kirjak	80910.url	Saksa teoloog Hans-Martin Barth ütleb Jeesuse neitsistsünnist kõneldes ( ise vist selle ajaloolisust uskumata ) : " Seda tuleb mõista tunnistusena Jeesuse autoriteedi kohta : Jeesus Kristus on rohkem ja teisiti kui iga teine maa peal sündinud inimene . Tema päritolu on saladus nagu ka tema tulevik . " Hans-Martin Barthi taotlus teoloogina on üldiselt olnud üpriski kiiduväärne : oma kirjutistes püüab ta kiriku dogmaatilisi seisukohti käsitledes selgitada nende vaimulikku sisu ning seeläbi aidata nende tähendust paremini mõtestada nii evangeeliumi kuulutamisel kui üksikisiku usuelus . Paraku jätab see parimalgi puhul siiski mulje kui katsest põgeneda omaenda võimetuse eest uskuda ( sest mida muud on valmisolek " uskuda " ainult seda , mida saab lihtsa inimloogikaga põhjendada ning käegakatsutavate faktidega tõstada ) ning katta oma usulist alastust bultmanliku " demütologiseerimise " viigilehtedega . Kas poleks ausam - nii " intellektuaalselt " kui igas muus mõttes - pigem ühineda Soome luterlike piiskoppide konverentsi peasekretäri Jari Jolkkosega , kes ütleb neitsistsünnist ja kiriku usutunnistuslikest tekstidest kõneldes : " Usutunnistus võtab kokku need ristiusu põhiveendumused , mida kõik kirikud ja kristlased on alati ja kõikjal teadlikult tunnistanud . Need põhinevad loomislugudel ja Uuel Testamendil . Samas on usutunnistused Jumala heade tegude ülistus . Neis tänatakse maailma loomise , Kristuse ülestõusmise , Püha Vaimu andide ja surmajärgse igavese elu eest . Kui neitsistsündimine on suur Jumala ime , kas loomine , ülestõusmine ja igavene elu ei ole veel suuremad ? " Ent kuigi kirik on alati tunnistanud Jeesuse neitsistsünni ajaloolisust ja reaalsust , ei ole seda käsitletud pelga bioloogilise tõsiasjana , vaid justnimelt selle vaimulikust sisust lähtudes - ja teistpidi : justnimelt vaimulik sisu ja sellest tulenev kuulutus Kristusest teevad Jeesuse neitsistsünni fakti möödapääsmatult oluliseks . Kindlasti on Jeesus , Hans-Martin Barthi sõnadega öeldes , " rohkem ja teisiti kui iga maa peal sündinud inimene " . Aga see , kes Ta on , ja see , et Ta on saadud Pühast Vaimust ning ilmale toodud Neitsist Maarjast , tähendab , et Barth eksib , kui ta ütleb , et Jeesuse " päritolu on saladus nagu ka tema tulevik " . Kui too tubli teoloog tahab jääda kindlaks oma püüdele selgitada inimestele usutõdede vaimulikku sisu , mõtestamaks paremini kiriku kuulutust , siis peaks ta kõigepealt võtma ette ja püüdma teha selle vaimulikku sisu selgeks iseendale - ja kui ta seda teeb , siis ei saa ei Jeesuse päritolu ega tulevik jääda tema jaoks enam saladuseks . Jeesus Kristus on tõeline Jumal ja tõeline inimene . Ta on tõesti Jumala Poeg , sündinud Isast enne kõiki aegu - ja seesama Jumala Poeg , Pühima Kolmainsuse teine isik , on tulnud ning saanud inimeseks , üheks meie hulgast . See ongi kogu evangeeliumi , sealhulgas Jeesuse neitsistsünni sõnum . Ja kui see nii ei oleks , kui me endiselt kobaksime pimeduses ning püüaksime vaid oletada , kust Jeesus tuli ja kes Ta selline on , siis me salgaksime selle , mida Pühakiri meile täie selguse ja enesestmõistetavusega ütleb : " Jumal , kes muiste palju kordi ja mitmel viisil rääkis esivanematele prohvetite kaudu , on nüüd päevade lõpul meile rääkinud Poja kaudu . " ( Hb <arv>:<arv>-<arv> ) Jeesus Kristus on Immaanuel - Jumal meiega . Jumal , kes on saanud inimeseks , jäädes samal ajal ka Jumalaks . Ning kes on jäänud ja jääb inimeseks - igavesti . See on ühtlasi tagatiseks , et tõepoolest mitte miski ei saa meid lahutada Jumala armastusest , mis on Kristuses Jeesuses ( Rm <arv>:<arv>-<arv> ) - Tema isikus on Jumal ja inimene ( ning võime ka öelda : terve inimkond ) lahutamatult ( ehkki segunematult ) ühendatud . Kui väidaksime , et nii Jeesuse päritolu kui tulevik on meie jaoks vaid üks suur ja tume tundmatus , siis ei ütleks me lahti mitte üksnes Tema jumalikkusest , vaid ka Tema inimlikkusest . Ja ühtlasi ütleksime vähemalt kaudselt lahti ka omaenda päritolust Jumala looduna ( sest kas ei näi inimese loomine pea eimillestki millegi veelgi " ebaajaloolisemana " kui Jeesuse sündimine neitsist ) ning kindlasti ka oma tulevikust Jumala lastena , kes on Jeesuses Kristuses , Tema , tõelise Jumala , saamises tõeliseks inimeseks , haaratud Jumala enda , Pühima Kolmainsuse , jumalikku olemisse . Et see on sõnulseletamatu , seda muidugi : " Mida silm ei ole näinud ega kõrv kuulnud ja mis inimsüdamesse ei ole tõusnud - selle on Jumal valmistanud neile , kes Teda armastavad . " ( <arv>Kr <arv>:<arv> ) Aga see ei tähenda , et me ei tea midagi peale selle , et Jeesus on millegi poolest eriline ( aga mille poolest , ei oskagi nagu päriselt öelda ) , ja et meie jutt Tema neitsistsünnist ongi pigem selle väljendus , et me ei mõista Tema kohta suurt midagi ütelda . Õigupoolest ei ole asi üldsegi selles , mida meie ütleme või mõtleme , teame või oskame . Tähtis on see , et Jumal on meile Jeesuses midagi öelnud - ja see ei ole mitte segane ega ebamäärane kõne , vaid selge ja kindel , sest selle eesmärgiks on juhtida meid ellu ja teha meid õndsaks : " Keegi ei ole iialgi näinud Jumalat . Ainusündinud Poeg , kes on Isa rinna najal , Tema on meile teate toonud . " ( Jh <arv>:<arv> ) Pühakiri ütleb hoiatavalt ja manitsevalt : " Seepärast tuleb meil palju hoolsamini panna tähele seda , mida me oleme kuulnud , et meid kõrvale ei uhutaks . Sest kui juba inglite kaudu räägitud sõna jäi püsima ning iga üleastumine ja sõnakuulmatus sai oma õige palga , kuidas siis meie võiksime pageda , kui me ei hooli nii suurest päästest , mis sai alguse Issanda enda kuulutusest ja mida meile on kinnitanud need , kes kuulsid , kusjuures Jumal ise on kinnitanud nende tunnistust tunnustähtede ja imedega , mitmesuguste vägevate tegudega ning Püha Vaimu andidega , mida Ta jagas oma tahtmise järgi . " ( Hb <arv>:<arv>-<arv> )