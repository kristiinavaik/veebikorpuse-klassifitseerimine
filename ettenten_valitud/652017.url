kirjak	652017.url	Tormasin talle otsa , siis panin peaga kolm korda vastu nägu ! Nii rääkis teleekraanil Lihula kooli õpilane oma konfliktist õpetajaga . Ega tundunud seejuures eriti murelik olevat . Miks ta peakski , kui õpetaja oli selleks hetkeks juba ametist lahti saanud . Formaalselt jäigi süüdi õpetaja , kes justkui esimesena füüsilise noomituse teed läks . Ning see on ainult üks näide . Selge , et õpilasele kätega kallale minemine pole pedagoogile kohane , ent siiski , on nemadki ju vaid inimesed . Neil võib samuti ühel ilusal hetkel lihtsalt silme ees mustaks lüüa , kui mõni enda meelest nii « khuul » tegelane oma registrid valla lööb . Provotseerimiseks on loendamatuid võimalusi ja uskuge , kui üks teismeline tahab kellelegi närvidele käia , siis ta oskab seda teha . Lisame siia poosi « mis sa minuga ikka teha saad » ja… Võimalused on väga ahtakesed , kui sõnad enam ei mõju , nagu ütles ka kõnealuses juhtumis süüdi jäänud õpetaja . Huvitav oleks teada , milliseks kujuneb telekangelaseks tõusnud noormehe edasine elu Lihula koolis ? Milliseid järeldusi suudab ta juhtunust enda jaoks teha ? Võtab ta seda kui kohutavat eksisammu , millel ei tohi korduda lasta ? Või siis vastupidi , innustab see hoopis ja annab aimu ebaproportsionaalselt suurest võimust versus õpetaja ? Mida saab kuulda ( halvemal juhul tunda ) uus keemiaõpetaja , kes loodetavasti leitakse ? On väiksemadki süüteod kui Lihula juhtum sundinud õpetajaid koolist lahkuma . Hea , kui kohtusse ei kaevata või politsei asja ei algata . Ent asjade sellist käiku ei saa õigeks pidada . Parem siis tõesti juba kaamerad klassi , kui muudmoodi ei saa . Õpetaja on ka inimene .