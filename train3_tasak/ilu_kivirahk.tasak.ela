kirjak	ilu_kivirahk.tasak.ela	Öö oli täiesti tuuletu . Tähed taevas särasid nagu laiali loobitud silgupead ning peegeldusid vastu vaikselt õõtsuvas meres , mis nägi välja otsekui hiiglasuur , musta , jaheda siidiga kaetud säng . Mere kaldal seisis loss . Mitte just eriti suur , kuid ikkagi loss , paari terava torni ning hiiglasliku kaarja väravaga , mille raudvõre kohale oli kuldtähtedes kirjutatud : " Mu isamaa on minu arm ! " Neid tähti valgustasid kaks liikumata leegiga tõrvikut . Kaugelt vaadates paistis see kõik otsekui melanhoolse kunstniku pintsli all sündinud meremaal , nii tardunud oli kogu kõik . Üksnes näriv pakane andis tunnistust sellest , et ei viibita hoopiski mitte muuseumisaalis . Tõnu sidus külmast kohmetunud käega oma jopepaelu , et jäine mereõhk talle põue ei pääseks , et riided end tihedamini ihu ümber hoiaksid ning kaitseksid novembrikuise Hiiumaa ilma eest . Ta oli tulnud jala juba üle viie kilomeetri , sest siia , selle lossi juurde , ei viinud ühtegi autoteed . Ei viinud isegi õiget rada , tuli pugeda läbi kadakate ning vantsida üle rannakarjamaade , ning ehkki tuult polnud , pures niiskus siiski üsna valusasti keha ja pani lõdisema . Seepärast oli Tõnul siiralt hea meel , kui ta viimaks lossi silmas . Ehkki see tundus öötaeva taustal küllaltki tontliku ja mahajäetuna , võis lähemale jõudes täheldada siiski ka õrna valguskuma , mis mõne akna paksudest klaasidest välja , pimedusse immitses . Tõnu kiirustas nende soojust tõotavate kiirte poole , nagu laev , mis on märganud majakat . Peagi oli ta värava taga ning prõmmis sellele . Hulk aega ei tulnud keegi avama ja Tõnu tagus uuesti . Viimaks kuuldus seest samme , lukk hakkas ragisema ning uks paotus . Algul Tõnu ehmus - tundus , et uks on avanenud iseenesest , lukuga ragistajat polnud sugugi näha . Kuid järgmisel hetkel märkas Tõnu enda näost üle meetri madalamal kellegi läikivaid silmi , mis teda põrnitsesid . Tema ees seisis kääbus , seljas tilluke raudrüü . " Kes te olete ja mida te tahate ? " küsis ta nõudlikult . Tõnu tutvustas end. " Olen noor dirigent ja tulin kohtuma maestro Ernesaksaga . Konservatooriumiust saadeti . " " Ah nii ! " noogutas kääbus . " Palverändur . Selge . Astuge siis edasi . Maestro magab praegu , nii et te peate ootama . Aga ega te ju täna enam nagunii tagasi minema ei hakka , väljas on pime ja teie olete väsinud . Ma juhatan teile toa kätte , seal võite öösel magada . " " Teen ilmaaegu tüli ! " vabandas Tõnu , aga kääbus kehitas vaid õlgu . " Kulla noorsand , meile on see tavaline asi ! Konservatoorium saadab teiesuguseid alatihti siia , pea iga nädal tuleb keegi . Selles toas , kuhu ma teid praegu viin , on neid ööbinud igasuguseid , naisi ja mehi , pakse ja peenikesi . Ja mingit tüli see meile ei tee . On ju loomulik , et laulutaati meeles peetakse . " Nad kõndisid mööda pikka paekivist koridori , mida valgustasid seinte külge kinnitatud tõrvikud . Kääbusel oli käes peenike küünal , umbes selline , mida kasutatakse vene kirikutes , elektrivalgust aga ei paistnud kusagilt . Üldse oli lossi seni läbitud osa jätnud ülimalt arhailise mulje , nii et Tõnu ei suutnud uudishimu maha suruda ning päris : " Mis imelik loss see on ? Kas päris keskaegne ? Ma ei teadnudki , et Hiiumaal midagi säärast säilinud on . " " Sellised lossid ehitati omal ajal kõigile sotsialistliku töö kangelastele , " ütles kääbus väärikalt . " Ja ega sellest lihtrahvale ei räägitudki . Need lossid asusid mere ääres ning olid muust maailmast eraldatud okastraadiga . Niisugust paika nimetati piiritsooniks , sinna polnud igal nuuskijal asjal ! Luba pidi olema , et siia saada . Jah , nii oli elu aastate eest korraldatud ja seatud ! Õiglaselt ja valjult . " Tõnu ei julgenud enam midagi küsida . Õnneks jõuti pärast pikka kõndimist Tõnule määratud toani . See polnud eriti hubane ega ka eriti soe , kuid kääbus hakkas otsekohe kaminasse tuld tegema ning kui leegid praksuma hakkasid , võis Tõnu nende paistel vähemalt käsi soojendada . Kääbus silmitses teda arupidavalt ja ütles siis : " Olgu , puhake veidi . Ma kutsun teid , kui maestro ärkab . " " Kas siis nüüd , öösel ? " imestas Tõnu . " Ma mõtlesin , et hommikul ... " " Ei , ei ! " raputas kääbus pead . " Ma usun , et ta on kohe-kohe ärkamas , kui mitte juba ärganud . Kõige parem on , kui te temaga juba täna kohtute , siis võite hommikul end välja magada ning seejärel ära sõita . Hommikul ei võta ta nagunii kedagi vastu , siis on tal teised asjad ajada . " " Kas ta komponeerib hommikuti ? " küsis Tõnu viisakalt , aga kääbus ei vastanud , silmitses ainult külalist tardunult ja kissis silmi , nii et Tõnul jube hakkas . " Vabandage , kuidas teie nimi on ? " esitas ta kiiresti uue küsimuse . " Ram , " vastas kääbus . " Väga meeldiv , " lausus Tõnu . " Ja teie olete vist maestro Ernesaksa ... sekretär ? " " Ma olen tema ori , " ütles kääbus . " Kõigile Nõukogude Liidu rahvakunstnikele oli määrusega ette nähtud isiklik ori , ihukaitsja ametis . Mind anti talle üle <arv>. aastal koos rahvakunstniku tunnistusega . " Tõnu noogutas pead , oskamata selle peale midagi sõnada . Ram oli pea viltu keeranud ja kuulatas . " Mulle tundub , et ta on ärganud ! " ütles ta . " Ma lähen ja kontrollin . Olge valmis tema ette astuma ! " Ta kiirustas minema , jättes Tõnu üksinda . Tuli kaminas lõõmas ning vähehaaval muutus toas soojemaks . Tõnu proovis voodit - see oli üsna kõva , kuid see-eest hiiglasuur , ilmselt oleks võinud seal lahedasti magada oma viis inimest . Midagi muud peale voodi toas polnudki , peale kamina ja kitsa akna , millest paistis rannajoon ning merest välja ulatuvad kivid . Süsimust , laineteta vesi läikis nende ümber nagu nafta . Tõnu silmitses parajasti seda , kuidagi nukraks muutvat vaatepilti , kui kääbus joostes tuppa tormas . " Ta on üles tõusnud ! " hüüdis ta , nagu vene papp lihavõtteööl . " Tulge , kiiresti ! Ta on üles tõusnud ! " " Ma võtan jope ära ! " pakkus Tõnu , kes läks ka millegipärast ähmi täis ja tundis , kuidas käed hakkavad värisema ning kattuvad külma higiga . Aga kääbus haaras tal käisest ja vedas uksest välja . " Ruttu , ruttu ! " hüüdis ta . " Mis jopest siin enam ! Ta juba ootab teid ! " Nad kiirustasid läbi uute hämarate koridoride , ronisid üles ühest väga kitsast ning järskude kiviastmetega keerdtrepist ning jõudsid viimaks keskaegses olustikus täiesti ootamatult mõjuva nahkpolstriga ukse juurde , millised olid moes millalgi seitsmekümnendatel . Ukse külge oli kinnitatu pronksist plaadike kirjaga " Prof. Ernesaks " . Kääbus ei hakanud koputama , vaid paiskas kohe ukse pärani ning tõukas Tõnu sisse . Tuba oli suur ning oluliselt mugavam sellest kambrist , kuhu oli majutatud Tõnu . Esiteks oli siin väga soe . Seinad olid löödud üle verevate kangastega , põrandat kattis paks ja punane vaip nagu moonipõld . Keset tuba seisis päratu tugitool , samuti punane . Seal istuski Ernesaks . Ta oli väga vana ja väga valge , mõjudes punase tooli , vaiba ja seinte taustal ilmselt veelgi kaamemalt . Tal oli seljas valge linane ülikond , milliseid koorijuhid tavatsesid kanda laulupidudel ning peas sama karva torukübar . Valged juuksed keerdusid selle alt välja nagu kübara juured ning segunesid pleekinud tammepärjaga , mida Ernesaks sallina kaelas kandis . Alakeha oli tal kaetud paksu valge vatitekiga . Sedasi punase toa sügavuses istudes mõjus ta kui üksik lumivalge hammas kellegi hiiglasuures , pärani aetud suus . Aga ta tõusis kohe püsti , lükkas teki eemale ning hakkas Tõnule vastu komberdama , hüüdes ise : " Lõpuks ometi ! Leemet , mu poeg ! Sa oled tagasi ! Ram , kas sa näed , Leemet on tagasi ! Tule minu juurde , mu poeg ! " " Vabandage ... " alustas kohmetu Tõnu , aga kääbus oli temast kiirem ning hüüdis : " See pole Leemet ! See on üks noor dirigent ! Ta tuli konservatoorimist ! Palverändur ! " Ernesaks jäi seisma . Kui Tõnu oli esimesel hetkel , kuuldes seda arusaamatut kisa Leemetist , kartnud , et laulutaat pole täie mõistuse juures , siis nüüd reageeris Ernesaks igati arukalt ja normaalse inimese kombel . Ta pani prillid ette , vaatas väga tähelepanelikult Tõnut ning läks vaikselt omaette pomisedes tugitooli tagasi . Jälle ennast istuma sättinud , laiutas ta käsi ja ütles Tõnule sõbralikult : " Vabandage vana meest ! Silmad pole enam need . Omal ajal ma võisin kõik lauljad laulukaare all kokku lugeda , ka kõige tagumisse ritta roninud ei jäänud minu pilgu eest varjule ! Aga eks aastad teevad oma töö . " Kääbus pakkis samal ajal Ernesaksa jalad taas valge teki sisse . Tõnu söandas lähemale astuda . Ernesaks noogutas talle lahkelt . " Et siis noor dirigent ! Aga mina , vana tola , mõtlesin , et Leemet ! Nojah , kus sa sellega ! Ega Leemetil pole aega mind vaatamas käia , temal on jumala ükskõik , kas ma elan või olen surnud . Näe , võhivõõrad tulevad mind vaatama , aga oma lapsed peavad seda vaeva paljuks . " " Maestro , maestro ! " ütles Ram millegipärast krigiseva häälega , nagu üritaks ta tuvi moodi kudrutada . " Ärge niimoodi rääkige ! Petrov on ju kogu aeg siin ! " " Ära lorise ! " käratas Ernesaks kääbusele . " Petrov ... Petrov pole õige laps ! Mina poleks teda " Tormide randa " pannudki , aga Moskva nõudis , et oleks üks venelane kah , ja positiivne tegelane pealegi ! Mina tahtsin kirjutada ooperit Ungru krahvist , Ungern-Sternbergist , aga mitte Petrovist ! Ära tuleta seda värdjat meeldegi ! " " Ülekohtune olete , papake , oi , kui ülekohtune ! " soigus kääbus ja vahtis Ernesaksa nii orjalikult lömitava pilguga , et Tõnul hakkas imelik . Ernesaks võttis tugitooli kõrvalt kepi ja koputas sellega Ramile pähe , nagu raputaks sigareti otsast tuhka . " Sina asi pole minu üle kohut mõista ! " ütles ta manitsevalt . " Mina ju tean , kes on minu lapsed ja kes on bastardid . Vaat Leemet , Mall , Saare Juhan , Kõrtsmik , Ungru krahv ... Nemad olen ma loonud oma südameverega ! Aga see Petrov - susi teda söögu ! See on liigliha , teda pole ooperissse sugugi tarvis ! Umbrohi , Moskva poolt külvatud ohakas ! " Kääbus inises vaevaliselt , nagu teeks peremehe jutt talle haiget . Ta istus otse tugitooli kõrval , laulutaadi jalgade kõrval ning kõigutas end tasakesi . Tõnu ei osanud kujunenud olukorras kuidagi käituda , tundus , et Ernesaks on tema kohalolu sootuks unustanud . Aga ta tahtis laulutaadile siiski oma lugupidamist avaldada ning konservatooriumi professorite tervitused üle anda . Tõnu köhatas . Kohe vaatas Ernesaks tema poole ja naeratas rõõmsalt . " Leemet ! " ütles ta . " Viimaks ometi ! " Aga kohe tundis ta , kuidas kääbus teda jalast tirib . Laulutaadi pilk muutus pahuraks ning ta käratas : " Jah , jah , ma tean küll , et ta on noor dirigent , mitte Leemet ! Sa ära tiri mind midagi ! " Ning kopsas taas Ramile kepiga pähe . Tõnu otsustas rääkima hakata . Ta jutustas , kuidas teda oli hea õppeedukuse eest premeeritud õigusega minna palverännakule Ernesaksa juurde , kui uhke ta selle usalduse ning võimaluse üle oli , ning kui hea meel on tal näha kuulsat maestrot , elavat legendi , kes on kogu eesti koorilaulu isa . Ernesaks kuulas hajameelselt , alles siis , kui teda koorilaulu isaks nimetati , viibutas näppu ja ütles : " Koorilaul koorilauluks , aga ma olen ka oopereid kirjutanud ! Leemet , Mall , Saare Juhan , Kõrtsmik , Ungru krahv - vaat nende isa olen ma ka ! Aga nad on mu hüljanud , mitte ükski ei käi vaatamas ! Ainult see Petrov , tema küll , tema tolgendab mul kogu aeg jalus , muukui nuusib siin ! Nii nagu ta Moskva poolt mulle " Tormide randa " sisse topiti , nii ta on mulle sellest ajaks kaela peale jäänud ! Kuidagi ei saa tast lahti ! Noormees , te olete tugev ja julge , tapke ta ära ! Siin pole pealtnägijaid , uputame tema laiba homme varavalges merre , ehk laseme Ramil randa haua kaevata ja suured kivid peale veeretada , siis ehk ei saa kurivaim enam kalmust välja . Mis ? Kas aitate vana meest ? " Tõnu oli ootamatust ettepanekust hirmsasti kohkunud , seda enam , et Ernesaks oli selle esitanud nagu möödaminnes , ilma mingi hullumeelsuse sädemeta silmis , kõnelenud lihtsalt ja soravalt , justkui mõnest kõige tavalisemast asjast . Ta üritas leida sobivat vastust , aga jälle jõudis temast ette kääbus , kes hakkas halisema ning silitas peremehe jalgu . " Ärge rääkige nii , maestro ! " palus ta . " Sina ole vait ! " riidles Ernesaks . " Ära sega ennast vahele ! Sinust pole ju mul mingit kasu ! Mis ihukaitsja sa selline oled , et lubad kurjavaimu Petrovil takistamatult mööda minu maja ringi luusida ! Sa pead mind tema eest kaitsma ! Kas sa oled oma vandetõotuse unustanud - kaitsen Ernesaksa maa ja vee , tule ja õhu , inimese ja looma eest - või mida sa tookord seal altari ees kobisesid . Miks sa siis ei kaitse ? Kas sa ei näe , kuidas metsloom mööda maja ringi traavib ja kihvu minu poole lõksutab ! " " Petrov on teie ustav poeg ! " ohkis Ram . " Ta ei teeks teile iialgi häda ! Ta armastab teid ! " " Ah kohe armastab ! " pilkas Ernesaks ja vaatas kääbusele otsa , suu viltu . " Kiusaja on ta , muud midagi ! Laseb öösiti mulle tuppa koledaid aure , et mind higistama panna ja haigeks teha ! Segab mulle toidu hulka kihvti ! Alati , kui ma olen söönud , hakkab mul kõht valutama ! " " Patujuttu ajate , isake ! " ütles kääbus nüüd sootuks naise häälega , justkui mingi eit . Tema hääl muutus üldse pidevalt , ulatudes kohatisest falsetist teisel hetkel kõige jämedama bassini . Tõnu tundis , et ta on jälle ära unustatud , mis tegi isegi rõõmu - vähemalt ei kihutatud teda enam tapatööle . Huvitav , kes on see salapärane ja koledal kombel vihatud Petrov ? Tõnu teadis küll sellenimelist vene kaptenit " Tormide rannast " , aga kuidas peaks ooperi tegelane majas ringi luusima , nagu Ernesaks ütles , see ei mahtunud talle pähe . Samas aga käis uks ja keegi tuli tuppa . Tõnu silmitses uustulnukat hämmastunult . See oli turske ja pikk , paksude vuntsidega meesterahvas , näo poolest ehtne hüljes , käed ankruid ja näkineitsisid täis tätoveeritud . Täiesti ilmselt oli tegemist meremehega , seda tõendas ka kaptenimüts mehe peas . Kuid mundri asemel kandis vunts hoopis helekollast , sitsist naistekitlit , mis andis talle transvestiidi välimuse . Kittel oli silmaga nähtavalt kitsas ja tugevasti pingul ümber meremehe lihavate kintsude ja õllekõhu . Kitli alt - see oli ka üsna lühike ! - paistsid hästi karvased jalad ning erakordselt punnis sääremarjad . Varvaste otsas kandis imelik mees rannaplätusid . Ta oli aga väga lahke näoga ning hakkas kõnelema kohe , kui oli tuppa astunud . " Noh , taadike ! " ütles ta kerge vene aktsendiga . " Pirukas on valmis ! Neli tundi mässasin teisega , panin sinna sisse mustikaid ja vaarikaid , punaseid sõstraid ja karusmarju . Keele viib alla ! Isegi keisrikojas ei pakuta säärast maiusrooga , paned tükikese suhu ega saa enne järele jätta , kui sõrmedki puhtaks lutsitud . Kas toon maitsta ? " " Mürki panid ikka kah , eks ole ? " küsis Ernesaks oma toolist , silmitsedes pirukavalmistajat , kes pidi ilmselt olema too kurikuulus Petrov , varajamatu õelusega . " Taadike , no mis juttu sa ajad ! " laiutas Petrov käsi ja tegi solvunud nägu . " Püüan kõigest väest , et sulle meele järele olla , juba aastaid elan rohkem pliidi taga ja pesuköögis , et ainult sulle suupärast toitu valmistada , sinu pesu pesta ja oma kalli papa eest igal kombel hoolitseda , aga sina muudkui mürk ja mürk ! Kuhu see kõlbab ? Nii ei passi ! " " Mina pole sind palunud enese eest hoolt kanda ! Minu poolest võid pliidi ja pesuköögi sinnapaika jätta ning minna tagasi sinna , kust sa tulid ! Moskvasse ! Mine aga Moskvasse ! " " Ei või , taadike , süda hakkaks mul verd tilkuma , kui peaksin su siia abitult maha jätma ! " rääkis Petrov . " Kuidas ma jooksen minema oma lihase isa juurest ? Nutt tuleb peale , kui ainult sellele mõtlengi , ei suuda mingil kombel sinust lahus elada ! " " Mina pole sind endale pojaks soovinud ! Sinu isad istuvad Moskvas ! " kordas Ernesaks jonnakalt . " Oh , taadike ! " vangutas Petrov pead . " Hakkab jälle see vana jutt peale ! Soovisid või ei soovinud , aga ilmale ma tulin , ole sa selle eest kiidetud ! Ja nüüd on minu pojakohus sind raugaeas teenida , meeldib see sulle või mitte ! Jätame nüüd purelemise , sööme pirukat ja ma keedan teed ! " Ernesaks ei öelnud midagi , aga kui Petrov talle suure kuldtaldriku tubli pirukatükiga pihku surus , hakkas ta kooki pahuralt puhisedes nosima . Ise vaatas pilkavalt Petrovi ja ütles : " Küllap mul pärast kõht jälle valutab , siis on sul hea meel ! " " Ei valuta , taadike ! " naeris Petrov . " Miks ta peaks valutama ? Pirukas on ju hea . " " Ah soo ! " naeris Ernesaks mürgiselt . " Et hea ? Sinu jaoks hea ? Eks see siis tähendab , et minu jaoks halb ! Küllap oled seekord surmava annuse sisse seganud , tahad vanamehest viimaks ometi lahti saada ! Just , just , nii see on ! " Kuid koledatest sõnadest hoolimata , sõi ta pirukatüki lõpuni ja küsis juurde . " Söö , taadike , söö aga ! " rõõmustas Petrov . " Kas valan sulle teed ka ? " " Vala , vala ! " nõustus Ernesaks . " Ega küll küllale liiga tee . Saad must seda kindlamini lahti ! Siis on maja sinu päralt , seda sa ju ootad pikisilmi ! " Ta rüüpas väikeste lonksudega oma teed ja silmitses samal ajal kortsus kulmul Petrovi . " Küll sa oled inetu ! " ütles ta viimaks . " Ikka õigust räägitakse , et bastarditest kasvavad peletised . Päris ahv oled sa , Petrov , ahv , mis ahv ! " " Ah , sina , taadike , oled jälle nagu mesilane ! " naeris Petrov , kes vist ei osanudki pahaseks saada . " Muudkui nõelad ! Jaa , karakteriga vanamees ! " " Paluks mind mitte solvata ja elajate nimedega kutsuda ! " teatas Ernesaks väärikalt ja näsis juba kolmandat pirukatükki . Kääbus istus endiselt põrandal ja sõi samuti , ainult et väga kummaliselt , näris üksnes piruka servi ja püüdis kõige maitsvamat , keskmist osa , Ernesaksale sokutada . ( " Palun , maestro , ma jätsin maiuse teile ! Olge nii hea ! Marju täis ! " ) Mispeale Ernesaks talle peale käratas ja kepiga ähvardas , ning Ram piruka lõpuni sõi , endal ees valulik ilme , nagu peaks ta neelama midagi niisugust , mis on temasuguse armetu olendi jaoks liiga hea , pidades seda ilmselt toidu arutuks raiskamiseks . Ka Tõnu sõi , ja pidi tunnistama , et pirukas on tõeliselt maitsev . Ta oleks tahtnud seda Petrovile öelda , kuid ei julgenud , sest kartis Ernesaksa . Niisiis istus ta vaikides , valas endale teed ja jõi seda lonksukeste kaupa . Lõpuks oli pirukas otsas . Ernesaks neelas alla viimase suutäie ja ütles : " Nüüd tuleb siis kõhuvalu ära oodata . Jälle üks piinarikas öö ! Aitäh , Petrov ! Aitäh , et sa mind sedasi kiusad ! " " Taadike , ma ju katsun sind poputada , nagu oskan ! " ütles Petrov , andis Ernesaksa pealaele musu - ehkki laulutaat ägedalt kõrvale tõmbuda üritas - korjas taldrikud kokku ning viis kööki , kust peagi kostis veega lobistamist ja Petrovi laulu : " Mu kodumaa , kaugele viis sinust tee , kuid su hüüdu alati kuulen , ja seda , kuis õitsevas õunapuus laulavad Volgamaa tuuled ! " " Lihtsalt jõle , ajab südame pahaks ! " ütles Ernesaks laitvalt . " Küll karjub ! Ise ei pea õieti viisigi . Vabandage , noorhärra , et te sääraseid inetuid asju kuulma ja nägema peate , aga mis teha , ma pole omas majas enam peremees . Teeröövlid laiutavad ja teevad , mis neile pähe tuleb . " " See on tema aaria ... teie ooperist ... " julges Tõnu poetada , aga Ernesaks kirtsutas nina . " Mina poleks seda sinna üldse kirjutanud , mina tahtsin kirjutada ainult Ungru krahvist , rannaröövlist , kes meelitas tormisel ööl laevu karile ning riisus nende lasti . See teema huvitas mind , see tegelane äratas minu hinges muusika , aga mitte mingisugune vene kapten Petrov ! " " Kuid sealgi , kui pilv varjab päikese , kui iil koolutab stepirohtu , nii on Hiiumaal , nii ka mu kodumaal must orjus ja ülekohus ! " laulis Petrov köögis edasi . " Ja kui suren , matke mind maha seal mullas pühas , et ma puhkaksin keset steppi Volga kalda varjus , et ka sealgi , mullas pühas , emake Volga laulaks mul üha , et ma kuuleks kodumaa viise ja laule ! Kuid kui kunagi vabadusvõitlejate tee stepirohus mu hauast viib üle , siis hobused trampige , trampige , et ärkaksin uuesti üles ! Ärkaksin üles hauast ma taas ! " Laul lõppes . Tõnu mõtles murega , et hauast laulmine võib Ernesaksale uuesti meelde tuua tema plaani Petrov ära tappa ning merre uputada . Kuid Ernesaks ei reageerinud vene kapteni laulule . Vana mehe pea oli rinnale langenud , ta magas . Kääbus tõusis püsti ja ütles Tõnule : " Minge nüüd oma tuppa . On juba hilja . " ooo Vaevalt oli Tõnu jõudnud voodisse pugeda , kummalise visiidi veel korra mälust läbi lasta ning unele suikuda , kui keegi hirmsa kolinaga tema tuppa tormas ning karjus : " Ruttu üles ! Laulupeo rongkäik läheb kohe teele ! " Tõnu kargas ehmunult voodist välja , trussikute ja maika väel ning jõllitas ringi , endal pea alles unest paks . Raudrüüs kääbus , kes oli pimedas sändiserva vastu põrganud ning mürinaga pikali lennanud , ajas end väledasti jalule . Ta ei andnud Tõnule mahti toibuda , vaid trügis mehe toast välja , lubamata püksegi jalga tõmmata ning vedas teda läbi jääkülmade koridoride . Tõnu püüdis küll küsimusi esitada ja välja uurida , mis on lahti , millest on tingitud selline transvaal keset südaööd , aga kääbus ei vastanud midagi peale selle , et rongkäik on kohe algamas . Lõpuks jõuti Ernesaksa tuppa , mis oli Tõnule tõeliseks kergenduseks , kuna seal oli vähemalt soe . Ernesaks oli jälle ärkvel ja istus endiselt oma tugitoolis , kud nüüd olid tugitoolile jämedad laevaköied külge seotud ja nende nööride teises otsas seisis Petrov , nagu kelgu ette rakendatud koer . Tal oli seljas seesama naeruväärne kittel , kuid kapteni mütsi oli ta mulgi kübara vastu vahetanud ja sidunud ümber paksu kõhu ka rahvuslike tikanditega vöö . " Tere hommikust , maestro , " ütles Tõnu viisakalt , ehkki hommikust oli asi veel kaugel . Ernesaks lehvitas talle , nägu naerul . " Mis maakonnast sa oled , laulupeoline ? " küsis ta . " Mis mõttes ? " ei saanud Tõnu alguses aru . " See et ... ma olen põhimõtteliselt sündinud Viljandis ... " " Ah mulgimaa laulja ! Tore ! " kiitis Ernesaks . " Mulgimaa , seal on hea elada ! Astu rongkäiku , sõber ! " Ta vaatas toas ringi . " Nõndaks ! " hüüdis ta . " Kas kõik linnad ja maakonnad on üles rivistunud ? Tuli kõige ees , siis aujuhid kaarikul ja siis lauljad ? Valmis ? Noh , siis läksime ! Andku jumal meile ilusat ilma ! " Kääbus lükkas Tõnu tugitooli taha , riputas talle kaela raske setu sõle nagu panni ning kiirustas ise ette . Ja siis pingutas Petrov lihaseid , tõmbas Ernesaksa koos tugitooliga liikuma ning rongkäik algas . Nad marssisid kolm ringi ümber toa , kõige ees kääbus tõrvikuga , siis Petrov , vedades enda järel punases tugitoolis troonivat Ernesaksa , ja kõige taga jahmunud Tõnu , hõbedane sõlg sinise maika peal loksumas , paljajalu . Viimaks jäi Ram seisma ning ütles : " Oleme lauluväljakul , maestro ! " " Aga ma ei näe laululava ! Ma ei näe tuletorni ! " karjus Ernesaks . " Kas laulupeotuli polegi süttinud ! Mis on lahti ? " Ta küünitas end poolenisti tugitoolist välja ning vahtis otsivalt ringi . " Kõik on korras , taadike ! " rahustas teda Petrov , haaras kääbuse käest tõrviku ja surus selle Tõnule pihku , sosistades ise : " Hoia sina , sa oled pikem mees ! Aja käsi püsti , nii ! Ja seisa nüüd ! Seisa nagu torn ! " " Laulud nüüd lähevad ! " ümises Ernesaks omaette , silmitsedes tõrvikuga Tõnu , kes püüdlikult tuletorni etendas . " Kaunimal kõlal Kas lauljad on kaare all ? Kas ühendkoorid on kohad sisse võtnud ? " Petrov sidus vöö lahti ja viskas ka kitli seljast , jäädes lötakate sportpükste väele . Selgus , et ta on üle kere karvane , isegi seljal kasvasid tihedad mustad karvad , nagu mõnel mägral . Ta tegi soojenduseks paar kükki ning viskas end siis osavalt sillaks . Kõhu pealt , kaenla alt ja rinnalt turritasid paksud karvapuhmad taeva poole . " Laulukaar on paigas ! " hüüdis ta . " Jah , see oli Kotlil tubli töö ... " pomises Ernesaks , uurides Petrovi kummuvat vatsa ning libistades sellest käega hellalt üle , nagu proovides kaare tugevust . " Ma mäletan kui seda ehitati ! Ega see kõik polnud kerge , vahepeal tahtis Furtseva laulupeod üldse ära keelata , et pidi olema liiga natsionalistlik . Oh kui palju oli sõdimist , repertuaariga , kõigega ... Aga ikka saime hakkama , laulupeod jätkusid , lauljaid tuli aina juurde ... " Ernesaks libistas pilgu üle toa . " Aga nii palju kui sel aastal , pole neid veel varem kunagi olnud ! " ütles ta , uhkus hääles . " Kallid laulupeolised , ma tervitan teid sellel suurel pühal ! " Ja siis tõstis ta käed ning hakkas dirigeerima . " Mu isamaa on minu arm ja tahan puhata ! Su rüppe heidan unele , mu püha Eestimaa ! " laulis Ram , sedakorda suisa mitmehäälselt , pingutusest hingeldava Petrovi kumera selja all . Tõrvikut kõrgel pea kohal hoidvale Tõnule tundis alguses jalataldade all meeletud kõdi , talle näis , nagu oleks paks , pikkade narmastega punane vaip kihanud mingitest sipelgatest või teistest pisiputukatest , kes vahetpidamata ringi sibasid ja tahes tahtmata kerkis tema silme ette tõeline lauluväljak , mis on täis inimesi , kes traavivad väsimatult mööda platsi , otsides mugavamat istekohta ning paremat shashõkki . See kihav elu vaiba sees üllatas teda , ta oleks hea meelega kükitanud ja järele vaadanud , mis sorti satikatega laulutaadi elutoas tegemist on , kuid ta ei saanud seda teha , kuna oli ju torn ning pidi seisma liikumatult , tõrvik käes . Aga mida kaugemale Ram oma lauluga jõudis , seda vaiksemaks kõik vaiba sees muutus , sagimine lakkas , keegi ei kõditanud enam Tõnu jalataldu . Tundus , et pisikesed elukad narmaste vahel on paigale tardunud . Tundus , et nad kuulavad . " Su linnud und mul laulavad , mu põrmust lilled õitsetad , mu põrmust lilled õitsetad , mu isamaa , mu isamaa ! " ooo Järgmisel hommikul oma toas riidesse pannes vaatas Tõnu aknast välja ning nägi mere ääres kahte inimkogu . Need olid Ernesaks ja Petrov . Tuul oli tõusnud , see oli juba peaaegu torm . Ernesaksa valged juuksed lehvisid marus ja ta hoidis oma peojuhi pintsaku hõlmasid kahe käega kinni . Petrov ukerdas jalgupidi vees , kollane kittel märg ning keha külge kleepunud ja sikutas kaldale suuri kaste ning vaate , mida meri öö jooksul randa kandnud oli . Ernesaks osutas kepiga kaugemal ujuvatele tündritele ning üritas pisemaid esemeid oma jõuga kuivale maale tirida . Ta komistas aeg-ajalt kividele ning takerdus adrusse , kuid talitas siiski edasi , juhendades Petrovi ning kontrollides koputades , kas maale toodud anumad ikka täis on . Tõnu oli sellesse vaatepilti nii süvenud , et ei märganudki , kuidas Ram tuppa astus ning teda käisest sikutas . " Teil on aeg minna ! " ütles ta . " Ja pidage meeles - kõigest sellest , mida te siin nägite , mitte kellelegi väljapool konservatooriumi mitte ainsatki sõna . Las see jääb meie , muusikainimeste vahele . Kas peate meeles ? " Kääbus haaras Tõnu käe ning vaatas noormehele vastust oodates pinevalt otsa . " Muidugi , " vastas Tõnu . " Ma ei poeta sõnakestki . " Kääbus naeratas . " Loodan , et teil oli siiatulekust palju kasu , " ütles ta , ning pilgutas Tõnule silma . Kui võimas värav oli tema selja taga kinni kõmatanud ning Tõnu juba mõnisada meetrit kadakate vahel edasi astunud - tuul oli merelt , seega selja tagant , ning samm tänu sellele pikk ja kerge - vaatas ta veel korra tagasi . Ta nägi üksnes tormist randa . lõpp Paks udu oli püsinud nende ümber nii kaua kui nad mäletasid . Vahel püüdsid nad isegi meenutada , milline näeb välja silmapiir ja missugust värvi on rohi , kui seda ei varja hall uduvaip , mis neelab endasse ka ratsude jalad , kuid mälu ei hakanud tööle . Kuid nad teadsid , et kunagi on nad siiski näinud ka valget maailma , ilma sooaurude ja jäist vinet lõõtsuvate jõekallastega , kus vesi ja õhk teineteises lahustuvad ja moodustavad ühtlase niiske massi . Omal ajal Camelotis ... Aga see oli nii ammu , et tundus mõnelt laulikult kuuldud muinasloona või eriskummalise unenäona , mis vilksatanud korraks läbi harvu puhkehetki nautiva rüütli pea . Retk oli kestnud juba sedavõrd kaua , et sulas meeste mälus kokku üheks ainsaks pikaks uduseks päevaks , millel polnud algust ega tõenäoliselt ka lõppu . Nad ei lootnud enam ammu . Kuid kuna päev üha kestis , ja nemad olid andnud oma rüütlivande , tuli edasi liikuda . Oma raudrüüde sees külmast kanged ja kõikjalt ligi roomavast niiskusest kontideni läbi vettinud , ratsutasid nad päevad läbi teadmata kuhu , üha kiirustades , olles unustanud , mida tähendavad korralik kõhutäis ning soe ase . Aga nad ei kurtnud , sest olid rüütlid ja täitsid oma kohust . Aeg-ajalt juhtus siiski midagi , mis pakkus väheke lusti ja andis võimaluse oma kangeks jäätunud lihaseid taas vetruvaiks võimelda . Nii ka praegu . Keegi võõras rüütel seisis keset teed , piik langetatud ja ootas , et mõni mööduja võtaks vastu tema poolt pakutud kahevõitluse . Nad ei lasknud end mitu korda paluda ja viskasid liisku . Saatus soosis Sir Borsi . Ta eraldus teistest , sõitis võõra sõdalase poole ning mõlemad kappasid eemale , kadudes uttu . Sir Galahad ja sir Parcival ootasid , kuni kuulsid kaugusest rauakolinat ja tumedat mütsatust . Nad teadsid , et võitlus on lõppenud , kuid ei näinud veel võitjat . Siis ilmus udust nähtavale Bors . " Kas ta on surnud ? " küsis sir Galahad . " Ma ei tea , " vastas sir Bors . " Igal juhul kukkus ta sadulast . " " Me peame selle kindlaks tegema , " arvas Parcival . " Ehkki ta kaotas , oli ta vapper rüütel ja kui ta veel elus peaks olema , peame talle jõudumööda abi osutama . " Nad ratsutasid maas lebava rüütlini ja tulid sadulaist . Mees oli veel elus , kuid lai piigihaav otse keset kõhtu ei jätnud kahtlust , et võõras rüütel on surmale määratud . " Kes sa oled ? " küsis sir Bors ja vabastas mehe pea raskest kiivrist . " Mind hüütakse Siniseks Rüütliks , " vastas haavatu . " Olen rännanud siinkandis juba aastaid ning astunud tõe ja õiguse nimel võitlusse iga möödujaga . Olen tapnud kaheksakümmend üheksa rüütlit , kuid üheksakümnes tappis minu . Olen õnnelik , et leidsin surma nii vapra mehe käe läbi . Matke mind siiasamasse lahinguväljale ja surmake ka minu ratsu , et ta ei peaks ilma peremeheta ringi rändama , sest ta on õilis loom ja väärib ilusat lõppu . " Seda öelnud , heitis Sinine Rüütel hinge . Sir Parcival , sir Bors ja sir Galahad tegid , nagu mees oli soovinud , matsid ta keha ning tapsid hobuse . Siis ronisid nad taas sadulasse ja ratsutasid mõnda aega vaikides . " See üllas rüütel elas ilusa elu ! " ütles viimaks sir Galahad . " Ta pühendas kõik oma päevad tõe ja õiguse teenimisele , ega eksinud kordagi kõrvale valitud teest . Annaks jumal ka meile säärast vaimutugevust ! Ainult siis oleme me väärt jõudma oma eesmärgini ja leidma Püha Graali ! " " Täna öösel me ei puhka ! " lisas sir Parcival . " Ega ka järgmisel ! Jumal ei andestaks meile , kui me oma püha eesmärgi une ja kõhutäie pärast hooletusse jätaksime . Jätkame otsinguid , õilsad rüütlid , ja kui me peaksime kurnatusest kokku langema , siis teadkem , et see on vaid Jumala karistus meie pattude eest ! " Nad ratsutasid uttu . " Tule siis kindlasti mu näitusele ! " manitses Pierre , lisanimega Black . Ott teadis küll , et tegelikult on mehe nimi Urmas Männisalu , aga kunstniku asi , ilmselt kõlas Pierre tema arvates paremini . " Mis näitus see sul siis sedapuhku üleval on ? " küsis ta . " TÕDE , " vastas Urmas - Pierre . " Tule , tule , siis näed . See on päris suurejooneline asi , terve soolalao põrand on täis puruks rebitud ja ära käkerdatud paberitükke . Ja publik kõnnib veel nende otsas , kuni see sodi päris pahnaks tallatakse . " " Mis paberid need sellised on ? " uuris Ott edasi . " Noh , eks need ole need niinimetatud tõekuulutajad ! " rääkis Pierre kavalalt muiates . " No ajalehed ja ... Aga siis on seal veel viis piiblit , mis ma pisikesteks tükkideks rebisin ja seitse " Tõde ja õigust " . Antikvariaadist õnnestus saada . No ja veel igasuguseid raamtuid - Lenini teoseid ja siis üks Vabadussõja ajalugu ja paar ENE köidet . Ma ei mäletagi enam , mis seal kõik täpselt on , sõbrad tõid kottidega igasuguseid raamatuid . Kui vaatama tuled , siis võid selles paberihunnikus sobrada . Võib-olla leiad mõne tuttava raamatu tüki ? " " No siis sa oled ju kõvasti vaeva näinud , " ütles Ott . " Ise rebisid kõik need raamatud puruks või ? See on ju päris raske töö ! " " Paar tüdrukut käisid ikka abiks , " kostis kunstnik Pierre . " Mitu ööd käristasime . Käed olid täitsa haiged lõpuks , sõrmed paistetasid üles ja küünealused olid verised . Tule kindlasti vaatama , see on võimas pilt . Mul on veel paar soojapuhurit ka üles seatud , need tõstavad paberitükid lendu ja kihvt on näha , kuidas kogu see kuradi " tõde " seal ringi laperdab nagu vana praht . " " Ja mis sa selle kõigega siis öelda tahad ? " küsis Ott . " Et tõde ongi vana praht ? " " Vaata , mingit tõde pole ju üldse olemas ! " kinnitas Pierre silmade särades . " Kõik see on jama . Lihtsalt üks vanapaber . Paras peldikusse naela otsa lüüa . On ju nii ? No mis kuradi tõde ! Käigu persse oma tõega ! " " Nojaa ... " venitas Ott . " Eks ta nii ole ... " " No hüva , tule siis raudselt ! " lõpetas Pierre Männisalu vestluse . " See näitus on üldse veel ainult kolm päeva lahti . Tead , eks sinna soolalattu on ju palju tahtjaid , kõik seisavad järjekorras , ainult mõneks nädalaks saad oma töö välja panna . Astu kindlasti läbi ! " " Teeme nii , Pierre ! " ütles Ott Urmasele ja nad läksid lahku . Ott ei olnud Pierre'i ideedest küll suuremat sisse võetud ja probleem , kas mingisugune abstraktne Tõde on olemas või ei ole , huvitas teda vähe . Tegelikult tundus talle isegi imelik , et keegi sellise tühja asja pärast nii kirglikult pead murda viitsib . Aga kujutlus suurest tühjast saalist , kus lendavad ringi puruks rebitud raamatute ja ajalehtede killud , oli nagu kuidagi haarav ja Ott otsustas kindla peale nädalavahetusel see näitus ära vaadata . Pealegi oli tuttav inimene kõvasti vaeva näinud , oli lihtsalt ebaviisakas Pierre'i ponnistusi ignoreerida . Tuli minna ! Pühapäeva hommikul sättiski Ott end minema , võttis veel naise ja lapsegi kaasa , et need ka lõpuks ära näeksid , mis loom see Tõde niisugune on ja saaksid kunstniku trikkidest nalja . Lapsel on ju kindlasti lõbus paberipahnas tantsu lüüa ja möllata ! Aga kui nad olid uulitsale jõudnud , tabas neid halva ootamatusena eriti vinge tuul , mis pillutas silma tillukesi lörtsiterasid . See oli jõle . Lapsele pandi küll kapuuts pähe , aga ta virises siiski ja püüdis tuule poole selga pöörata . Ott ise tundis samuti , et mingisugusesse soolalattu sellise ilmaga küll minna ei viitsi . Aga siiski liikusid nad esialgu vapralt edasi , kuni laps nägi enda ees Stockmanni kaubamaja ja teatas , et tema tahab nüüd minna poodi . " Me läheme praegu näitusele , pärast , kui tagasi tuleme , siis lähme poodi ! " seletas Oti naine . " Ei , ma tahan kohe ! " nõudis laps . " Kuule , võib-olla läheme tõesti poodi ! " arvas nüüd Ott ja pühkis tuulest vesiseid silmi . " Ilm on nii jube ... " " Et ei lähegi näitusele või ? Arvad nii ? " " Nojah ... Kuhu sa lähed sellise ilge ilmaga ! Käime parem poes ära ja ostame lõunaks midagi head . " " Lähme jah ! " kiitis laps takka . " Mina tahan kommi ! " " No hea küll ... " soostus ka naine . " Ega tõesti sellise tuulega pole tahtmist kuhugi marssida . " " Muidugi ! " kinnitas Ott . " Tühja selle näitusega . Mis sest ikka vahtida ! " Nad läksid Stockmanni ja võtsid käru . Rüütlid olid ratsutanud kaua - kui kaua täpselt , polnud võimalik tajuda selles hallis udusoos , mis neid igas suunas ümbritses , olles juba ammu neelanud päikese ja kuu . Viimaks sai nõder liha raudsest vaimust võitu . Mehed lausa varisesid sadulaist , jäädes lebama kastest niiskeile mätastele . " Kas me ei peaks hankima midagi süüa ? " küsis sir Bors mõne aja pärast . " Ma ei mäletagi , millal ma viimati midagi hamba alla sain . Sellest on möödas terve igavik . " " Palveta ! " vastas sir Galahad napilt . Möödus tunde . Sir Galahadi haaras järsku pööritus , ta surus kinnastamata käed mulda ja pigistas niisket sodi . Millal ometi lõpeb see sihitu otsing , mille algust ei mäletanud neist keegi ? Kuidas ja miks olid nad õieti teele asunud ? Milliseid hämaraid radu pidi olid nad sattunud neisse udustesse ja inimtühjadesse paikadesse , kus polnud losse ega hüttegi ? Talle meenus päev , mil nad olid kolmekesi jõudnud teeristile , millel seisis keegi hall vanamees . Nad olid tal pea maha löönud , misjärel too pea lausus : " Kui lähete vasakule , üllad rüütlid , ei juhtu teiega midagi ning te pöördute sama targalt tagasi koju . Kui pöörate paremale , ootavad teid kannatused ja rasked vaevad , kuid teile tasutakse auga , kui olete seda väärt . " Loomulikult olid nad otsekohe paremale kapanud ja jõudnudki pärast aastaid , isegi sajandeid kestnud eksirännakuid siia sohu , udude ja laugaste maale . Kaua peavad nad veel siin pimesi hulkuma ? Merlin teab ... Sir Galahad mäletas veel Merlinit . Oleks tema veel elus ! Kuid võlur oli kadunud juba ammu , ja kõneleti , et ta magab tuhat aastat . Ometi räägiti , et enne uinumist oli ta lubanud ükskord tagasi tulla ja aidata rüütleid nende raskes tõeotsimise töös . Olid need aastad juba möödas ? Galahad ei teadnud seda , ta ei teadnud mitte midagi peale selle , et teda ümbritseb udu ja et ta on otsinud juba terve igaviku Pühat Graali . " Miks jumal meid karistab ? " mõtles sir Galahad . " Mida oleme me valesti teinud ? Oleme elanud kui parimad rüütlid , kes on pühendunud üksnes oma teekonnale ning hüljanud selle nimel kõik maailma ahvatlused ja lõbud . Kaua meid sel kombel proovile pannakse ? " Ta meenutas veel ühte päeva , mil nende teed oli tõkestanud lumivalge telk , mille suu eest seisis imeilus noor naine , mängides lautol kummalist , rahustavat ja nagu isegi uinutavat viit . Rüütleid nähes oli ta naeratanud ja tõmmanud eest telgi eesriide , paljastades laua täis magusalt lõhnavaid veinikarikaid ja kuldseid liudu , millel aurasid praetud linnud ja metssead . Ta oli pakkunud neile taevaseid naudinguid , kuid rüütlid said kohe aru , et tegemist on saatana sepitsusega , mille eesmärgiks on nende kõrvale kallutamine pühalt teelt . Nad olid tõstnud mõõgad ja raiunud puruks neiu , pehmeid patju ja värvilisi kangaid täis telgi ning liuad haruldaste roogadega , ja sõitnud tagasi vaatamata edasi - sinna , kuhu neid käskis ratsutada püha vanne . Sel kohal katkes Galahadi mõttelõng , sest sir Parcival ajas end jalule ja sammus raskelt ratsuni . Viimast jõudu kokku võttes venitas ta end sadulasse ja sundis hobuse liikuma . " Kuhu sa lähed ? " küsis sir Bors . " Otsime Püha Graali ! " ütles sir Parcival . " Kas on meil õigust siin puhata ja mätastel pikutada nagu räpastel metsloomadel , kelle elu pole muud kui õgimine , kõhutäite seedimine ja lakkamatu kiim ? Me oleme kristlikud rüütlid ja peaksime teadma , mis on õige . Meie elu on pühendatud Pühale Graalile , ja kuni me seda leidnud pole , ei tohi me mõelda millelegi muule . Oleme andnud vande ja peame selle täitma . Me ei vaja egiptuse lihapotte ega Seeba kuninganna siidsänge , meil pole kodu ega lähedasi , on vaid eesmärk , mille poole liikuda ja üllas vaim , mis suudab sundida tõrksat keha . Mina ei kavatse anda armu nõdrale lihale , mis meelitab mind siin pehmel murul laisklema ja patuseid rõõme nautima , vaid annan talle piitsa ja asun taas teele . Kui olete minuga sama meelt , järgnege mulle ! Püha karikas tuleb leida ! " " Sinu sõnades kõneleb Jumal ! " hüüdis sir Galahad , saades üle oma tardumusest ja tõusis samuti . Sir Bors järgnes tema eeskujule . " Sir Parcival , sa oled suur rüütel ja igati väärt leidma Püha Graali ! " lausus ta end hobuse selga hiivates . " Jumal näeb , et ma olin nõrk ja himustasin ühel hetkel kõhutäit enam kui ausale rüütlile sünnis . Jäägu minust nüüdsest kaugele iga teine eesmärk peale ühe - teenida palehigis Issandat ja otsida siin maailmas tõde ja õigust , kuni minus leidub veel tolmukübeme jagugi jõudu ! " Nad surusid üksteisel käsi ja sõitsid edasi , hoides kramplikult ratsmetest , et mitte uuesti sadulast langeda . " Nüüd me ei saanudki teada , mis on tõde ! " ütles naine muiates , kui nad poest väljusid ja tagasi kodu poole kõmpima hakkasid . " Jah , või tõde sulle veel tarvis ! " pilkas Ott . " Ostsid uue panni ? Ostsid . Kas sulle sellest ei piisa ? " " Tegelikult piisab muidugi ! " naeris naine . " Kui on hea pann , siis pole ühele naisele midagi muud vaja ! " " Just nimelt ! " kiitis Ott takka . Tal oli hea tuju . Kaks kilekotti oli pungil täis igasuguseid mõnusaid asju , mida pidi jätkuma kohe mitmeks päevaks . Siin oli lõunasöögi materjali , aga ka õhtust näksimist , oli õlut ja oli veini , oli puuvilju ja kompvekke , üllatusmuna lapsele ja magus kondenspiim Oti enese tarbeks . Selle üle oli tal eriti suur rõõm . Juba ammusest ajast armastas Ott Lätis valmistatud sinise sildiga kondenspiima otse purgist lusikaga süüa . See oli küll kohutavalt magus , aga jube hea . Ott oli võimeline terve purgi üksinda tühjaks mugima , ja seda kavatses ta teha ka seekord . Ega tal peres konkurente polnudki , naine ei hoolinud sellest valgest magusast lögast ja isegi üdini maias laps põlgas kondenspiima liiga läilaks . Aga ta austas isa maitset ja tegelikult tema see oligi , kes Oti tähelepanu kondenspiima purkide riiulile juhtis . " Isa , näe , sinu lemmikud ! " oli ta öelnud ja Ott juhtis käru kohe oma maiuse ligi ja haaras ühe purgi pihku . " Sa oled ikka parandamatu ! " nentis naine , ja siis olid nad läinud ning ostnud marineeritud kurke . Kodus hakkas naine kohe süüa valmistama ja Ott ei tahtnud enne lõunatamist oma isu magusa kondenspiimaga ära rikkuda . Ta lesis diivanil ja vaatas , kuidas laps üllatusmuna lahti tegi . Seekord polnud selle sees mitte mingi totter kokkupandav lennuk või värdjaslik kosmoselaev , vaid päris kena ja armas orav . Aga sellega oli muidugi jälle teine häda . " Mul selliseid oravaid enne polnudki ! " ütles laps vaimustunult . " Nüüd on vist orava-seeriaga munad müügile tulnud ! Isa , ma tahan homme ka endale ühte muna ! " " Ühe sellise näruse muna hinna eest saab osta kaks shokolaadi ! " üritas Ott lapsele majanduslikku mõtlemist õpetada , aga plikale see loomulikult mingit mõju ei avaldanud ja Ott teadis , et nüüd tuleb tal hakata mune ostma ülepäeviti , ülejäänud päevadel aga kurnab laps ema ja vanaemasid . Aga mis teha , selline oli elu . Mõtted läksid Pierre'i näitusele . Diivanil aelev Ott tundis end tõelise väikekodanlasena . Selle asemel , et külastada näitust , kus kunstnikust sõber maadles igavikuliste probleemidega ja seljatas vägimehe kombel Tõde , rebis halastamatult puruks võltse lahendusi pakkuvaid piibleid ja vaieldavaid fakte pähe määrivaid entsüklopeediaid ning ründas vapra metslasena senikehtinud väärtushinnanguid , oli tema , Ott , läinud hoopis poodi . Kunstinäitusele oli ta eelistanud kaubamaja ja installatsioonile Lätis valmistatud kondenspiima . Kas see oli temast ilus ? Ott mõtiskles oma häbiväärselt maise käitumise üle , leidis , et see on mingis mõttes inetu , aga ei suutnud ka siiralt kahetseda . Temaga oli sageli nii , et siis kui näiteks naine kutsus kinno või sõbrad kõrtsi maailmaasju arutama , tundis tema seletamatut soovi hoopis kodus lesida . Toetada kõhule üks tubli raamat , vaheldumisi seda lugeda ning mõneks minutiks ära unemaale rännata , viimaks end roidunult püsti ajada , kööki looberdada ja mõtlikult aknast välja vaadates võileiba süüa - see tundus nii armas . Seal õues sõitsid autod , inimesed kiirustasid kuhugi , aga temal oli ta köök ja tema võileib ja pakk jõhvikamahlaga . Ott haigutas ja mõtles , et kui ta peaks Pierre'i kohtama , siis valetab mehele , et jäi haigeks ega saanud seetõttu näitusele minna . Küll on inimestel ikka viitsimist mingite abstraktsete ideedega jahtida ! Ning veel kuskil pärapõrgus . Kes sinna jaksab kõndida ! Juba ainuüksi õue vaadates tuli hirm peale - akna taga kooldusid puud koleda tormi käes , kusagil seal tuule ja tuisu taga asuv soolaladu ühes temas hõljuvate paberilipakatega ei mõjunud kaugeltki kutsuvalt . Ei , kutsuvalt mõjus hoopis köök , kus naine oma uue panniga mässas ja kust levis elutuppa ahvatlevat hõngu . Ja ennäe , juba kostiski armas hüüe : " Sööma ! " Ott ajas end jalule ja läks . Vihma oli hakanud sadama ja piisad peksid vastu raudrüüsid , nõrgudes sisse visiirivarbade vahelt ja ähmastades pilku . Rüütlid lakkusid oma vihmamärgi huuli . Kurk kuivas juba ammu , kuid lähkrid olid tühjad ja ainsatki jõge ei jäänud teele . Nüüd andis vihm kerget kosutust . Mehed olid rampväsinud sellest lakkamatust sadulas istumisest , und vajavad silmad tikkusid vägisi sulguma , kogu keha kisendas vastupandamatust himust hobuse seljast maha prantsatada ja lebada liikumatult vihmasajust tekkinud mudas nagu must tõuk , magada , unustada Püha Graal ja täitmist vajav vanne . Aga veel pidas rüütlite vaim vastu ja andis lodevale lihale halastamatult kannuseid . Näljane kõht korises vihaselt vastu , kuid taltus . Rüütlid jätkasid teekonda silmapiiri poole , mille udu oli õginud juba mitu inimpõlve tagasi . Jänes jooksis neil otse nina eest üle tee ja vaid suure vaevaga suutsid rüütlid end tagasi hoida , et mitte söösta järele sellele ahvatlevale lihatombule , mis maitsenuks neile sel hetkel jumalikult isegi toorelt . Aga siis meenutasid nad kõik endile oma teekonna püha eesmärki ja lasid jänesel minna . Kõik mattus taas uttu . Hobused libisesid poris ja komistasid , sest nemadki olid väsinud . Viimaks langeski sir Parcivali ratsu põlvili ja rüütel pudenes tal seljast , kuid ajas end vaevaliselt porilombis taarudes jälle jalule . " Püsti , mõistmatu loom ! " karjus ta hobuse peale . " Kas ma pean sinu , viletsa elaja pärast oma teekonna katkestama ? Tõuse ! Meil ei ole praegu aega puhata ! " Kuid hobune ei suutnud jalgu alla võtta . Sir Parcival vandus ja hakkas jala edasi astuma . " Sir Parcival ! " hõikas Galahad . " Oota ! Nii ei kõlba rüütlil rännata ! " " Kasvõi roomates , aga mina lähen edasi ! " karjus Parcival . " Ma ei loobu oma eesmärgist ! Mina lähen ja leian Graali ! Jumala , tõe ja õiguse nimel ! Põlegu ma tuhaks , kui minust peaks saama nende pühade aadete reetur ! " Sir Galahad ja sir Bors pakkusid kaaslasele oma hobust , aga sir Parcivali oli haaranud otsekui palavik , ta langes põlvili ja peksis rauast kindaga muda . Uduaurud keerlesid ämblikuvõrguna tema ümber . " Terve igaviku olen ma olnud teel ! " karjus sir Parcival . " Kogu oma elu olen ma pühendanud vaid ühele eesmärgile - Püha Graali leidmisele ! Olen pidanud karskust , paastunud nagu munk ja hoidunud kaugele naistest ! Kõik olen ma oma hinge puhtusele ohvriks toonud , ja mitte kahetsedes , vaid taevale rõõmsalt kiitust lauldes ja tänades Jumalat tema lõpmata helduse eest , et ta lahkelt minu , vääritu ussikese , ohvrid vastu võttis ! Ja nüüd pean ma lolli looma laiskuse tõttu oma rajalt kõrvale astuma ? Pigem raiun ma selle elaja tükkideks , võtan tema kareda naha enesele kuueks ja rändan edasi jala , komberdades saua najal nagu vaene erak , kuni kukun ja suren ! Jumala eest , seda ma teen , sest ma tahan leida tõde ja õigust ! " Sir Parcival haaras mõõga ja tormas oma hobuse poole . Galahad ja Bors haarasid tal kätest , kuid Parcival oli tugev ja raev lisas talle veelgi rammu . Tükk aega maadlesid nad udus , trampides poris ja veeresid veeloikudes . Ja siis korraga muutus sir Parcival kõvaks kui kivi , langes häält tegemata pikali ja jäi liikumatult lebama , otsekui oleks teda tabanud välk . " Sir Parcival ! " sosistas ehmunud sir Bors . " Mis sinuga on ? " Parcival ei vastanud hulk aega sõnagi , üksnes lamas ja tunnistas tardunud silmil uttu mähkunud taevast . Siis ajas ta end jalule ning sõnas : " Me peame kiirustama . Just praegu leidis üks võõras rüütel Püha Graali . Ma ei käinud seda pikka teed mitte selleks , et jääda ilma aust , mis õigusega mulle kuulub . Me peame temaga võitlema ja Püha Graali endale võitma . Me oleme seda väärt . Tulge , tõde on meiega ja keegi ei saa meie vastu ! " Ta tõmbas järsu käeliigutusega püsti oma hobuse , kargas talle selga ja kappas minema kui pöörane . Teised rüütlid järgnesid talle , süda täis iha tapluse järele ning üle hulga aja ka lootust . Öösel ei tulnud Otil kaua und . Miski vaevas teda , ja ta teadis , mis see on . Kondenspiim . Ta polnud saanud mahti seda maitsta . Lõuna oli olnud vägev , pärast selle sisse vitsutamist puhkas ta oma voodis ja jäi viimaks magama . Pärast ärkamist oli ta kuidagi uimane ja peast soe , lonkis kööki ja avas ühe õlle . Siis oli ta raamatut lugenud ja niisama talitanud ning kondenspiim läks tal sootuks meelest . Ja lõpuks oli õhtu käes ning Ott ronis sängi . Aga seal meenus talle sinine purk ja tõusis isu . Aga ta ei teadnud , kas on ikka paslik minna öösel kööki kondenspiima sööma , ehk oleks õigem oodata hommikut ? Tõsi , järgmine päev oli esmaspäev ja Ott pidi minema tööle . Jätta kondenspiim õhtuks ? Nii oleks vist tõesti kõige sobivam , kuid samas tundis ta , kuidas neelud käivad . Ott püüdis end veenda , et öösel magusa söömine on kahjulik . Esiteks teeb see paksuks , teiseks rikub hambaid . Aga maias vanakurat temas leidis kohe vastuargumente . Ta võib ju peale söömist hambad uuesti ära pesta ! Ja mis puutub paksuks minemisse , siis kes teab , kas see üldse ongi tõsi . Nagu Pierre oli öelnud - mingit tõde pole olemas ! Ja isegi kui kondenspiim teeb paksuks , siis need mõned grammid liigset rasva on ta nõus ära kannatama . Mis vahet seal on , kümme grammi raskem või kergem ! Kellele ta ennast hoiab ? Jumal teab , äkki saab ta homme infarkti või jääb auto alla - kellel on siis sellest kasu , kui kirstus lebab sale ja lihaseline laip , samal ajal kui külmkapis ootab avamata purk sinise sildiga läti kondenspiima ? Ei , pole mingit mõtet söömist edasi , tundmatusse ja ähvardavasse tulevikku lükata ! Ott ronis voodist välja ja läks trussikute väel kööki . Midagi teravat jäi pimedas jala alla . Ott pani tule põlema ja vaatas - see oli see kuradi üllatusmuna orav ! Niimoodi need lapsed siis hoiavad oma asju ! Ott korjas orava maast üles ja asetas lauale . Jumal hoidku selle eest , kui neid väikeseid vidinaid veelgi juurde sigineb , siis ei saa enam sugugi omas korteris paljajalu käia ! Aga et neid sigineb , on kindel , ega lapse tahtmise vastu ei saa . Ott haigutas saatusega leppinult ja võttis sahtlist konserviavaja . Siis tõmbas ta külmkapi ukse lahti . Külmikust kiirgas kummalist , lausa silmipimestavat valgust , nagu oleks keegi sinna tavalise pisikese lambikese asemele vähemalt <arv> vatise pirni keeranud . Ott varjas käega silmi , püüdes samal ajal sõrmede vahelt piiludes näha , mis selle külmkapiga siis juhtunud on ja mis seal sees niiviisi särab . Oma suureks hämmastuseks sai ta aru , et mõistatuslikku valgust kiirgab kondenspiim . Ott võttis purgi ettevaatlikult pihku , kartes , et see on äkki tuline , aga ei , kondenspiim polnud kuum . Küll aga täitus nüüd kogu köök ereda valgusega , nagu hoiaks Ott peos tulilinnu sulge . Ja siis ütles keegi : " Ole õnnistatud , vapper rüütel ! Jumal on sulle tasunud sinu ülla ja kiiduväärt elu eest ! Sinul on läinud korda see , mida keegi teine pole suutnud ! Sina leidsid Püha Graali ! " Ott tundis end täiesti juhmistunult . Kõneleja polnud keegi muu kui seesama üllatusmuna orav , kellele ta just äsja oma palja jalatallaga peale astunud oli . Nüüd seisis see elukas köögilaual , käed väärikalt rinnal vaheliti ja pea uhkelt kuklas . Kondenspiim helendas üha edasi . Otile meenus , kuidas omal ajal , pärast Tshernobõli katastroofi , kõneleti radioaktiivsusest , mis pani konnad ja Gomeli margariini võikalt helendama ning tegi muudki paha . Kas see kondenspiim võis olla kiiritatud ? " Sina oled kõige parem rüütel terves maailmas , kes on elanud oma elu vaguralt ja Issandale meelepäraselt ! " rääkis orav . " Ja seepärast on Jumal lubanud just sinul olla selle Püha Graali leidja , mida teised rüütlid on otsinud aastasadu ja aastatuhandeid . Sinu voorused on saanud väärika tasu ! " " Kes sa oled ? " küsis Ott ja pani kondenspiima köögikapile , kes see edasi helendas , justkui laualamp . " Mina olen Merlin ! " vastas orav . " Tuhat aastat magasin ma selles shokolaadimunas , kuid nüüd jõudis kätte aeg , mida oli ette ennustatud Tuviraamatus ja Pühade Meeste tähendamissõnades ja ma ärkasin . Ole õnnistatud , vapper mees , sest just tänu sinule lõppes mu uni ! Püha Graali valgus äratas mind , nagu oli ette ennustanud vägev nõid , kes elas enne , kui see maailm loodi ! " " Tuhat aastat selles munas ? " pomises Ott . " Mida ütlevad selle kohta shokolaadi säilimistähtaegade kohta käivad eeskirjad ? " Ta ei osanud võtta juhtunu suhtes mingit arukat seisukohta . Esimene mõte , mis Otile harjumuslikult pähe kargas , oli muidugi see , et kõik mida ta praegu näeb ja kogeb , on vaid uni , aga säärane lähenemine tundus talle liiga labane ja traditsiooniline . Aga mingit muud varianti ka nagu ei paistnud . Kondenspiima purk helendas ja pidi olema Püha Graal , ning üllatusmuna seest välja pudenenud kann nimetas end Merliniks ja ajas suurelist juttu . Kuidas reageerida ? Imelikul kombel ei tundnud Ott mingit ärevust või hirmu , isegi mitte selle ees , et ta hakkab järsku hulluks minema . Ei , seda võimalust ei tulnud talle pähegi . Ta istus laua taha ja põrnitses orava-näolist Merlinit . " Noh ja edasi ? " küsis ta . " Mis saab edasi ? Sa ütled , et see purk , mille ma ostsin Stockmanni kaubamajast on Püha Graal ? Karikas Jeesuse verega ? Sain ma õigesti aru ? " " Sa oled kõigest täpselt aru saanud , õilis rüütel ! " kinnitas Merlin . " See on tõepoolest karikas , mis sisaldab meie Lunastaja kõige pühamat verd . Sajad ja sajad rüütlid on otsinud seda tuhandeid aastaid , kuid vaid kõige väärikamale oli antud ... " " Jah , seda ma juba tean ! " katkestas teda Ott . " Seda sa rääkisid . Ma küsisin , mis edasi saab ? " " Sa peab sellest karikast jooma , ning pärast seda laskub sinu peale Jumala õnnistus ja sa saad tundma Tõde ! " kuulutas Merlin . " Aga enne pead sa end lahinguks valmis seadma , sest teised rüütlid on märganud taevalaotuses Graali kuma ja katsuvad sinult püha karikat ära võtta ! " " Millised teised rüütlid ? " küsis Ott . " Kus need veel on ? " " Nad on teel ! " vastas Merlin . " Ma kuulen , kuidas maa nende ratsude jalge all müdiseb ja kuidas kõlksuvad rasked mõõgad ja kilbid ! Nad tulevad kolmekesi - sir Parcival , kelle käsivarred on jämedad nagu tammed ja kelle rusikas suudab purustada munakivi ; sir Bors de Granis , kes on eriti osav piigivõitluses ega ole veel iialgi lahkunud turniirilt ilma võidupärjata ; ja sir Galahad , kes on neist kolmest kõige vapram ja hulljulgem ning kes on suure sir Lanceloti enda poeg ! Võitlus tuleb äge , kuid Jumal hoiab oma kätt sinu pea kohal ja sa ei pea mitte kartma , aulik rüütel ! " " No see on juba ilmne jama ! " mõtles Ott , aga läks igaks juhuks akna juurde vaatama , kas väljas on näha kedagi , kellel on kaasas rasked mõõgad ja kilbid . Tema hämmastuseks lasus akna taga üksnes paks hall udu , mis oli neelanud kõik ümbritsevad hooned . Ott tegi kiiresti akna lahti - ööõhk oli väga külm ja kuidagi iseäralik , täis tundmatuid lõhnu ja harjumatut vaikust . Kadunud olid kõik kesklinnale iseloomulikud tuututused ja mürinad , ükski hiline joodik ega erutunud teismeline ei lõuanud , mitte ainuski heli ei lõhestanud halli õhku , mis rõhus Oti nägu nagu tohutu , jäine ja hõre kustutuskumm . Ott kuulatas veel , püüdes tabada ainsatki tuttavat kriginat , mis annaks tunnistust sellest , et ta on siiski omas kodus , keset kesklinna , paarikümne meetri kaugusel isegi öösel kaunis tiheda liiklusega sõiduteest , kuid ainus , mida tema kõrv viimaks eristada suutis , oli nõrk , kuid täiesti äratuntav kabjaplagin . " Need on nemad ! " lausus Merlin laualt . " Sir Parcival kõige ees , sir Bors ja sir Galahad temast vaid poole hobusepikkuse võrra taga . Nende ratsude sõõrmeist purskab tuld ja nende kilpidele on maalitud draakonid ja lõvid . Nad tulevad siia , kuid nad on veel kaugel . Sea end valmis , rüütel , sest sa pead nad väärikalt vastu võtma ! " Ott pani akna kinni . " See on mingi nõmedus ... " pomises ta . " Mingi ... " Siis tuli talle uus mõte . " Ma pean naise ja lapse üles ajama ! " Ta tahtis minna teise tuppa , kuid põrkas köögiuksel tagasi . Esik oli kadunud . Peegli , vannitoaukse ja nurgas vedelevate saabaste asemel laiutas siingi toosama hall paks udu . Ja kaugusest kostis kabjaplaginat . " Mis jama see on ? " hüüdis Ott nüüd juba vapustatult . " Kus ma naine ja laps on ? " " Ära karda , nemad pole ohus ! " kinnitas Merlin . " See on sinu võitlus ! Sina oled Graali-rüütel , sina pead ristama piigid oma vaenlastega ! Sa pead näitama neile , et oled tõesti maailma parim ja et Jumal on su õiglaselt välja valinud . " " Ära räägi lollusi ! " Ott tundis , et on tõesti hädas . Enam polnud aega kummaliste sündmuste üle imestada ega juurelda , kas kõik see toimub unes või ilmsi . Praegu oli küsimus selles , kuidas sita seest välja rabeleda , eks hiljem jõuab aru pidada ja nuputada , kuidas on üldse võimalik ühe hetkega turvalisest kesklinnast udusesse ja verejanulisi rüütleid täis muinasaega sattuda , jäädes samas siiski oma vanasse tuttavasse kööki . Üksnes see pakkuski hetkel lohutust . Ott hakkas avama sahtleid ja otsima suuremaid ning raskemaid köögiriistu , millega end vaenlaste eest kaitsta . " Et mul ka siin köögi ühtegi kirvest pole ! " kirus ta . " Ja need kööginoad on ju ka sellised , et anna lapsele mängida ! Kurat , võta või pudrunui ! " " Isand , mina olen valmis ! " ütles pudrunui . " Olen teie perekonda aastaid truult teeninud ja sööstnud pea ees kallale teie vaenlastele kartulitele , pekstes ja tampides neid , kuni nende kollane ihu on tüma ! Ma ei kavatse teid ka täna üksi jätta ! Käskige , ja ma lähen teie eest kasvõi tulle , ehkki see mu elu maksab ! " Ott ei osanud enam imestada ka . " Võta vastu ustava kannupoisi pakkumine ! " soovitas Merlin . " Ehkki sa oled maailma parim rüütel , on neid siiski kolm ! Sa vajad liitlasi ! " " Eks siis astu rivvi ! " sõnas Ott pudrunuiale . See ronis kohe sahtlist välja ja keerutas prooviks pead , nagu inimene , kellel on kael kangeks jäänud . " Isand , kutsuge ka teised oma sulased appi ! " ütles ta . " Kõik lauanõud ja kogu köögimööbel on teile ustavad ! Olge kindel - truu asi ei reeda oma peremeest iialgi ! " " Jumala eest , see on tõde ! " kinnitas soolatoos . " Meie pole võltsid . Kõik , mis minus leidub , on puhas ja aus sool , mida igaüks võib näha läbi minu klaasist seinte . Minus pole grammigi valet ega reetlikkust ! Jumal kaitsku minu head peremeest ! " Marineeritud kurgilõigud upitasid end veest välja ja ronisid purgi äärele . " Me oleme kvaliteetse tehnoloogia abil valmistatud Felixi kurgid , " ütlesid nad . " Meie põhimõtteks on olla ustav oma ostjale . Sina maksid täna meie eest Stockmanni kaubamajas , ja tõid meid enda juurde koju . Tänuks selle liigutava usalduse eest jääme me sinuga ja anname endast eesseisvas võitluses parima ! " " Mind valmistas sinu ema ! " ütles vaarikamoos riiulilt . " Vanaperenaine keetis mind sinu ja su pere jaoks , et sa saaksid minult abi külmetuse puhul . Minu aukohuseks on hoida sinu ja su perekonna tervist , ja nüüd , kus sa oled säärases ohus , õilis isand , ei kõhkle ma hetkegi ! Olen siin sinu armastava ema saadik ja teen kõik , et õigustada lootusi , mida üllas emand minule pani ! Ära karda , isand ! Ma varjan sind oma purgiga , ega hooli , kui peaksin purunema ning mind mööda põrandat ja seinu laiali pritsitakse nagu ükssarviku kabjahoobi saanud aju ! " " Me oleme sinuga ! " hüüdsid veel igasugused toiduained ja lauanõud , ning kõik neli köögitooli lasksid end põlvili ja laususid : " Oleme küll juba vanad toolid , kes sündisid palju aastaid tagasi Lutheri vabrikus , kuid tänu sinu hoolitsusele õilis peremees , on meie kenasti restaureeritud ning meie tervis on taas hea ja jalad tugevad ! Vali meie hulgast endale sõjaratsu , istu tema selga ja me kanname sind võitlusse ! Aga kui sind kandev tool peaks võõraste rüütlite mõõgahoopide läbi purunema , siis hüppa kiiresti teise sadulasse , sest me kõik oleme valmis andma sinu eest oma elu ! Usu , meis pole ainsatki oksakohta , mis ei elaks kirglikult kaasa sinu saatusele , sest sina oled meid oma kööki toonud ning sina ja su pere austavad meid iga päev sellega , et usaldavad meie kanda oma tagumikud ! " Ott oli , eneselegi üllatuseks , väga liigutatud . Ta tänas kõiki truuduse ja heade soovide eest ning tundis end nende sõbralike kööginõude ja mööblitükkide seltsis hoopis kindlamalt . Tal oli hea meel , et oli just samal päeval külmkapi toitu täis ostnud , sest sedasi oli tema väes soldateid sootuks rohkem . Aga tal enesel polnud siiski veel relva , ja ta vaatas otsivalt ringi . " Mida sa veel otsid ? " hüüdis Merlin laua pealt . " Mõõka ! " vastas Ott . " Mine kraanikausi juurde ja vaata , mis edasi saab ! " õpetas Merlin . Ott läkski pliidi juurde . Ning vaata - samal hetkel kerkis äravoolutorust kellegi naise valge käsi , nii valge kui marmor , ja see käsi hoidis käes päeval Stockmannist ostetud panni , mille küljes kõlkusid veel üksikud liharibad - lõunaks söödud böfstrooganovi jäänused ! " See on Excalibur ! " ütles Merlin . " Võta ja ole uhke , sest sinu kätte on usaldatud kuningas Athuri mõõk ! " " Me ise naisega ostsime selle täna ! " vaidles Ott , aga haaras panni pihku ja raputas lihatükid prügiämbrisse . Seegi andis talle au ja kinnitas : " Ära karda isand , sinu varandus on minu see kindlas kohas ! Pigem ma suren , aga vaenlasele ma neid härjaliha ribakesi välja ei anna ! Olen sind alati ustavalt teeninud ja minu au keelab mul sind reeta ! " " Nüüd oled sa kuninglikult varustatud ! " lausus Merlin . " Suudle Püha Graali karikat ! Siis oled sa valmis ! " Ning Ott tõstiski sõnakuulelikult sinise sildiga kondenspiima purgi oma suule , ise silmi liiga ereda kirguse eest sulgedes ja suudles seda , tundes huultel pleki maitsest . Ja ta mõistis , et temast on samal hetkel saanud Graali-rüütel ja et ta asub võitlema tõe ja õiguse eest . Ta tõstis kõrgele oma Excaliburi , nii et rasvane pann läikis Püha Graali säras ja hüüdis : " Minu järel , mu sõbrad ! Edasi ! Püha Graali eest ! " Mis sellele järgnes , polnud kuigi selgesti tajutav . Ott nägi küll , et ta on endiselt köögis , kuid uks ja aknad paiskusid valla ja hall udu voolas sisse ning Ott teadis korraga , et see polegi õige udu , vaid draakoni hingeõhk , ja et selle auru sees ratsutavad tema vaenlased , kellega ta peab Püha Graali nimel lahingut lööma . Ning valgus muutus otsekui roheliseks , ja pudrunui veeres õõnsa kõminaga mööda lauda , ja marineeritud kurgitükid tõusid linnuparvena oma purgist ja kihutasid üle Oti pea nagu uppunud laste ammuli suudega hinged . Ott istus selga ühele vanale ning ustavale Lutheri vabriku toolile ja tundis , et tõuseb otsekui lendu , ning samal ajal hoidis ta peos panni ja jagas sellega hoope , samal ajal kui ta teise käega tõrjus teadmata kust tema pihta sadavaid mõõgahoope ja piigitorkeid . Ja talle tundus , et ta on haavamatu , sest Püha Graal oli tema ees , tooli laudjal , kuid ta nägi ähmaselt , et tema hoobid teevad palju kahju , ning märkas vilksamisi enda ees raudseid kiivreid , mille visiiride vahelt nirises verd ja kuulis summutatud karjeid . Enda kõrval nägi ta võitlemas shokolaadivõid , mis oli oma kaitsvast purgist väljunud ja võtnud ähvardava pruuni rusika kuju , mis jagas võimsaid hoope , ja tema teisel käel võitlesid köögikäterätid , millest paljudes küll juba haigutasid narmendavate servadega augud nagu hiiglaslikud haavad , kuid mis siiski veel vaprasti lehvisid . Ja seal olid ka kastrul ja kahvlid ja viinerid , pingul kui vibud , ja Suur Viilutatud Leib , keda ümbritsev kilekott läikis kui soomus ja veel palju teisi ustavaid toiduaineid ja esemeid ning korraks näis , et lahing on lõppenud ja Ott võitnud . Aga siis võtsid vaenlased end taas kokku ja ründasid viimase alles jäänud jõuga . Ning ühel hetkel , ise hoogsalt panniga vehkides ja teise käega Püha Graali kaitstes , nägi Ott hiiglaslikku kirvest , mis langes otsekui taevast otse tema poole ja teadis , et tal pole võimalik seda lööki tõrjuda . Kuid siis seisis tema silme ees korraga vaarikamoosipurk ja kirves tabas seda ja klaasikillud lendasid laiali ning punane keedis pritsis talle näkku ja see oli soe ning kummaliselt soolane . Ning Ott hakkas veelgi raevukamalt Excaliburiga raiuma , korraks silmas ta ka Merlinit , kes seisis ikka veel laual , otsekui sügavaisse mõteteisse vajununa , ja taas kostis oigeid ja raua kõlinat , samal ajal kui udu läks aina paksemaks ning üksnes Püha Graali helendus suutis veel sellest loorist oma kirkusega läbi tungida . Ning siis andis Ott viimase hoobi , pannes sellesse kogu oma osavuse ja pärast seda jäi kõik korraga vaikseks ja Ott tundis , kuidas ratsu - või oli see siiski Lutheri vabriku restaureeritud tool - jäi vagusi ega perutanud enam . Ta laskis pannil kukkuda ja pühkis moosist nägu . Ta oli jälle oma köögis , istus laua taga , kaksiratsa toolil , jalge vahel kondenspiima purk , mis enam ei helendanud . Tema kõrval põrandal lebas mõlkis pann ja kogu linoleum oli määritud vaarikamoosiga , mille keskel helkisid üksikud klaasikillud . Merlin seisis laual , aga ta sarnanes nüüd siiski rohkem oravale ja oli täiesti vait . See võis tulla sellest , et ta mõtles millegi üle järele , kuid samahästi ka sellest , et ta oli lihtsalt üks üllatusmunast välja koorunud kann . Ott tõusis püsti ja läks kraani juurde oma nägu pesema , võttis siis kaltsu ja hakkas põrandat moosist puhtaks pesema . Läbi köögiukse oli näha pimedat esikut , seal olid saapad ja peegel ja kõik mis vaja . Kui põrand puhas ja killud kühvlisse pühitud , võttis Ott kondenspiima ja avas purgi . Lusikas vedeles laual , pudrunuia kõrval - nad olid otsekui kaks laipa lahingutandril . Ott hakkas kondenspiima sööma . Laelambi kumas läikis see lusikalt maha nõrgudes kuldse niidina . Kui Ott oli purgi tühjaks saanud , pesi ta hambaid , kõndis läbi tühja ning unise korteri ja ronis tagasi oma sooja voodisse . Naine keeras külge ja pomises : " Sa lõhnad magusa järele ! " " See oli Püha Graal ! " vastas Ott ja uinus . Tuul oli tõusnud ja puhus udu laiali . Mitu päeva sadanud vihmast nätskel maapinnal lebas kõhuli sir Galahad , mäludes valu vaigistamiseks niiskeid heinu . Excaliburi hoop oli rebinud tal küljest parema käe ja pühkinud näost põse . Siiski oli ta veel elus , tema kõrvad kuulsid , silmad nägid , vermeis ihu tajus õhu jahedust . Sir Borsi ja sir Parcivali tema juures polnud - puruks raiutuina ja verest tühjaks jooksnuina vedelesid nad siit kaugel eemal , võõrastel radadel , ilma elust ja Graalist . Ega Galahadilgi millegagi kiidelda olnud . Lõputuna tundunud retk oli siiski viimaks lõpule jõudnud , kuid eesmärk jäi täitmata . See muutis kõik kannatused mõttetuks ja tõi seni lämmatatud ihad eriti teravalt esile . Isegi pooleldi kärvanuna piinas teda nüüd terve igaviku jooksul alla surutud näljatunne . Aga enam polnud lootustki seda leevendada , sest surm oli ligi . Sir Galahad teadis küll , et tema lõpp on õilis , aga see trööstis teda sel hetkel vähe . Kohutavad valud ! Sir Galahad ahmas suhu uue heinatuti ning ühes sellega sinise mardika . Sitikas krõmpsus tema hammaste all ja sundis surijat oma jälgi maitse tõttu puristama ning verd sülgama . See pingutus oligi Galahadile liiast . Hing lahkus rüütli kehast ning ühines - otsekui kiirustades , et mitte tühjale nurmele üksinda maha jääda - tuule mõjul haihtuva uduga . Ja tal oligi kiire , sest Jumal soovis totralt elanud inimeste jäljed maa pealt kiiresti kaotada . Paar nädalat hiljem kohtas Ott Stockmanni kaubamajas Pierre Blacki . Kunstnik luusis ringi , pakk keefiri korvis ja tuli Otilt küsima , kus siin kuradi laudas purgisuppe müüakse . Ott juhatas ning Pierre valis endale välja ühe borshi . " Kuule , kas sa käisid mu näitusel ? " uuris ta ühtlasi . " Ei , " vastas Ott . " No miks sa siis ei käinud ! " pahandas Pierre . " Nüüd on see ammu maha võetud . Küll oli koristamist , kõik see pahn tuli ju kokku kühveldada ja prügikottidesse toppida . Kakskümmend musta prügikotti sain kokku ! Kõik tõde täis ! " Pierre naeris . " See polnud mingi õige tõde , " ütles Ott . " Einoh , seda muidugi . Seda ma ju tahtsingi tõestada ! Mis kuradi tõde ! See on kõik ainult üks inkvisitsioon , surutakse inimesele peale mingit ... " " Tõde - see peitub hoopis muus , " katkestas teda Ott . " Tõde on asjades . " " Mida ? " Ott sirutas käe ning silitas letil lebavat ohtrate rosinatega täidetud ja shokolaadivaabaga üle valatud stritslit . " Aus ja õiglane kõhutäis ! " ütles ta , hellus hääles . " Võta , pane korvi ja sa saad endale hüva roa , mu sõber ! " " Millest sa räägid ! " õiendas Pierre . " Lolliks oled läinud või ? Stritsel - mida ma sellega teen , ega mul sünnipäeva pole ! Mulle aitab purgisupist küll . " Ott võttis borshi ja silmitses seda tähelepanelikult . " Ka see on tubli toit ! " lausus ta . " Ole talle hea isand ning sulle tasutekse kord selle eest ! " " Sa räägid jumala lolli juttu , purjus oled või ? " küsis Pierre . " Või mõjub see Stockmann sulle sedasi ? Eks see ole võigas koht tõesti , kuradi tarbimisetempel ! " Ott viipas ta lähemale . " See on Püha Graali loss ja Tõe elupaik ! " ütles ta sosinal . " Just siit leidsin ma karika lunastaja verega . See oli magusaim kondenspiim , mida ma elus söönud olen ! Jää terveks , Urmas ! " Ning ta eemaldus , lükates kassade poole oma toiduaineid täis tuubitud käru , nagu kindral , kes juhib kindlakäeliselt oma armeed . Pierre tahtis talle midagi iroonilist järele hüüda , kuid uhkelt minema kõndivas Otis oli midagi nii võõrast ja imelikku , et Pierre'i haaras seletamatu ärevus ning ta ei paotanud suud . Selle asemel asetas ta pärast üürikest kõhklust oma korvi kilesse keeratud stritsli . See oli isegi soe ! Kuum , ustav süda ! Kohe hakkas tal kergem , nagu võõral maal üksi rändaval mehel , kes on ootamatult leidnud enesele truu kaaslase . " Tõesõna , " mõtles Pierre . " Täna söön ma stritslit ! " Ja siis ta läks ning ostis endale veel asju . Ühel hommikul selgus , et loomaaia lõvi on surnud . Käis arst , seejärel vinnasid talitajad laiba kärusse , katsid presendiga kinni ja viisid ära . Öökull Vladislav ja noor kotkas Prim jälgisid lõvi viimset teekonda läbi puurisõrestiku . Lõvi Safran polnud küll otseselt nende naaber , kuid tema puur oli neile siiski alati kenasti kätte paistnud ning nad tervitasid teineteist igal hommikul väärika peanoogutusega ja soovisid lõunatama asudes teise samasuguse noogutusega naabrile head isu . " Jaa , suur teadusemees on lahkunud ! " ütles öökull Vladislav mõtlikult . " Tema töö on nüüd tehtud ja ta võib rahus puhata ! Safrani elu olgu meile kõigile eeskujuks ! See ülim täpsus , millega ta oma katseid läbi viis ! See piiritu eneseohverdus , mille lätteks oli armastus teaduse vastu ja uudishimu , soov teada veelgi rohkem ! Oh , kes suudaks täita seda puuri , mis Safranist tühjaks jäi ! " " Ta töötas veel isegi eile õhtul ! " ütles Prim . " Kõndis oma puuris kolmteist korda edasi-tagasi ning kontrollis siis pulssi . Seejärel kõndis veel kaheksa korda ja kontrollis taas . Alles siis uinus . Ja igaveseks ... " " Jah , meister ei lubanud endale kuni lõpuni puhkust ! " nõustus öökull . " Safrani uurimistöö teemaks oligi ju lõvi südametegevus ! Ta kõndis mööda puuri - ja luges seejärel kokku oma südamelöögid ühes minutis . Seejärel ta lamas tund aega ning fikseeris taas pulsi . Aga ma olen näinud teda puuris edasi-tagasi kõndimas ka näiteks kolmsada seitsekümmend viis korda ! Milliseid pööraselt huvitavaid tulemusi võis tema pulss pärast sellist maratoni näidata ! Või ükskord , jällegi , lebas Safran liikumatult tervelt kaks ööpäeva ! Võime vaid ette kujutada , mida ütles selle peale tema süda ! Kahjuks viis suur teadlane kõik need andmed hauda kaasa . " " Mis temaga nüüd tehakse ? " küsis Prim . " Ma usun , et ta leiab endale viimase puhkepaiga kõigi väljapaistvate loomade ja lindude pühapaigas - Panteonis . Ta topitakse saepuru täis ja asetatakse klaasi taha , ühte ritta kõigi suurte teadlaste ja kunstnike põrmudega , et järeltulev sugupõlv nende topistele austust avaldamas käia saaks . Ka minu isa on seal , Rahvuslikuks Loodusloomuuseumiks nimetatud templis . Ning ma loodan , et olen ka ise oma teadustegevusega säärase au ära pälvinud ja satun pärast surma teiste topiste kõrvale . " " Mis alaga su isa õieti tegeles ? " küsis Prim . " Ta uuris hiiri ! " seletas öökull Vladislav . " Ta lahkas neid ja tegi kindlaks , et pole olemas kahte identse sisikonnaga hiirt . Pealiskaudsel vaatlemisel võib see ju niimoodi tunduda , aga isa kui kogenud teadlane rebis hiire lausa kildudeks ning suutis panna tähele ka kõige väiksemaid erinevusi . Ühel hiirel oli näiteks kühmuke maksal , teisel soolikas liivatera võrra lühem , kolmandal reieliha tooni võrra punakam . Isa jõudis elu jooksul kirjeldada tuhandeid erinevaid hiiri ja teda austati terves meie loomaaias nagu elavat klassikut . " Talitaja tuli hommikusele ringkäigule , ta valas lindude joogikaussidesse puhast vett ning viskas puuti paar käntsakat verist liha . Öökull Vladislav noogutas rahulolevalt . " Teener on oma töö teinud ja teadustööks vajalikud vahendid on kohal ! " kiitis ta . " Võite minna ! " poetas ta seejärel talitajale noka otsast ning lendas üles oma pesakasti juurde . Sinna oli ta juba varem kuhjanud terve virna kivikesi , konditükke ja muud pisiprahti . Nüüd hakkas Vladislav neid ükshaaval ning erakordselt hoolikalt oma veekaussi pilduma . Pärast iga viset kummardus ta ettepoole ja silmitses tähelepanelikult veepinnal tekkinud ringe . " Suur ovaal ... " pomises ta süvenenult . " Kolm ... ei , neli täisringi ! Kiired ringikesed ... Kaks suurt ! Väike ellips ! " Juba aastaid oli ta uurinud tahkete materjalide mõju joogiveele ning saavutanud märkimisväärseid tulemusi . Ta teadis juba ette , milliseid ringe tekitab vees kivike , milliseid hiire kont , milliseid tibukese pealuu . Aga tõelise teadlasena jätkas ta päevast päeva andmete üle kontrollimist ja täpsustamist . Lisaks oli Vladislav alustanud uue tööga . Ta kuulatas teraselt vette kukkuvate esemete poolt tekitatud sulpse , võrdles neid ja jättis meelde , et hiljem kuuldut analüüsida ning järeldusi teha . Helide maailm oli väga kirev ja esimesel silmapilgul hoomamatu , kuid juba oli öökull avastanud teatud seaduspärasusi . Iga veekaussi visatud esemeke plärtsus üksnes pealtäha ettearvamatult , treenitud teadlasekõrv tabas kõiges varjatud seoseid . Öökull teadis , et suur avastus pole enam kaugel . Tuli vaid katsete tegemist jätkata ja loopida vette aina uusi tahkeid kehasid . Sedasi töötas Vladislav süvenenult terve päeva . Noor kotkas Prim silmitses tarka öökulli lugupidavalt ning hüples lihatüki juurde . See oli tore kondiga tükk , justkui loodud modelleerimiseks . Prim kugistas paar liigset liharibakest alla , kustutades sellega nälja . Siis asus ta käntsakat igast kandist silmitsema , veeretas seda mööda puuri ning püüdis tabada lihas peituvat figuuri . Prim oli kunstnik - ta valmistas oma lihatükkidest kujusid . Osavalt nokaga raiudes , siit-sealt palukesi rebides ja punases lihamassis väänlevaid sooni sikutades , hakkas Prim tööle , püüdes anda lihatükile lahkunud lõvi kuju . Pehme aine kuulas meistri sõna , alistus tema teravale nokale ning võimsatele küünistele ja laskis end muuta vastavalt kunstniku soovile . Juba oli käntsaka ülemine osa omandanud Safrani majesteetliku ilme , kondist välja raiutud näoosa ümber lehvisid narmasteks käristatud liharibad nagu uhke lakk . Prim taganes paar sammu ja silmitses rahuolevalt oma kätetööd . Enne käppade ning kere modelleerimist läks ta veeküna juurde ja jõi . Öökull töötas endise usinusega , pomisedes noka alla veeringide arve ja klassifitseerides mõttes plärtsusid . Kõrvalpuuri hiireviu oli seevastu süvenenud musitseerimisse , vedades noka vahele haaratud kondiga mööda trelle . Primile ei meeldinud see muusika just kuigivõrd , aga ta austas sellest hoolimata hallisulist maestrot , kes toonitas alati , et ei mängi mitte publikule , vaid lihtsalt temas endas peidus olevad helid vajavad vallapäästmist . Hiireviu silmad olid suletud , hetkel ei eksisteerinud tema jaoks mitte midagi muud peale muusika . Prim läks jälle oma lihalaadungi kallale . Käppade raiumine läks kergelt , ühe lihakiu venitas kotkas lõvile sabaks ja näksis tuti otsa . Kuna konti oli vähe , ei seisnud kuju püsti , vaid vajus pehmelt pikali , aga sellest polnud midagi , kuna ka kadunud Safran oli sageli lesinud , käppa südame peal hoidnud ja lugenud üha aeglustuvaid tukseid , tehes selle põhjal kaugeleulatuvaid järeldusi , nagu kogenud teadlasele kohane . Päris noore kotkapojana oli ka Prim soovinud teadust teha ning valinud oma uurimisvaldkonnaks õlgede ning roheliste taimede vahelised erinevused . Kuid see teema oli osutunud liiga keerukaks , Prim kaotas kiiresti huvi võrdleva botaanika vastu ning asus selle asemel tegelema kunstiga . Iga päev toodi talle puuri käntsakas liha , mille kallal ta siis terve päeva mässas . Vahel läks tema töö ka nurja ja sellisel juhul sõi ta ebaõnnestunud kuju lihtsalt ära . Kuid aeg-ajalt - ja viimasel ajal aina sagedamini - õnnestus tal luua midagi säärast , millega ta ka rahule jäi . Mille üle ta oli isegi uhke ! Neid , kunstiliselt ümber kujundatud lihatükke , ei söönud ta muidugi iialgi , vaid vedas puuri keskele , et ka kõik teised tema kätetööd imetleda saaksid . Oma naabritelt oli ta pälvinud hulgaliselt kiidusõnu , erilist vaimustust ilmutasid aga noore kotka tööde vastu talitajad , kes ära songitud lihatükid alati puurist minema viisid - kahtlemata muuseumisse , nagu uskus Prim . Talitajate vaimustust tõestas seegi , et nad Primile igal hommikul uut materjali tõid , loomulikult lootuses , et noor kotkas neilegi toorestele lihatükkidele oma meistrikäega elu sisse puhub . Prim oli vahel sellest lausa tüdinud , ja tuli ette päevi , mil ta kogu liha lihtsalt matsi kombel alla kugistas , nagu pööbli pealetükkivusest tülpinud staar . Aga enamasti teenis ta oma muusat ausalt , süües vaid mõned palad . Ta ju tegelikult ikkagi armastas oma kunsti ega saanud selleta elada . Kõik vormikamad lihakäntsakad nokkis Prim omaenese oskustest joobudes skulptuurideks . Lõvi oligi nüüd valmis ja uhke Prim vedas kuju keset puuri ning kargles selle ümber , et kunstipäraselt lõhki kistud raibet igast kandist uurida . Öökull Vladislav kiikas samuti alla oma tööposti otsast - ehk kateedrist , nagu ta ise pesakasti nimetas - ning ütles : " Väga ilus , Prim . Safranile oleks meeldinud . Sul on suur anne , mu poiss ! Hoia seda ! " Öösel ärkas Prim selle peale , et keegi ajas veekausi ümber ja vandus sisinal . Ta tegi silmad lahti ja nägi tundmatut varest mööda puuri ringi kakerdamas ja maas vedelevaid toidujäätmeid noka vahele ahmimas . Kui vares märkas , et Prim on üleval , taganes ta puuri tagumisse nurka ja ähvardas : " Ära tule lähemale ! Ma löön nokaga silma ! " " Ma ei kavatsegi kuhugi tulla ! " ütles Prim . " Ma lihtsalt oleksin palunud , et te ei teeks säärast lärmi ! On ju ikkagi öö ja viisakad linnud tahavad magada . Palun lõpetage oma söömaaeg nii kiiresti kui võimalik ning lahkuge mu puurist ! " Vares vaatas teda , pea viltu . " Õige peen oled enda arust , jah ? " pilkas ta . " Viisakad linnud ... Mitte viisakad , vaid lollid ! Ainult loll lind laseb ennast puuris pidada nagu ketikoera ! Ise oled veel kotkas ! Sinu koht on kõrgel sinises taevas , tuul tiibu toetamas ja pilved janu kustutamas ! Aga sina , tola , kükitad siin puuris ! Heh , ma arvan , et ega sa ei oska vist lennatagi ! " " Loomulikult oskan ma lennata ! " ärritus Prim , kes oli ikkagi veel väga noor ning solvus alati , kui keegi temas kahtles . Ta ajas tiivad laiali ning lendaski , otse varese kõrvale . See tegi alguses liigutuse , nagu tahaks jalga lasta , kuid jäi siiski paigale . " Vaata siis ! " ütles ta . " Lendad nagu lind muiste ! Siis ma küll ei saa aru , miks sa siin urkas konutad ? Einoh , lobi on ju päris suupärane , mis seda rääkida , aga elus on ka muud peale õgimise . Vennas , kas sa siis ei tea , et vabadus on üle kõige ! Metsas saab teinekord ikka niisugust pulli , et anna olla ! Igaüks teeb , mis tahab ; lendab , kuhu tahab ; nokib , mida tahab . Seal on vaheldust . Ja kuule , naisi pole sul ju siin üldse ? Ei noh , ma kohe imestan seda sinu elu ! " " Mis neist naistest siis nii väga ... " kohmas Prim , ise millegi pärast piinlikkust tundes . Vares naeris , nokk pärani . " Kuule , sa ei tea ikka maailma asjadest mitte midagi ! " irvitas ta . " Mis neist naistest , küsid sa ! Tule metsa ja vaata ! Seal on noori kotkaplikasid kõik kohad täis , üks sulisem kui teine ! Tule , tule ! " " Puurist välja ? " imestas Prim . " See on ju võimatu . Puurist väljas käivad ainult teenrid . Need , kes meile toitu ja materjale toovad . " " Loll oled , igaüks võib puurist väljas käia , eriti kui võrgu sees on auk , " rääkis vares . " Mina ju tulin sisse ja lähen kohe jälle välja kah . Vaata ! " Ta keksis puuri tagumisse otsa , mis külgnes lopsaka põõsastikuga . Nende suurte lehtede varjus oli tõepoolest puurivõrgu sisse tekkinud umbes meetrilaiune auk , kust vares lahedasti läbi mahtus . Juba oligi ta väljas ning hüples teetolmus . " Noh , tule ka ! " ütles ta . " Mis sa ikka seal kitsas punkris passid ! Tule ja ela ! Sa oled kotkas , mitte mutt . Sulle on vaja avarusi , vabadust , kõrgusi ! Tule nüüd , ära jama ! Oled sa mees või kasekäsn ? " Prim kõhkles . Ühelt poolt tundus plaan hüljata oma hubane töötuba ja minna kaasa tundmatu varesega üdini rumalana . Teisalt aga voolas tema soontes ikkagi kunstnikuveri ja ta teadis , et looja vajab uusi elamusi , uusi impulsse . Kui aus olla , siis oli ta kõik puuris ja puuri ümber leiduva juba lihasse raiunud ning igatses oma südamepõhjas värskete modellide järele . Äkki annab see nõndanimetatud vabadus talle tõesti tuult tiibadesse , äkki on väljaspool puuri veelgi paremad võimalused kunsti teha ning oma muusat teenida ? Äkki jääb ta tõepoolest millestki ilma , kui piirdub üksnes ühe puuri poolt pakutavate kogemustega ? Ei tohi ju lasta annet känguda . Kuidas see vares ütleski ... Avarused , vabadus , kõrgused ... Peaks proovima ! " Ma tulen ! " ütles ta , litsus end läbi puuriaugu ning lendas varese juurde . Too kraaksus kiitvalt . " Tubli ! " ütles ta . " Ja nüüd anna minna ! Ma juhatan sulle teed ! Ainult luba mulle , et kui mõni teine kotkas tahab mulle nokaga äsada , siis ära lase ! Ütle talle , et ma olen sinu kamraad ! " " Miks peaks keegi sulle nokaga äsama ? " imestas Prim . " Noh , et mind vagaseks teha ja sisse õgida ! " seletas vares . " Tavai ! Lendame ! " Nad tõusid õhku ja kaugenesid loomaaiast , kusjuures Primil pidi esimesel hetkel süda kurku kinni jääma , kui ta nägi maad nii kaugel enda all . Iialgi varem polnud ta ju lennanud rohkem kui puuris , ühelt pesapuult teisele . Nüüd oli ta aga korraga mitmekümne meetri kõrgusel õhus ! See oli imelik tunne , mingis mõttes hea ja kõditav , kuid teistpidi jällegi õudne . Igatahes väga kaua ta sel kombel taevas hõljuda ei tahtnud ; kes teab , mis juhtuda võib - tiib läheb näiteks krampi või ... Primil polnud küll kunagi tiivaga midagi säärast juhtunud , aga iial ei tea , millal on esimene kord , ja oleks väga tobe , kui see esimene kord saabuks just kõrgel õhus . Ei , targem ja turvalisem oleks maanduda ning jala edasi minna . " Aitab ehk lendamisest ? " küsis ta vareselt . " Juba väsinud või ? " pilkas see . " Ole ikka mees ! Sa pole ju enam mingi tibupoeg , vaid vana murdja ise ! Küta aga edasi ! Ma tean , siin lähedal on üks pasknääri pesa , seal võime keelekasteks mune õgida . Tule aga tule ! " Nad jätkasid lendu . Oli pehme suveöö , tumerohelised puuladvad nende all õõtsusid ja kohisesid vaevukuuldavalt , kerge tuul sasis lendajate tiibu ning kauguses andsid roosatama hakkavad pilved märku lähenevast päikesetõusust . Olles juba piisavalt kaua lennanud , tundis Prim selle järsku mõnusa olevat . Mingi iseäralik roidumus valdas kogu keha , tuul oleks kui pea kõigist mõtetest tühjaks puhunud , tiivad liikusid nagu iseenesest ja noorele kotkale tundus , et ta võiks õhus uinuda . Näis , nagu ei lendakski ta ise , vaid laseks ennast kanda kellelgi nähtamatul . Ootamatul kombel tundis ta säärasest unelevast kulgemisest suurt mõnu . Lend oleks võinud Primi meelest kesta igavesti , aga sealsamas hõikas teda vares , käskides hoogu maha võtta . " Aitab nüüd küll , kuhu sa uhad ! " karjus ta . " Tule siia ! Siin need munakesed on ! " " Need pole sinu munakesed , värdjas ! " karjus talle vastu mingi lind , kelle pessa vares maandunud oli . " Jäta rahule ! Mina munesin nad ! Kao minema , muidu tõmban sulle nokaga ! " " Ma tõmban sulle endale ! " lärmas vares . " Keri eemale , tohman , ja ole õnnelik , et me sõbraga sul endal sulgi välja ei kitku ! Vaata ikka , kellega sa mölised ! See on ju kotkas ! " Prim maandus samuti pesa äärele . Ta tundis piinlikkust , trügides sedasi võõrale territooriumile ja tülitades tundmatut lindu . Pesaomanik oli kotkast nähes ennast kägarasse kiskunud ja kattis tiibadega pead , olles otsekui löögi ootel . Prim köhatas häbelikult . " Ma väga vabandan ... " alustas ta . " Lendasime siit lihtsalt kaaslasega korraks mööda ja ... Teil on hubane pesake ! " " Ära seleta ! " sekkus vares . " Tule , lase hea maitsta ! Need on juba kenakesti ära hautud munad , mitte enam mingi paljas rebu , vaid juba liha maitset on kah tunda ! Puljong ! Kondikesed krõmpsuvad hamba all ! " " Ei , aitäh ! " pomises Prim ja vaatas vastikustundega , kuidas vares nokaga mune purustab ja neist hallikat , lögast vedelikku suhu imeb . Süda pidi pahaks minema . Vedeliku sees oli selgelt näha väikeseid tompusid , vares nätsutas neid nagu klimpe . " Noh , kui ei soovi , siis ei soovi ! " kõneles ta täis suuga . " Sakste asi ! Eks teiesugustele maitse muidugi paremini üks rasvane jänes või paks tedrekana . Aga minusugused ... väikesed vennad ... meie peame pasknääri munadega rahul olema ... Mm ! Mõnus ! " " Vahest lendame edasi ! " pakkus Prim . Ta soovis nii kiiresti kui võimalik sellest õnnetust pesast lahkuda , valus oli vaadata hirmukrampides tõmblevat perenaist . Ta üritas linnule selgeks teha , et tema isiklikult pole milleski süüdi ega vastuta varese inetu käitumise pärast , kuid pasknäär hakkas kotka häält kuuldes ainult veelgi rohkem värisema ning Prim loobus edasistest seletustest . Vares pühkis rebuse noka pesa täitvatesse udusulgedesse puhtaks . " Hüva , kammime edasi ! " ütles ta . " Head aega , pasknäär ! Mune endale uued munad , lirva , siis tuleme jälle külla ! " Nad tõusid lendu . " Noh , kuidas vabaduses meeldib ? " küsis vares . " Lahe , mis ? Sellises elus on särtsu ! Tule , lähme nüüd hiiri püüdma ! " " Alles sa ju sõid ! " ütles Prim . " Oled sa siis tõesti kogu aeg näljane ? " " Ega liigsöömise kätte pole veel keegi kärvanud ! " kostis vares ja maandus väikesel metsalagendikul . " Mis kõhus , see kõhus , ja sealt enam välja ei saa , mujalt kui sitaaugu kaudu ! Pealegi on hiirte püüdmine selge lust ! Varitsed , passid peale , kuidas see vennike seal sambla sees sagib ega aimagi , et talle kohe ära tehakse , ja siis kraps ! Loll hiir on noka vahel ja siputab jalgu ! Viid ta kännule , äsad nokaga kuklasse , nii et selgroog naksub , ja kugistad alla ! Ma võin päev otsa hiiri püüda , sellest lõbust ei saa kunagi villand ! " Prim tundis end ebamugavalt . Oli päris selge , et vares pole talle õige seltsiline . Kuidagi labane tundus kõik see jutt - äsad kuklasse , kugistad alla ... Või siis sitaauk ! Sa taevas ... Öökull Vladislav ei rääkinud kunagi nii . Kas polnud Prim teinud siiski suurt viga , lahkudes oma kenast puurist ja raisates aega siin tundmatus metsas koos ebasümpaatse linnuga ? Prim ei jõudnud veel oma mõtet lõpunigi mõelda , kui korraga keegi taevast alla vuhises ja varesele pähe langes . See käätsatas jõuetult , vehkis korra tiibadega , aga jäi siis vait . Kukkus pikali ja vaatas Primile otsa , endal silmad juba klaasistunud ja noka vahelt verenire välja voolamas . Suur lind , kes oli talle turjale maandunud , kraapis oma jämedate küünistega laiba sulgi , nagu otsiks midagi . Kui sulestiku alt paljas nahk ning verine liha nähtavale ilmusid , jäi ta rahule , vaatas Primile otsa ja ütles : " Ma tükk aega ootasin - kas äigad talle ära või ei . Aga sa oled vist kurguni täis , ja siis ma tulin ise . Ära pahanda , vennas , aga nüüd on see vares minu saak . Teinekord ole kärmem . Ega sa siin metsas ainus kotkas pole , kui ise ei tapa , tuleb mõni teine ja teeb selle töö sinu asemel ära . " Alles nüüd sai Prim aru , et tema ees seisab suguvend - samasugune kotkas nagu ta isegi . Varese ootamatu surm oli mõjunud talle ülimalt shokeerivalt . Ehkki ta labasest kaaslasest suuremat lugu ei pidanud , tundus talle jube see kiirus , millega elusast linnust sai verine suletomp . Ta ei kostnud sõnagi , vaatas üksnes vaikides ja imestades pealt , kuidas teine kotkas oma saaki sööma hakkas . Hallide sulgede alt ilmus nähtavalt punane liha - just samasugune , mida Primile loomaaias anti ning millest ta oma skulptuure valmistas . Praegu tuletas liha talle meelde küll ainult seda , et tal on kõht tühi . Ta keksis surnud varesele lähemale , aga teine kotkas haaras seda nähes saagi kindlamini küünte vahele , ajas tiivad laiali ning hoiatas : " Ära trügi midagi ! Oleksid võinud ta ise vagaseks teha ja siis õgida ! Aga praegu on ta minu jagu ! Hoia eemale ! " Primile oli selline ebaviisakus ootamatu , aga ta ei hakanud ka vaidlema , vaid tõmbus sõnakuulelikult paar sammu tagasi , sest polnud harjunud tülitsema . Sülge neelates jälgis ta , kuidas võõras kotkas varese ära sõi . Siis söandas ta küsida : " Kas siin veel kusagil toitu leidub ? " " Muidugi ! " vastas võõras kotkas . " Mets on jäneseid ja muud lihakraami täis . Sa oled vist siinkandis uus ? Pole meie metsast pärit ? Olgu , tule minuga ! Ma tutvustan sind teistele kotkastele ja näitan , kus rasvasemad jänkud liiguvad ! " Nad tõusid lendu ja maandusid peagi ühel kõrgel puul , mille okstel kükitas kümmekond kotkast . " Hõissa ! " ütles Primi saatja teistele tervituseks . " Näete , leidsin ühe uue ! Saage tuttavaks ! See on siin meie kamp - Küüs , Konks ja teised . Mind hüütakse Kukeks . Ja need on meie beibed . Noh , plikad ! Öelge uuele sellile tere ! " Kolm noort kotkaneidu ajasid pea viltu ja kehitasid edevalt oma tiibu . Kukk lendas nende juurde ja toksas ühte plikat nokaga . " See siin on minu oma - Suleke ! Kui sa temaga jahmerdama peaksid hakkama , kisun sul soolikad välja ! " " Loll oled , Kukk ! " ütles Suleke hellalt ja nühkis oma nokka vastu Kuke sulestikku . " Mis me nüüd teeme ? " küsis Küüs . " Kas hakkame uhama ? " " Ei , uuel semul on kere hele . Korraldame kõigepealt väikese verelaskmise . Nõus , mehed ? " küsis Kukk , kes paistis olevat kamba juht . " Mina pistsin küll juba ühe varese kinni , aga ega minagi jänesekintsust ära ei ütleks . Nii et mingem ! " Kotkad tõusid lendu . Prim mõtles kohutava sõna - verelaskmine - peale ja oletas endamisi , et just sedasama oligi teinud Kukk - varesele taevast pähe langedes . Kui see on ainus võimalus toidupoolise muretsemiseks , siis jääb tema küll nälga ! Kuidas on võimalik elavale olendile nokaga pähe virutada , nii et teisel kõrvust verd lendab ! Prim armastas küll väga liha , aga et selle hankimiseks tuleb rakendada sedavõrd barbaarseid meetodeid , see talle pähe ei mahtunud . Loomaaias oli kõik lihtsam ja ilusam - lihatükk lihtsalt visati puuri ja see polnud põrmugi mõne elusa looma moodi . Lihtsalt punane käntsakas , noki või tee temaga , mis tahad . Aga nüüd kavatseti rünnata jänest ! Prim teadis , et ka loomaaias elab jänes . Nad polnud küll omavahel kohtunud , sest nende puurid asetsesid teineteisest liialt kaugel , aga kuuldused targast loomast olid ometi ka kotkamajani jõudnud . Loomaaia jänes uuris nimelt , kui palju mahub talle makku võilillelehti ja oli purustanud juba mitmed senikehtinud arusaamad , tõestades , et jänese magu võib vajaduse korral olla nagu kummist . Ja säärase geniaalse teadusemehe suguvendi peaks Prim nüüd tapma hakkama ! Kui võigas perspektiiv ! Issand , saaks koju ! Aga juba nägigi Kukk jäneseid ning kamandas jõugu rünnakule . Nagu taevast alla langevad kivid vihisesid nad alla maa poole , Prim teiste seas , ja ta nägi , et otse tema all kükitab üks jänes . Prim hakkas tiibadega vehkima , et mitte loomale pähe sadada , kuid viimasel hetkel tegi jänes ootamatu hüppe ja Prim maandus talle otse pähe . See ehmatas teda meeletult , nii et ta surus küüned sügavale jänese kolpa . Loom tema all vingus ja põtkis käppadega , püüdes kotkast enda näo pealt minema tõugata , nii et Prim pidi tasakaalu hoidmiseks küüned veelgi sügavamale jänesesse suruma . Ta nägi , kuidas küüniste alt niriseb murule verd ja veel mingit sogast vedelikku , sest üks tema küünistest oli tunginud otse jänese silmamunasse , keeras vastikustundega pilgu mujale , aga ei osanud ka midagi ette võtta , vaid kükitas endiselt jänese silmnäol , samal ajal kui õnnetu loom tõmbles ja kisendas . " Aitab küll , tapa ta juba ära ! " käratas keegi . See oli Konks . Ta kargles lähemale , silmad vihast kissis . Kukk naeris . " Ei tee viga , Konks ! Mulle meeldib ka teinekord neid värdjaid piinata . See on kuramuse naljakas , ta tõmbleb nii , nagu ujuks ! Ja ujubki - omaenda vere sees ! Hei , jänes , vaata et sa põhja ei vaju ! Sõua veel ! " " Aga mulle see ei meeldi ! " vastas Konks . Ta hüples veelgi lähemale ning virutas Primi jänesele nokaga , nii et loom vagusi jäi . Prim tahtis Konksu tänada , aga Kukk jõudis ette . " Sa ära ülbitse midagi , Konks ! " sisistas ta ähvardavalt . " Mina olen pealik ! Sa tahad vist väita , et ma olen mingi pervert , kui mulle meeldib vaadata jäneste krampe ? Ma nokin sul silmad välja , kui sa veel julged öelda , et sulle ei meeldi see , mida ma teen ! " " Vabandust , Kukk ! " pomises nüüd Konks ehmunult . " Ma lihtsalt ... ma ei või seda tõesti vaadata ! Süda läheb pahaks . " " Kus tuli õrnahingeline välja ! " pilkas ka Suleke . " Kukk , ole kallis , ma tahan saada jänese südant ! Rebi see minu jaoks välja , sa oled ju nii tugev , sinu käes käib see kiiresti ! " " Maiasmokk ! " ühmas Kukk oma plikale , haaras oma jänese tugevamini küünte vahele , lõi noka loomale rindu ja kiskus südame välja , nii et purskav veri tema näo üleni punaseks värvis . " Säh , beibe ! " ütles ta ja heitis lihatüki hooletult Sulekese jalge ette . Suleke käätsatas tänulikult ja ajas tiivad armunult laiali . Prim julges nüüd jänese oma küünte vahelt lahti lasta . Ta uuris vargsi teisi kotkaid ja püüdis nende liigutusi jäljendades jänese karvade alt liha kätte saada . Aga see ei läinud tal kuigi libedalt , kuidagi ebameeldiv oli surnud jänest oma nokaga surkida - see oli lausa võrreldamatu selle jumaliku tundega , mida Primile valmistas neitsiliku liha uuristamine loomaaias . Aga midagi polnud teha , ta oli näljane . Seal aga müksas teda keegi ja ütles vaikse häälega : " Luba , ma aitan sind ! " See oli üks kolmest kotkatüdrukust , kes piidles Primi imetlevalt ning üritas oma tiiba tema oma vastu suruda . Kui Prim sellel jahmunult sündida lubas , sosistas tüdruk talle kõrva : " See oli võrratu , kuidas sa selle jänesega mängisid ! Sellised asjad erutavad mind kohutavalt ! Sa oled vist väga julm ? Mis su nimi on ? Minu nimi on Tii ! " Prim tutvustas end. Tii liibus ikka tugevamini tema vastu ja rääkis : " Sööme koos jänese silmad ära , eks ? Sina sööd ühe , mina teise ! " Prim ei hoolinud küll kuigivõrd seesugustest maiusroogadest , kuid ebaviisakas olnuks keelduda . Pealegi tundus noore kotkatüdruku lähedus kuidagi väga meeldiv . Loomaaias emaseid kotkaid polnud , nii ei olnud Prim ka kunagi vastassugupoolega kokku puutunud ja see esmakordne kogemus erutas teda . Mõnus oli tunda teise tiiba enda oma vastas . Seepärast neelas ta jänese silma tõrkumata alla . Polnudki väga vastik . Ka Tii sõi oma silma ära ning surus seejärel oma noka kiiresti vastu Primi oma . " Nüüd olen ma sinu tüdruk ! " teatas ta . " Meie juures on niimoodi kombeks , et kui üks kutt sööb koos plikaga ära jänese silmad , siis saab neist paar . Mul on nii hea meel ! Sa oled kihvt , meil siin suudab ainult Kukk sedasi jäneseid piinata , aga temal on juba tüdruk olemas ja Suleke tapaks mu ära , kui ma Kukega semmiksin . " Prim ei osanud selle kõige peale midagi kosta . Küll siin metsas käis kõik ikka kiiresti ! Elurütm oli hoopis teine kui loomaaias . Seal oli aega mõtiskleda , vestelda teadusest ja kunstist , lihast kujusid voolida . Siin muudkui lennati ringi , tapeti jäneseid ja vareseid , kurameeriti ja kakeldi . Aga kuna Tii hoidis oma tiibu ikka veel Primi omade vastas , tundus kogu see metsaelu esialgu isegi üsna meeldiv . Tii nülgis ka jänese , nii et Prim pääses liha ligi . Ta sõi isukalt . Aga kui kõht täis sai , tekkis temas huvi lihaga ka midagi üllamat ette võtta . Päev oli olnud muljetest rikas , miks mitte raiuda mõni neist lihasse . Prim kaalus hetke , kas võtta ette traagiliselt hukkunud varese kuju , kuid otsustas siis ümber . Osavalt nokaga töötades hakkas ta jänese korjusest kujundama noort emaskotkast - Tiid . Ta nokkis süvenenult , oli juba valmis saanud kaks tiiba ning mässas nüüd Tii näo ja noka kallal , kui keegi teda tõukas . See oli Kukk . Kotkaste pealik põrnitses pooleli olevat kuju ja küsis : " Mis jama see on ? Kui sa enam süüa ei taha , siis keri eemale ja lase teised peale ! Mis sa solgid toitu ! " " Ma ei solgi ju , " hakkas Prim seletama . " Ma tahtsin teha ühe kuju , saad aru , modelleerida ... " " Ära mölise ! " käratas Kukk . " Meie juures selliseid asju ei tehta ! Liha on söömiseks , mitte mökerdamiseks ! Toiduga ei mängita ! Kui ma veel sellist sigadust näen , löön nokaga kuklasse ! " Prim keksis heitunult eemale . Ka Tii näis olevat mures , et tema imetletud peigmees pealiku kriitika alla langes . Ta püüdis siiski oma poissi mõista ja sosistas Primile kõrva : " Ma saan aru küll , sa tahtsid teda veel piinata , aga vaata , Kukk ei saa sellest aru ! Tema mõtleb , et peale surma pole jänesel enam valus , aga sina muidugi ... " " Ma ei tahtnud teda piinata ! " prahvatas Prim . " Ma tahtsin teha ühe skulptuuri , anda jänese lihale sinu kuju ! See on kunst , saad aru ! " Aga Tii raputas vaid pead ja keksis tema kõrval sedavõrd õnnetu ning rumala näoga , et Prim ohates jutu lõpetas . Kõik teised kotkad olid samuti söömisega ühele poole saanud . Nüüd kehitati tiibu , tammuti jalalt jalale ning pilgutati silmi . " Mis me nüüd teeme ? " küsis Prim Tiilt sosinal . Tii kehitas õlgu . " Oleme niisama " . Kukk oli avastanud mullapinnast välja kerkinud kuusejuurika ning kraapis seda nüüd küünistega - laisalt , nagu muuseas . Teised kotkad kogunesid tema ümber , vaatasid oma juhi tegevust , pea viltu , ja tegid aeg-ajalt ebamäärast häält , kui Kuke küüned juurikalt killu küljest rebisid . Kolm-neli lindu olid platseerunud ka ühe kuuse alla - nad istusid ja silmitsesid tardunult , kuidas mööda tüve jooksid sipelgad . Vahetevahel virutas mõni kotkas nokaga ja lõi paar sibajat surnuks . Nii möödus terve tund . Siis jättis Kukk juurika . " Sitta temaga ! " ütles ta . " Las olla ! " " Normaalne ! " nõustusid teised kotkad ja kõigutasid end laialt haigutades edasi-tagasi . Kukk näis mõtisklevat . " Mehed , lähme uhama ! " teatas ta seejärel ning kogu kamp tõusis kuulekalt lendu ja sööstis otse taevasse . " Kuhu me lendame ? " küsis Prim Tiilt . Ta oli vahepeal igavusest juba peaaegu et magama jäänud ning põrnitses nüüd enda ümber , saamata aru , mis toimub . " Hakkame uhama ! " vastas Tii . " Kuulsid ju ? " " Mis see tähendab ? " " Noh , lendame hästi kiiresti ühele poole ja siis jälle teisele poole , ja siis jälle tagasi . Ja niimoodi mitu-mitu korda . " " Mis mõte sellel on ? " uuris Prim mõistmatult . Tii kehitas õlgu . " Noh , ma ei tea ... Kõik teevad nii . Lihtsalt . " Uhamine oligi alanud . Kotkad , Kukk kõige ees , kihutasid meeletu kiirusega põhja suunas , tegid siis korraga pöörde ja lendasid nüüd lõunasse . See tundus Primile meeletult tobe , kuid kõik teised lendasid väga tõsiste nägudega , nagu teeksid nad hetkel midagi ülimalt tarka ja olulist . Siiski ei tahtnud ta esialgu võõrastesse tavadesse sekkuda , vaid tegi vaguralt kõik pöörded kaasa . Kuid kui uhamine oli kestnud juba tubli pool tundi , aga lõppu sellele lõbule polnud endiselt näha , pani Prim tiivad kokku ja maandus ühele männile . Tal oli sellisest tobedusest villand . Kuid kohe pidurdas ka Kukk ja küsis nõudlikult : " Noh , mis nüüd hakkas ? " " Ei midagi , " vastas Prim . " Ma istun siin natuke . Teie võite lennata , mina praegu ei taha . " " Mis tähendab ei taha ! " imestas Kukk . " Kui mina ütlen , et praegu uhame , siis uhame ! Keegi ei küsigi sinu käest , mida sa tahad ! Kui sa oled meie kamba liige ... " " Aga ma ei ole ju ! " väitis Prim . " Me lihtsalt tutvusime täna ja veetsime koos aega . Aga ma ei ole astunud mingisse kampa . Mulle meeldib tegelikult hoopis rohkem üksi olla . Vaadake , mina olen loomult individualist ... " " Ära mölise ! " käratas selle peale Kukk ja Tii hakkas nutma . " Vali - kas tuled uhama , või kaod siit metsast nagu paha hais ! Siin juhin kõiki kotkaid mina , ja keegi ei istu männi otsas , kui mina olen teisiti määranud ! Vaata , su tüdruk pillib ! Mis mees sa oled ! Kükitad puu otsas , sel ajal kui teised uhavad , tahad üksi olla ... Sa oled pede või ? " " Prim ! Tule ! " palus Tii . " Ära jama ! Ma näitan sulle pärast , kus tedred elavad , siis sa võid neil päid otsast rebida ! " " Ma ei soovi kellelgi päid otsast rebida ! " teatas nüüd juba kõigest sellest tsirkusest surmani tüdinud Prim . " Mina üldse ei poolda tapmist . Ma olen kunstnik ja jätke mind oma tobedustega rahule ! " " Raisk , nüüd ma löön sul noka kurku ! " teatas Kukk . " Polegi ammu kakelnud , eile sai viimati ühel kanakullil aju sisse löödud , sellest on juba terve öö . Noh , tule siia , jumbu ! Naised , minge eest ! " " Ei , me tahame vaadata ! " teatas Suleke ja ehkki Tii lohutamatult nuttis , ei soostunud temagi kuhugi lendama , vaid sättis end ühele oksale , kus oli hea kaklust jälgida ja noogutas Primile , otsekui tahaks öelda - ma hoian sulle pöialt , Prim , pane vägevasti ! " Kas võitleme surmani või ainult esimese vereni ? " küsis Kukk . Prim oli sündmuste säärasest arengust ülimalt hämmastunud . " Ma ei taha üldse võidelda , " seletas ta , kuid Kukk hüüdis : " Mida sa räägid ! Sa oled ju kotkas , mitte mingi varblane ! Sa ei saa ju jalga lasta nagu argpüks ! Tule aga välja ! " " Ma arvan , et lasen siiski parem jalga , " ütles Prim ja tõusis lendu . Teisi kotkaid vapustas see tegu niivõrd , et nad ei hakanud teda isegi taga ajama . Alles hulga aja pärast kuulis Prim , kuidas tema selja taga karjutakse : " Argpüks ! Argpüks ! " ja kuidas Tii kisendab : " Ma jätan su maha ! Sa tegid mulle häbi , kaabakas ! " " Õnneks pääsesin kergelt ! " mõtles Prim . " Jube kamp ! Tarvis vaadata , kuidas loomaaaeda tagasi saab ! " Ta lendas üle terve metsa , kuid enam ei äratanud õhus hõljumine temas mingeid emotsioone , või kui , siis ainult vastikust . Saaks ainult koju ! Metsa servale jõudnud , istus Prim veel korraks puhkama . Ees säras tuledes linn , kusagil seal asus ka armas loomaaed oma hubase puuriga . Prim oli üldiselt oma seiklusega rahul , ta oli näinud veidraid asju , omandanud kummalisi kogemusi . Veidi kripeldas sees jänese tapmise pärast - seda hirmsat hetke hakkab ta kindlasti veel unes nägema ! Ja ka Tiile mõeldes tabas teda kerge melanhoolia , oli olnud ikkagi nii mõnus , kui tüdruk oma pehmete sulgedega kaetud tiiva vastu tema külge surus . Aga mis parata - tetredel päid otsast rebida Prim ei soovinud , isegi mitte kõige võluvama kotkaneiu südame võitmise nimel . Ta istus oma oksal ja mõlgutas mõtteid , samal ajal kui puu alla lonkas vana põder , karvad hallid , võimsad sarved kulunud ja pragusid täis . Ta toetus vastu tüve ja lõõtsutas , jäme ja sinine keel pikalt suust väljas . Siis märkas põder Primi . " Tervist sulle , kotkas , lindude kuningas ! " ütles ta kõmiseva bassihäälega . " Kas oled meie metsa elanik , või rändasid siia kaugelt ? " " Ma olen loomaaiast , " vastas Prim . " Loomaaiast ? " imestas põder . " Olen sellest paigast kuulnud . Kehv kant ! Seal polevat vabadust . Puuris hoitakse seal elusaid hingi , kas pole nii ? " " Ma pole teie tõlgendusega päriselt nõus , " alustas Prim , aga põder ei kuulanud teda , vaid kõneles edasi . " Armetu on selline elu ! " kuulutas ta pateetiliselt . " Armetu ja kurb ! Tõesõna , ei julge seda eluks nimetadagi , sest mis on elu ? See on võitlus ! Elu - see on lüüasaamised ja võidud , kaotusekibedus ja õnnejoovastus ! Mida on puuril meile pakkuda ? Ainult kindlat ninaesist ja ohutut elu , aga mida on üldse väärt elu , kust puudub risk ? Üle lumise välu huntide eest põgenedes , neid jalahoopidega eemale peletades - vaat sellistel hetkedel tunned sa tõeliselt , missugune on elu maitse ! Ja kui sa surmväsinuna võssa tuigud , lahingust kurnatud , nahk hammustustest vermeis , kopsudes kiirest kihutamisest vere maik , siis võid sa öelda - ma elasin , ma võitlesin , ma võitsin ! Ainult sääraste hetkede järel suudad sa õieti hinnata puulehtede õrna maitset , päikese rammestavat soojust , emapõdra pehmet lähedust ! Eh , kotkas ! Elu on imeline asi , keeruline ja vaimustav ! Puuris istudes sa seda ei mõista ! Ainult vaba loom , kelle turja kohal vihisevad kütikuulid , oskab hinnata igat päikesetõusu , sest ta teab , et see võib jääda tema viimaseks . Sellisel hetkel panevad vaba metsa lõhnad su pea pööritama ! Värske sammal , mahlased puulehed , sealsamas kauguses nõrk hundilõhn , mis tõotab pullile kohast võitlust , ning lisaks põdralehma hulluks ajav hais ! Sellisel hetkel tahaks röökida - elu , ma armastan sind , ühes kõigi ohtudega , ühes kõigi rõõmudega , lihtsalt armastan ; armastan , sest olen vaba ; armastan , ehkki tean , et kord tuleb päev , mil elu minust võitu saab ja ma hukkun jahimehe kuuli läbi või huntide hammaste all . Kuid ma tean , et mul on , millele viimasel eluhetkel tagasi vaadata ! Minu päevades on olnud palju rõõmu , aga ka leina . Ma olen elanud nagu mees ! Võidelnud teiste pullidega kõige kaunima põdralehma pärast , enamasti võitnud , aga vahel ka kaotanud . Elu on juba kord ümmargune nagu mägrasitt ! Ma olen olnud isaks paljudele vasikatele ja näinud , kuidas mõned neist kasvavad üles , teised aga süüakse ära huntide poolt või tapetakse jahil . Kõike olen ma näinud ! Jaa , minu elu on olnud ilus ja kohutav ! Kuuled , kotkas ! Jäta oma puur kus seda ja teist ning hüppa ellu ! Sind võib oodata surm , aga kindlasti ootab sind ees vabadus , ja see väärib mängu ! " Põder tõmbas hinge ja vaatas üles , sinna oksale , kus ennist oli istunud Prim , kuid nüüd oli oks tühi . Prim oli minema lennanud . Tal oli metsast ning sealsetest tüütutest veidrikest kõrini . Loomaaeda jõudnud , pressis ta end läbi katkise võrgu tagasi oma vanasse ning armsasse puuri . Öökull Vladislav oli ärkvel ja tervitas Primi põgusa peanoogutusega , nagu poleks ta kotka vahepealset puudumist märganudki . Tegelikult käitus Vladislav niimoodi delikaatsusest . Ta oli olnud Primi põgenemise pärast suures mures , kuid uskunud siiski , et tema noor sõber pettub peagi barbaarses maailmas ja leiab tagasitee oma puuri , tsivilisatsiooni rüppe . Nüüd , Primi nähes , naeratas ta endamisi rahunenult . Noor sõber on oma rännakult naasnud ja tunneb nüüd kahtlemata piinlikkust , et on veetnud terve päeva jumal teab millises seltskonnas ja millises ümbruses . Ei , Vladislav ei tee talle mingeid etteheiteid . Ta ei meenuta juhtunut ainsagi sõnaga ! Igaühel võib ette tulla libastumisi , iseäranis noorel linnul . Prim on nüüd oma silmaga näinud , mis peitub loomaaia väravate taga ja sellest õppetunnist piisab talle täielikult . Vladislav jätkas oma teadustööd ja pildus veekaussi kondikesi ning kivipuru . Prim keksis aga puuris ringi ja tundis meeletut rõõmu koju jõudmise üle . Juba hommikul tuuakse talle uus lihatükk - küll ta siis alles raiub ! Ta polnud nii kaua saanud tegeleda oma lemmiktegevusega ! Nii ei saa , nokk läheb rooste ! Seal nägi ta korraga , et puuris on lisaks Vladislavile veel keegi . Ja see keegi oli teine kotkas ! Prim ehmus . Kas tõesti on siia topitud mõni nürimeelne tüüp Kuke jõugust või mõnest teisest metsast , kes teeb talle kohe labase ettepaneku rammu katsuda või mõttetult ringi uhada ? Aga siis keksis võõras kotkas talle vastu ja Prim nägi , et tegemist on tüdrukuga . Järjekordne Tii , kes nõuab temalt jäneste piinamist ? " Tere , mina olen Prim ! " ütles ta veidi tõredalt . " Vabandage , aga see on minu puur ! " " Oo jaa , ma tean ! " vastas kotkaneiu malbelt . " Aga ma ei saa midagi teha , mind majutati siia ! Mul on tõesti nii piinlik ... Ma saan aru , te vajate loominguks rahu ja vaikust , aga uskuge , mina teid segama ei hakka ! Mina olen päris tasa , ma luban seda ! Oi , teate , Vladislav rääkis teist mulle nii palju ! Ta kõneles , et te olete harukordselt andekas skulptor . See on nii põnev ! Mina armastan ka kunsti , ma tegelen nimelt tantsuga . " " Kuidas teie nimi on ? " küsis Prim , kelle süda sulas , kuulates nii meelitavat kõnet . " Carry ! " vastas kotkaneiu ning mähkis end ujedalt tiibadesse . " Carry , kas te tantsiksite mulle ? " palus Prim . " Oh , ma ei tea ... " häbenes tüdruk . " Kas praegu kohe ? Ma häbenen veidi Pealegi pole siin ju muusikat ! " " Muusikat saab ! " lubas Prim ja hõikas kõrvalpuuris istuvale hiireviule : " Maestro ! Kas te ehk mängiksite midagi ! " " Ma palun , tantsige nüüd ! " ütles ta Carryle , kui hiireviu oli hakanud kondiga mööda trelle täristama . " Ma tahaksin seda nii väga näha ! Nii hirmsasti ! " " Olgu ! " sosistas Carry . Ta sulges silmad ja alustas tantsu . Prim vaatas , kuidas noor emakotkas nõtkelt mööda puuri ringi tatsas , tiivad laiali , kuklasuled kelmikalt turris , ja oli üliõnnelik . Issand , kui hea , et ta sellest lollakast metsast tulema sai ! Kui ta oleks sinna jäänud , õudne mõeldagi , jäänuks ta ju muuhulgas ilma ka Carryst ! Aga nüüd ... Kui ilus tundus talle sel hetkel elu ! " Ma olen pühapäevalaps , " mõtles ta rahulolevalt . Olen juba vana mees ning elus palju näinud . Üha vähemaks jääb minusuguseid . Kas ei ole seega lausa mu püha kohus sulg pihku haarata , et panna kirja seda , mis tänaseks unustusehõlma on vajumas ? Õpetuseks noortele ning meenutuseks vanadele . Ivan Orav Enne seda , kui elukutselised ussid ja röövmõrtsukad Eestimaa ära jagasid ning meile ora ihusse pistsid , õitses Maarjamaal õnn . Oli Eesti Vabariik . Paljuke aga on alles neid , kes tol ajal elasid ja kellel meeles need hõbedased ning kuldsed päevad , mil iga ööl kostis Kuu pealt viiulihelisid ning isegi kase otsas kasvasid õunad . Sellepärast jutustangi ma paari sõnaga tolleaegsest elust . See oli aeg , mil loomad ja linnud veel rääkisid . Alles vene sõduri kirsa sulges nende väetikeste suu . Eesti Vabariigi ajal võis igaüks üelda , mis tahtis . Tihti nähti uulitsal lõbusalt vesteldes jalutamas hunti ning voona . Kõik olid omavahel sõbrad , iga kodanik tundis teist nägupidi ja tänaval anti üksteisele lakkamatult kätt . Ning mitte ainult . Mäletan kord , kuidas Tallinnas Harju tänaval astus mu ligi keegi mees , võttis kingad jalast ning ulatas need mulle . " Mis te nüüd ! " hüüatasin ma . " Võtke , võtke " vastas mees . " Tee meeldite mulle . Teil on nii lahke ilme . " Tänasin liigutatult ja vahetasin vanad kingad uute vastu . See episood näitab kujukalt , millised olid Eesti Vabariigi päevil suhted isegi võhivõõraste inimeste vahel . Presidendiks oli sel õnnistatud ajal Konstantin Päts . Ta oli tõeline rahvamees , ning tema kodu oli igale eestlasele alati avatud . Ka mina käisin seal sageli . Inimesi oli Pätsi juures iga kord murdu . Aeti juttu , mängiti koroonat ja piljardit . Noored armunud korraldasid Pätsi pool salaja kohtumisi , värsked abielupaarid mesinädalaid . Iga inimese jaoks jätkus Pätsil häid sõnu , lahkeid pilke ning ahjupraadi . Ise käis ta rahva hulgas tillukese lapiga ringi , pühkis siit , kohendas sealt . Pätsi korter oli alati piinlikult puhas . Mõnikord ratsutas Pätsi juurde sisse ka kindral Laidoner . Siis eraldusid nad kahekesi kuskile nurka ja pidasid nõu , kuidas vapsidest jagu saada . Ei põlatud ka külaliste arvamust küsida . Arupidamine käis suure hoo ja tulisusega ning lõppes viimaks alati sellega , et vapside juht Artur Sirk , pea ees , aknast alla visati . Vahel sõitis Tshaikaga Tartust Tallinna kolmas Eesti Vabariigi suurmees Jaan Tõnisson . Ta oli väga lõbus sell , koguni väike viinanina . Kui ta napsis oli , jagas ta tänavail kõigile shokolaadi . Kuna Tõnisson Tartus elas , oli ta väga tark ning oskas isegi liblikate keelt . Vabal ajal oli Tõnisson ametis postimehena . Samas ei tähenda koge see ilu seda , nagu poleks Eesti Vabariigi ajal tööd tehtud või vaeva nähtud . Nähti küll ja töötati isegi öösel . Mitte sellepärast , et keegi oleks sundinud . Lihtsalt taheti teha ! Mäletan oma õnnist isa . Juba esimese jaanuari ööl hakkas ta tööga pihta ja rügas hommikuni . Öösel kuulen - isa vähkreb voodis . " Mis sa teed , taat ? " küsisin . " Näe , himu on tööd teha ! Ei jõua kevadet oodata , lähen , panen kohe kartulid maha , " vastas taat . Nii oli igal öösel , ja juba kuuendaks jaanuariks olid isal kõik aasta tööd tehtud ning ta läks uue jõulupuu järele . Tööd tehti ka mujal , isegi kultuuripõllul . Kõige usinamad olid Tammsaare , Andres ja Pearu . Karl August Hindrey ütles mulle kord naljatades , et kui need kolm juba kultuuri tegema hakkavad , ei siis teised järele jõua . Karl August Hindrey ise tegi samuti väga palju tööd . Tema vanaisa oli Peeter Suure moorlane . Nii olid lood Eesti Vabariigis . Päevade ja ööde kaupa murtav töö muutis meie riigi jõukaks ning me võisime endale lubada nii mõndagi . Ja mitte ainult endale - ka vähemusrahvustele oli Eestis antud vabade käed . Kui ikka mõni mustlane soovis hobust varastada , ei pannud seda keegi pahaks . Kui tartlane sõi toorest koera , ei kutsunud keegi politseid . Seda sellpärast , et kõigil rahvakildudel oli Eesti Vabariigis kultuuriautonoomia . Kogu selle idülli litsus laiaks vene elevant . Aga see on juba järgmise peatüki teema . Mustad pilved tõusid taevasse <arv>. aasta augustikuus . Senine rõõmus meeleolu asendus närvilisusega , inimesed olid pidevast erutusest higised ja närisid küüsi nii mis pritsis . Kõik said aru , et õhus on midagi halba ja kurjakuulutavat . Veidraid asju juhtus - nii näiteks võisid ühel hommikul paljud varased jalutajad näha suurt linnuparve , mis oli taevasse moodustanud sõna " Breznev " . " Mida see küll tähendab ? " imestasid inimesed . Alateadlikult tõmmati pea õlgade vahele . Pentsiku sõna mõttest polnud tollal tõesti võimalik aru saada , tänapäeval aga meenutan ma seda kui taeva poolt läkitatud hoiatust . Saaremaal tõusis hauast üles Suur Tõll . Aeglaselt sammus ta mere äärde ja kukkus partsti vette . Nii tekkis Muhu saar . Ka see enne täitis eesti rahva südamed murega . Samal ajal muutusid üha ülbemaks need , kellest hiljem said punaste kobrade kõige usinamad teenrid . Vabariigi ajal oli Tallinnas kena komme , et õhtul kella kuuest seitsmeni liikusid kõik inimesed trotuaaril lustakal polkasammul . Ühel päeval kepsutasin minagi tänaval , kui järsku nägin - astub minu ees keegi mees , hiiglaslik hundikoer käekõrval ja ei tantsigi . See mees oli Johannes Lauristin . " Miks sa , Johannes , ei tantsi ? " küsisin ma . " Ei taha ja ei tantsi ! " vastas Lauristin jõhkralt . " Milleks mul tantsida ? Vaata missugune koer mul on ! " " Misuugune siis ? " pärisin mina . " Harilik koer . " " Ehee ! " naeris Johannes . " Ta muneb kulda . Sharik ! Zolota ! " Kohe ajas peni simad punni ja munes kuldmuna . " Kust sa sellise imelooma said ? " küsisin mina uudishimulikult . " Ehee ! " vastas Lauristin . " Ei ütle . " Tegin ettepaneku kinkida koer president Pätsile , kuna ta on meie juht . Aga Lauristin polnud sellega nõus ja viis koera ära . Tagantjärele on muidugi selge , kust selline koer pärit oli ja milliste teenete eest ta Johannes Lauristinile kingiti ... Teist Johannest , Johannes Semperit , kohtasin ma turul kärbseseeni müümas . " Sa oled ju esteet , Semper ! " riidlesin ma temaga . " Miks sa müüd kärbseseeni ! Inimestel hakkab halb ! " " Kas Siberis on parem ? " küsis Semper süngelt . " Mida ? " ei saanud ma aru . " Ei midagi , " ütles Semper ja sulges silmad . Tema laugudele oli pastakaga kirjutatud : " Luuletus nõukogude passist . " Taipasin , et kuri seisab juba ukse taga ning ootab vilet . " Kuidas päästa meie maad ? " mõtlesin ma pingsalt ning otsustasin minna president Pätsi poole . Otse meie juhi maja ees kohtasin ma kolmandat Johannest - nimelt Vares-Barbarust . Ta sõi jäätist . " Oi , Orav ! " hüüdis ta . " Kas sa Varese valitsusse tuled ? Hiir lubas tulla ! " Heitsin talle pika pilgu ning läksin Pätsi juurde sisse . Seal oli nagu ikka rahulik ja hea . Ainuke aus Johannes , kes veel Eestisse jäänud oli , Johannes Kotkas , maadles nurgas Kristjan Palusaluga . Pärast matshi lõppu kinkis Päts Palusalule talu . Jaan Tõnisson oli ka seal , veidi vintis nagu ikka . Astusin ta juurde ja ütlesin : " Eestimaa tulevik on tume . " " Inqrix buqux , " vastas Tõnisson liblikate keeles . Akna tagant läks mööda Ribbentrop , vaatas sisse ja küsis , kuspool Moskva on . " Lähen Molotovi ja Paktiga kohtuma , " ütles ta kuratlikult naerdes . Ent sellest juba järgmises peatükis . Enne veel , kui me läheme <arv>.augustil <arv>.aastal Moskvas aset leidnud seatembu juurde , oleks vaja pisut kõnelda Leopold Paktist , jälgi trio ühest osalisest . Pakt oli inimene , kes kogu oma elu jooksul tegi häbi Eesti rahvale . Ta oli lipitseja , tallalakkuja ning süldisarnane mees . Juba varases nooruses asus too Hiiumaalt pärit solgihing otsima mõnd ülemust , kelle ees roomata . Paraku olid Eesti juhid ausad ning õilsad inimesed . Neile lipitsemine ei meeldinud . Nii juhtuski , et kui Pakt president Pätsi juures olles kõhuli viskus ja tema sokke püüdis suudelda , sai president väga pahaseks . " Tõuske kohe püsti , " ütles ta . " Eestlane käib sirge seljaga ! " Kohalviibinud lapsed tõid presidendile lilli . Aga Paktile sirge selg ei meeldinud . Tema liikus ikka köökus ning kõveras , huuled pruntis , et kellegi kätt suudelda . Ning kuna Eestis keegi taolist pugemist ei sallinud , pöördus Pakt välismaiste kõrilõikajate poole . Saksamaal ning Nõukogude Liidus võeti too porisüda kohe avasüli vastu . Eriti heaks sõbraks sai Pakt Molotovi ja Ribbentropiga . Mis vigureid need kaks temaga küll ei teinud ! Lõpuks tuli neile enneolematult jäle mõte - Moskvas Pakt ära sõlmida ja ühteaegu maailm kahte ossa jagada . Üks pool venelastele ning teine sakslastele . Nii kogunesidki kolm lurjust - Molotov , Ribbentrop ja Pakt <arv>. augustil Kremlisse . Mihhail Kalinin keetis neile teed ja küpsetas porgandipiruka . Söödi ja joodi . Kui kõht oli täis , käsutati Pakt laua peale ja hakati orjahinge sõlmima , ise sealjuures maailma poolitades . Esiotsa läks kõik ladusalt , kuid kui jõuti Eestini , mida Molotov tingimata enesele tahtis , ajas Ribbentrop sõrad vastu . " Eestit te ei saa , " ütles ta . " Tutkit ! " Molotov vihastas ja läks kärvaltuppa . Seal istus Stalin ja suitsetas . " Ribbentrop puikleb , " kaebas Molotov . " Aga sa hirmuta teda ! " õpetas Stalin . " Ribbentrop kardab surnuid . Sa vii ta Leninit vaatama ! " " Hõõ ! " tegi Molotov . " See on hea mõte ! " Ta jooksis tagasi Ribbentropi juurde ning ütles : " Mul on siin üks laip ! Lähme vaatama " Ribbentropi nägu tõmbus kaameks . " Ei taha ! " hüüdis ta . " Pole vaja ! " " Ei ! " parastas Molotov . " Lähme jah ! Ma näitan sulle Leninit . Tule , tule ! " Ta võttis lõdiseval Ribbentropil käest kinni ning vedas mausoleumi . Seal lebaski surnud Lenin . Ribbentrop värises nii , et käekell jäi seisma . " Vahi , missugune ta on , " sosistas Molotov õnnetule sakslasele kõrva . " Täitsa surnud ! Oi , oi , oi ! Kole , mis ? Tahad , katsu teda ! " " Ei ! " karjus Ribbentrop . " Ei taha ! " " Ta on surnud küll , aga mõnikord...tead sa...teeb igasuguseid tükke , " jutustas Molotov kõhinal . " Ulub ja...ajab vahtu välja . Jaa ! " Ta jälgis kahjurõõmsalt hirmust poolsegast Ribbentroppi ning ütles siis : " Oota üks hetk , ma käin vetsus ära ! " Ning lippas mausoleumist välja ja lõi ukse kinni . Ribbentrop pidi hulluks minema . Surnu naeratas kurjalt ja oli väga kole . " Appi ! " karjus Ribbentrop . " Appi ! " Molotov ja Stalin kuulasid ukse taga ja tegid võikaid hääli . Stalin puhus vihmaveetorusse ning Molotov hüüdis : " Kohe tõusen surnuist üles ja söön su ära ! " " Ära söö ! " palus poolsegane Ribbentrop . " Hitler pahandab . " " Hõ-hõ-hüü ! " naeris Molotov . " Ma ei karda Hitlerit . Tahad , ma näitan sulle oma pealuud ? " " Pai Lenin , ära näita ! " palus Ribbentrop . " Ma kardan väga ! " " Kas sa annad Eesti Nõukogude Liidule või ma tõusen lendu ? " ulgus Molotov . " Annan , annan ! " lubas Ribbentrop ja minestas . Molotov ja Stalin lohistasid ta tagasi saali , kus laual ootas pooleldi sõlmitud Pakt . Nüüd keerati talle viimane vint peale ja tõprategu oligi tehtud . " Mis tunne on ? " küsis Stalin Paktilt . " Hea , " vastas lurjus õndsalt . " Tore on olla sõlmitud . " Närukael toimetati Kremli keldrisse varjule , Ribbentropile tehti rahustav süst . Eesti oli müüdud . Meie siin Eestis ei teadnud Moskvas valmis vusserdatud tõpratempudest midagi . Kuid halba aimasime küll . Suur idanaaber muutus märgatavalt agressiivsemaks . Eesti kodanike postkaste ummistasid Venemaalt tulnud kirjad . Või mis kirjad need olid - ruudulisest vihikust välja käristatud paberilipakad , täis roppu sõimu ja surmasümboleid . President Pätsi ukse taha sokutati tillukene puusärk , milles lebas koledasti ära räsitud eesti rahvariides nukk . Kindral Laidonerile aga kinnitas keegi vene madrus selja peale räpakalt maalitud sildi : " Olen nii loll , et hirmus . " Laidoner käis sellega pool päeva ringi ja juhatas paraadi , kuni viimaks Jaan Tõnisson , kes elas Tartus ja oli väga tark , sildi ära võttis . " Keegi on sinuga halba nalja teinud , Juku , " ütles ta . Laidoner vihastas , läks madrust otsima , aga ei leidnud . Kõik see tohuvapohu näitas selgesti , et Moskval on kurjad plaanid . Seepärast pakkisin ma oma kohvrid ja sõitsin välismaale - abi otsima . Esmalt viis laev mu inglismaale . Kohe Londoni sadamas võttis mind vastu paks udu . Oleksin jalutanud nagu piimasupi sees , ühtegi inimest polnud näha . Või veel - silm ei seletanud omaenda jalgu . Käisin pimesi ringi ja hüüdsin kogu aeg valju häälega : " Ma olen Eestist ! Kus Chamberlain on ? " Mingit vastust ma ei saanud . Tõsi , ümberringi kuuldus palju hääli , kuid need kuulusid samasugustele hädalistele nagu ma ise . Kellel oli kadunud naine , kellel mees . Paljud otsisid kuningat . Aeg-ajalt kostis plartsatusi - siis kui udusse eksinud inimesed Thamesi kukkusid . Olin kõigest sellest nii ehmunud , et jäin seisma ja ei julgenud enam sammugi astuda . Siis kuulsin kuidas minust möödus kaks meest , üks küsis teiselt : " Öelge , kuidas te ometi taipasite , et neegril on kolm kätt ? " " See on elementaarne , Watson , " vastas teine . " Elementaarne . " Mu süda hüppas õnnest . " Härra Sherlok Holmes ! " hüüdsin ma . " Orav siin ! Mul oleks Chamberlaini vaja ! " " Chamberlaini ? " imestas Holmes . " Mis te nüüd ! Keegi pole teda mitu aastat näinud . Ta läks ühel päeval magamistoast töötuppa sulepead tooma ja eksis udus ära . Sellest ajast on ta kadunud . " " Kas te olete teda vähemalt otsinud ? " uurisin mina . " Mul on väga tähtis asi . " " Me oleme Watsoniga juba kolm aastat teel tema poole , kuid ei suuda Chamberlaini maja leida , " jutustas Holmes . " On ju nii , Watson ? " Watsonist polnud aga enam kippu ega kõppu . Udu oli ta alla neelanud . Sherlok Holmes vabandas ja läks sõpra otsima . Sain aru , et Chamberlaini leida on võimatu ning sõitsin edasi Ameerikasse . Washingtoni lennuväljal tuli mu juurde Miki-Hiir . " Kuidas käsi käib ? " küsis ta . " Kas pere on terve ? " " Mul on vaja näha president Roosevelti , " teatasin ma . " Juhatage mind tema poole . " " Enne käime ikka karussellil ära , " pakkus Miki-Hiir . " Disneylandis võib sõita ka Peeter Paani laevaga . Mis ? " " Ei , " keeldusin mina . " Mul on vaja presidenti . " Miki-Hiir näis nõustuvat . Ta kutsus Piilupart Donaldi ja kahekesi viisid nad mu Valgesse Majja . Seal istuski Roosevelt , ratastoolis . Ütlesin talle tere ning kõnelesin , mis mind tema juurde tõi . Roosevelt tõusis püsti , ajas pea kuklasse ja hüüdis : " Ameerika on suurepärane ! " " Eks ole hästi tehtud ! " kiitis Miki-Hiir . " Justkui päris . Aga see pole midagi ! Kui te näeksite meie tehisjõehobusid ! " " Mis te naljatate , " vihastasin ma . " Toote mu mingi roboti juurde ! Jalamaid viige mind presidendi tuppa ! " Miki-Hiir oli nõus . Ta juhatas mu järgmisse tuppa , seal istus ratastoolis Roosevelt ja sõi hamburgerit . Jutustasin talle oma murest . Roosevelt sõi suu tühjaks , tõstis pooliku hamburgeri pea kohale ja karjus : " Ameeriklane toitub tervislikult ! " " See on eriti täiuslik masin , " kelkis Miki-Hiir . " See maksab viis miljonit dollarit . " " Kus on tõeline president ? " hüüdsin mina nördinult . " Mis te lollitate mind ? " " Tõeline president ... " kordas Miki-Hiir üllatunult . " Eks ta ole Disneylandis tondimajas . Lõbutseb ! Ma võin teile näidata üleskeeratavat Indiaani-Joed . " Ma sülitasin ja tulin tulema . Eesti oli jäetud üksi . <arv>. septembril <arv>. aastal algas Teine maailmasõda . Hakkasin kandma nuga saapasääres . <arv>. septembri õhtul võis Tallinna sadamas näha jubedat pilti . Kaugel avamerel põgenes Poola riigile kuuluv allvveelaev Orzel heleda kisa saatel ühe suure sõjalaeva eest . Läbi pikksilma oli näha , et tegemist oli venelaste soomuslaevaga Potjomkin . Allveelaev Orzel püüdis jälitajat igat moodi maha raputada ; sukeldus , vahetas suunda , aga miski ei aidanud . Soomuslaev Potjomkin ei jäänud meetritki maha . Koledasti tätoveeritiud nõukogude madrused ajasid juba pardal vett keema ning hakkisid sibulaid . " Kas me võime seda rahulikult pealt vaadata ? " hüüdsin ma nördinult oma kõrval seisvale kindral Laidonerile . Ülemjuhataja raputas pead . " Minu järel , kangelased ! " kajas tema hääl üle sadama . Laidoner tormas hobuse seljas vette , kohe seejärel startis tuntud eesti meresõitja Kihnu Jõnn ja üks noor poiss , kes oli tahtnud sõita Mallega saarde kalu püüdema , läks kah appi . Soomuslaev Potjomkin lõi araks ning kadus silmapiiri taha . Räsitud ja lipendav Orzel sõitis sadamasse . Läksime Laidoneriga laevale . Küll see oli hale vaatepilt ! Madrused olid habemesse kasvanud ja väga kahvatud . Nad polnud tükk aega ühtegi head inimest kohanud ja seepärast hirmu täis . Kui me Laidoneriga meestest mööda kõndisime , klammerdusid nad üksteise külge , tillukesed pelglikud pupillid hiiglaslikes silmavalgetes , ja halisesid tasa . Kui mulle miski sääsk suhu lendas ja ma köhima kukkusin , puhkesid paljud ehmunult nutma . Läksime kapteni kajutisse . Ka tema oli hirmust poolsegane . Ta keeras oma vestinööpi ja vabises silmnähtavalt . " Johan Laidoner , " tutvustas ennast ülemjuhataja . " Mina olen kapten Nemo , " ütles poolakas . " Kas venelased ei saa meid enam kätte ? " Ta vahtis aknast välja ja püüdis laua alla pugeda . " Ärge kartke , te olete Eesti Vabariigi kaitse all , " seletasin mina . Laidoner hakkas meest küsitlema , uuris , mis poolakatega õieti juhtus , aga kuigi palju ta teada ei saanud . Orzeli kapten kogeles , ajas sõnu segi ja katkestas oma jutu aeg-ajalt kohkunud kiljatustega . Ta ei mäletanus , mis ajast venelased tema laeva jälitasid , mainis vaid , et vähemalt kolmed lihavõtted on tal sellepärast pidamata jäänud . Korduvalt pidime talle kinnitama , et voodi all pole kedagi . Lõpuks vajus väsinud mees kokku ja jäi magama , aeg-ajalt unes ema hüüdes . Laeva tekil käis aga juba hoogne päästetöö . Madrused istusid suure paja ümber ja kugistasid kuuma suppi , ise silmanurgast laeval askeldavaid eestlasi jälgides . Äkilisemad liigutused ajasid neile siiski veel hirmu naha vahele , nad võpatasid , katsid näo kätega ja peitsid suppi . Ka president Päts oli kohal . Ta oli enesele vanad dressid selga pannud ja vedas pardale kuhjunud prügi . " Tere , tere , " ütles te meid märgates . " Kuulsin , et on vaja töökäsi ja sõitsin siia . Käisin hommikul Tahkurannas , aitasin oma mälestussammast ehitada , tunked olid nüüd kohe käepärast võtta . Tulge , viime need paar propsi kaldale . " Tegime mitu päeva tublit tööd ja viimaks nägi laev välja kui uus . Poola meeskond poleks aga nagu meie jõupingutusi märganudki . Endiselt käisid nad ringi üksteisel käest kinni hoides ja heitsid kartlikke pilke silmapiiri poole . Kui keegi neid hüüdis , tegid nad liigutuse , nagu tahaksid , pea ees , merre karata . Seda arvestades jätsime me ööseks pardale kaks eesti sõjameest , kelle nimed olid Plint ja Plunt . Orzeli kapten Nemo tänas meid , kuid sõjameestele kätt ei andnud ja liikus üldse pidevalt , külg ees . Kella viie ajal öösel läks keegi joodik laevast mööda . Kapten Nemo hüüdis : " Kes seal on ? " " Karu olen ! " praalis joodik ja läks jaurates edasi . Kapten Nemol tõusid juuksed peas püsti nagu tikud . " Karu ! " sosistas ta . " Soomuslaev Potjomkin ! Surm ! Appi ! " Ta jooksis masinaruumi ja andis käsu tuhatnelja põgeneda . Madrustele , kelle närvid niigi krussis olid , ei tulnud käsku korrata . Laev hüppas paigast . Nüüd tormasid kohale Plint ja Plunt . " Ei tohi sõita ! " hüüdsid nad . " Ei ole lubatud ! " Hirmust lõdisev kapten võttis kokku kogu oma kavaluse . " Pange korraks silmad kinni ja te näete , kuidas kuu muutub päikeseks , " õpetas ta . " Lugege kümne tuhandeni ! " " Ei mina usu , kapten , " naeris Plint . " Mina ka mitta , " muigas Plunt . " Aga kui sa just tahad , eks me või ju seda teha . " Nad lugesid kümne tuhandeni ja avasid silmad . " Mis me ütlesime ! " hüüdsid nad . " Kuu on ikka kuu ! " Aga Orzel oli selleks ajaks juba Gotlandil . Veel ei teadnud me , millised tagajärjed sellel põgenemisel on . Varsti saime teada . Kohe pärast allveelaeva " Orzel " põgenemist sai president Päts Moskvast kirja . See oli väga lühike ja kõlas nii : " Etskae ! Et teie lasete siis Poola kõrilõikajatel sisse ja välja käia , nagu parajasti lusti on ! Ohhoo ! Molotov . " " Aga poolakad ei olnud ju kõrilõikajad , " ütles president Päts , kui oli kirja läbi lugenud . " Kuidas ta saab niimoodi kirjutada ? See on ju vale ! " Ning Päts judistas ennast - niivõrd aus mees oli ta ja sedavõrd vastik oli talle laim . " Miks Molotovi nimi kaks korda on kirjutatud ? " küis Jaan Tõnisson , kes oli nagu ikka " heas tujus " . Päts hakkas talle seletama , et Tõnisson näeb kahekordselt ja peaks vähem jooma ; meie Laidoneriga aga otsustasime , et kiri on kurjakuulutav ja välisminister Karl Selter peab minema Moskvasse asja uurima . Selter oli nõus . Ta ostis Molotovile külakostiks järgmise aasta kalendri , mida kaunistasid pildid Matsalu linnuriigist ; eestlaste rahvusliku uhkusena võttis ta suveniiriks ka lataka Saaremaa dolomiiti . Päts andis Selterile tee peale kolm õuna kaasa ja välisminister võis sõita . Moskvasse jõudnud , läks ta kohe Kremlise . See näis mahajäetuna otsekui mõni surnute linn . Selter jalutas mööda uhkeid saale ja galeriisid - kedagi polnud näha . Küll aga tajus Selter , et teda mingitest piiluaukudest kogu aeg salaja passitakse . Itsitati ja kõhistati , keegi ütles : " Näe , vahi , missugune ! " Selle peale naerdi summutatult . Selterile läks kogu see tsirkus pikapeale läilaks . Ta hiilis ühe eesriideni , mille tagant kostis krabinat , justkui sööks seal hiir vineeri , ja tõmbas kardina eest . Selle taga kükitas pimedas urkas Mihhail Kalinin ja näris barankat . " Tervist ! " ütles Selter . " Ma tulin läbirääkimisi pidama . " Kalinin ehmus päikest nähes ja püüdis neljakäpukil uksest välja joosta . Selter oli kiirem . " Kuhu te lähete ? " hüüdis ta . " Tulge , vestleme ! " " Mis mina , vanake , tean vestelda , " pomises ähmi täis Kalinin . " Selle jaoks on siin teised mehed . " Ta mudis oma põlle . " Mina olen rohkem köögiinimene . " " Te olete ju Ulemnõukogu Presiidiumi esimees ! " ütles Selter . " Eh ! " ohkas Kalinin ja nätsutas kurvalt barankat . " Esimees ... Näe , keedan praegu Stalinile suppi . Ega mul kerge ei ole . Härrake , annad ehk mulle viis kopikat ? Teinekord tahan suitsu teha , siis oleks vaja . " Selter andis Kalininile pool rubla . Vanamees rõõmustas ja peitis raha taskusse . " Ole sa tänatud ! " kiitis ta . " Siit jätkub elektriarve tasumiseks ja ehk ostan isegi uue kaabu ? Ma olen ju Eestis elanud , tean , teie olete lahke rahvas ! " " Mihhail ! " ütles samas keegi karmilt . Kalinin ajas baranka kurku , läks näost punaseks , aga köhida ei julgenud . Molotov tuli lähemale , põrnitses Kalininit tigedalt ja sisistas : " Mida sa , vana sikk , siin teed ? Kas sa ei , tea kus köök on ? Jossif Vissarionovits juba ootab ! " Kalinin tegi kniksu ja jooksis minema . Molotov aga võttis kohe teise tooni . " Kallis härra Selter ! " ütles ta mesimagusalt . " Andestust , et oodata lasin . Tööd on palju , riik tahab juhtimist . Palju on hädasolijaid . Nagu teiegi . Eks see poolakate lugu oli ikka jube küll ? " " Poolakad olid kenad inimesed , " vastas Selter . " Vaadake , ma tõin teile kingituseks ühe kalendri ... " " Aga härra Selter , laske sel kalendril nüüd ometi olla ! " ütles Molotov . " On tal siis jalad all või ? Ei ole ju ! " " Ei ole jah , " nõustus Selter ja hingas kergendatult . " Näe , leiame Molotoviga ühise keele , " mõtles ta . Kuid oli vara rõõmustada . " Ühesõnaga , me toome teile oma väed sisse , " kuulutas Molotov . " muidu ei tea , mis need poolakad veel ära teevad . Me kaitseme teid , ärge kartke ! " " Aga ... " pomises rabatud Selter . " Lööme siis käed ? " pakkus Molotov . " Oi , oi , oi ! " hädaldas Selter . " Ma ... Mis te nüüd ! Selline nõudmine ! Me oleme ju iseseisev riik ! " " Jaa-jaa " naeris Molotov . " See läks mul tõesti meelest . Ikka on teil mõni nali keele peal , härra Selter . Lööme käed ? " " Ei , ei ! " protesteeris Selter . " President Päts ... " " Mis loeb meile keegi Päts ! " arvas Molotov . " Kas te ise mees polegi ? Aga olgu , kuidas arvate . Käige Eestis ära , arutage . Me ootame . " Selter võttis oma dolomiidi ja komberdas Kremlist välja . Molotov aga helistas hõbekellukest . Tuli Kalinin tirinaga . Molotov hakkas sööma . " Balti jaama paneme Jossifi kuju , " tegi ta mõttes plaane . Venelaste jubedast nõudmisest poolsegane Selter tormas Tallinna jõudes otse Pätsi korterisse , rebis uksel lingi küljest ning karjus : " Molotov tahab tuua Eestisse sõjaväe ! " Välguna lõi mu peast läbi mõte - nüüd tuleb kokku võtta kogu riigimehe- tarkus , nüüd tuleb tegutseda , nüüd tuleb anda ajalooratta käigule õige suund . Ilmselt mõistsid seda ka teised toas viibijad . Igatahes võttis maad vaikus , täis pinget . Siis ütles keegi maaler : " Vaat kui tore ! " " Kuidas ! " lausa karjatasin ma nördinult . " See on ju kohutav ! " " Võib-olla on kohutav ka , " nõustus maaler . " Mis mina , lihtne ja tola inimene poliitikast tean . Vaadake parem , daamed ja isandad ! " Ning ta liigutas kõrvu . Sellega oli kogu ülev moment ära solgitud . Kehitasin vihaselt õlgu ja ütlesin president Pätsile : " Ma arvan , me peaksime aru pidama . Ehk läheksid üleliigsed inimesed seniks välja ? " Päts oli nõus ja varsti võis istuda nõupidamislaua taha . Kohale olid jäänud president , Laidoner , Tõnisson , Pätsi kojamees Runnel ja mina . Selter jõi köögis suhkruvett . Laidoner oli näost täitsa plass . Ta hoidis diivanist kinni , otsekui käiks tal pea ringi ja kõneles tasase häälega : " Ah et tulevad jälle ... Mina enam ei jaksa . Olime Kuperjanoviga nagu kaks tamme , nüüd Juuliust enam ei ole . Ja minagi olen tühi . Vana pakk . Lükka käega ja kukun ümber . Ilma Juuliuseta pole ma midagi ... " Tõnisson seevastu ajas habeme õieli ja praalis : " No ilma pauguta ma küll Eestit neile ei anna ! Ei , veljed , seda ei ole ! Paar pauku panen ma ära nii et mürtsub , ärge selles kahelge ! " " Mis saab Eesti rahvast ? " küsis Päts . " Mis saab metsloomakestest ja linnupoegadest ? Mis saab kaladest ja väikestest mardikatest ? " Ta mudis murelikult oma talupojakäsi . " Paar pauku paneme vähemalt hakkama ! " kinnitas Tõnisson . Laidoner läks tasapisi halliks . Silmitsesin kõiki uurivalt . Oli vaja välja töötada kindel plaan ! Tahtsin juba seda öelda , kuid kojamees Runnel jõudis minust ette . " Ärge kartke midagi ! " ütles ta . " Mul on vee all suur loss , viime rahva sinna . " Kõik vaatasid talle kohkunult otsa . Kojamehe silmad olid veripunased ja särasid kummaliselt . " Kas te ei usu või ? " küsis ta . " Ma olen vetevalla prints . Mul on meres suur palee ! Ajame rahva vette ja olemegi pääsenud . " " Me peame arutama tõsiseid küsimusi ! " ütlesin mina karmilt . " Praegu pole aeg lollitamiseks ! " " Kes siin lollitab ! " imestas kojamees ja hingas veidra kähinaga . " Oodake vaid , ma tõestan teile ! " Ja ta ruttas toast välja . Rõõmustasin just , et rumalused on lõppenud ja saabunud aeg ajaloolisteks otsustusteks , kui keegi akna taga hüüdis : " Hei , doktor Valuson ! Koiliblikal on tiibu põletanud küünlatuli ! " " Mind hüütakse ! " ütles Päts ja tõusis . Ta töötas muuseas ka loomaarstina . " Aga president ! " hüüatasin ma nördinult . " Me peame arutama ! " " Kohe-kohe ! " rahustas mind Päts , võttis oma arstipauna ja läks aeda . Laidoner oli vananenud juba oma viiekümne aasta võrra , ta kõigutas end diivanil ja rääkis raugalikult : " Juuliusega koos ajaksime me tiblad ainuüksi piitsaga laiali . Aga üksi olen ma tühi kott . " " Härra Tõnisson ! " ütlesin ma , ise meeleheitel . " Öelge ometi teiegi midagi mõistlikku ! " " Mina Eestit pauguta ära ei anna , " kinnitas Tartu Koodi-Jaan . " Mõni pauk lihtsalt peab olema . " Ta läks kööki ja hetke pärast kostis sealt Selteri nuttu - Tõnisson oli talle suhkruvee sisse soola riputanud . " Miks te niiviisi tegite ! " pahandasin mina . " Aga miks ta siis siin üksi vesistab ? " küsis Tõnisson . " See ei meeldi mulle . Eestlased peavad julged olema . " Siis avas ta suure kärakaga pudeli shampanjat , pilgutas mulle silma ja tähendas : " Pauk peab olema , et välismaa kuuleks ! " Seejärel kostis vannitoast hirmsat solinat . Jooksime koos Tõnissoni ja Selteriga sinna . Kojamees Runnel lebas kõigi riietega vanni põhjas vee all . Tema suust tõusid suured õhumullid ja ta kõneles : " Näete nüüd ! Ma saan vee all väga hästi hingata ! Ma võin siin isegi piipu teha , kui tahan . Kas nüüd usute , et olen vetevalla prints ? " Armas mälestuste lugeja ! Ehk mõistad nüüd , et pärast sääraseid sündmusi polnud enam kellelgi tahtmist millegi tõsisega tegeleda . Otsustati vene sõdurid vastu võtta . " Eks ole nemadki inimesed , " lohutas kõiki Päts , ise haige varblase tiiba sidudes . Tõnisson paugutas õues jahipüssi ning lasi Marie Underi peegli puruks . Laidoner võttis oma isikutunnistuse , tõmbas maha sõnad " Johannes Laidoner " ja kirjutas asemele : " Ilma Kuperjanovita ümmargune null . " Valitses lootusetuse ning minnalaskmise meeleolu . Vene rubla kurss mustal turul tõusis . Ei jäänud muud üle - tuli Moskvasse sõita . Päts seda muidugi teha ei saanud , kuna tema hoidis käes Eestimaa valitsemisohje . Laidoner oli jällegi väga viletsaks jäänud , pidi trepist üles minnes mitu korda puhkama ja kui astmeid oli rohkem kui seitse , siis ka pisikese uinaku tegema . Tõnissonil oli aga see va viinaviga ... Nii otsustati , et Mokvasse sõidavad Selter , Piip , Eesti saadik Moskvas August Rei ja professor Uluots . Balti jaamas said mehed kokku . Ainult Uluotsa polnud . Oodati ja vaadati närviliselt kella . Viimaks tuli laisal sammul keegi muhameedlane laias lillelises kostüümis . Tuli välja , et see on pidzaamas Uluots . " Miks teil pidzaama seljas on ? Oh , doktor ! " hüüatas Ants Piip . " Mis ? " küsis Uluots . " Oi , armas aeg ! Ma ei märganudki ! " Ta oli väga hajameelne nagu teadusemees kunagi . Kõigil läks tuju sandiks . " Kuidas me läheme Kremlisse , kui üks mees on pidzaamas ? " küsis Selter . " Minge koju , professor , ja vahetage riideid . " " Enam ei jõua , " hädaldas Piip . " Rong väljub kohe ! " " Ah , znajete ! " ütles viimaks Rei , kes oli Venemaal elanud ja tundis sealseid kombeid . " Pohui . Venemaal elas üks luuletaja , kes kandis rinnataskus porgandit . Pljääd ! " Teised jäid Reid uskuma ja läksid rongi . " Kuidagi kõhe on , " tunnistas Selter , kui juba kupees istuti . " Mul on selline tunne , et nüüd on Eestil ots peal . " " See on potomu sto sõidame Moskvasse ja Venemaale , " rääkis Rei . " Sünge paik ! Täna õnne , et me Leningradi ei lähe . Seal on veel hirmsam . Seal on vaskratsanik , kes ajab , pljääd , mööda uulitsaid inimesi taga . Pljääd ! " Ta jõi samovaritäie teed , otsis sumadanist väikese karmoska ja laulis kurbi laule . Mõne aja pärast jõutigi Moskvasse . Jaamas oli rahvast murdu . Piibult ja Selterilt varastati kohe rahakotid ära . " Kes siis oma dengit nii hoiab ! " riidles Rei . Ta võttis suust keele alt rublalise , ostis mustlaselt sihvkasid ja sõi . Sealsamas trügis Eesti delegatsiooni juurde keegi kasahh ja haaras Uluotsalt õlast . " Salam aleikum , Jussuf ! " hüüdis ta . " Sina ka siin ! " Uluots oli jahmunud ega mõistnud sõnagi kosta . Tema kaitseks astus välja Selter . " Miks te tülitate meie teadlast ? " küsis ta . " Kes te olete ? " " Mina olen Omar , " vastas kasahh . " Ja see on minu vend Jussuf , arbuusimüüja , aga mitte mingi teadlane . Me pole üksteist viis aastat näinud . Ma mäletan väga hästi , tal oli just selline halatt . " Ning ta osutas Uluotsa pidzaamale . " See on härra Uluots , " ütles Piip vihaselt . " Ole vait , kristlasest siga , " kuulutas Omar . " Jussuf , armas vend , tule , lähme , joome teed ! " Aga kui Uluots siiski tema kutset vastu ei võtnud ja hirmunult Rei seljataha puges , läks kasahhil hing täis ning ta karjus : " Ah oled usku reetnud ! Ma leian su üles ja teen maatasa , näru ! Oled häbistanud meie isa habet ! " " See on , kui tullakse võõrsile pidzaamas , " kirus Piip ja vedas Uluotsa Kremlisse . Seal oldi meie meeste vatuvõtuks juba valmis . Stalin ning Molotov lösutasid laiades tugitoolides , Kalinin käis siidist sukkades nende taga ja lehvitas tuult . Esiotsa läks kõik ladusalt . Venelased olid rahul , et nende röövlitemp õnnestus ja käitusid sõbralikult . Nad ei kortsutanud isegi kulmu , kui prillid koju unustanud Uluots oma nime dokumendi asemel marmorist lauale kirjutas . Aga kui allkirja andmise järg Ants Piibuni jõudis , vangutas Molotov pead . " Teie olete vist tulnud siia nalja tegema , " ütles ta . " Miks te tähtsale dokumendile " Piip " kirjutasite ? Kas te " Tuut " ei taha kirjutada ? " " Või " Sulpsti " ? " ironiseeris ka Stalin . " Minu nimi on Piip , " sõnas kohkunud eesti riigimees . " Kas teie nimi Põmm ei ole ? " küsis Molotov . " Ei , Piip . " " Aitab naljast ! " ütles Molotov kuivalt . " Siin pole laadaplats . Tõmmake oma piiputamised ja tuututamised maha ja kirjutage inimese moodi . " Piip läks näost punaseks ja kirjutas uuesti : " Piip " . " Pljääd , " sosistas Rei kohkunult . " Ära jonni , Ants . Kirjuta mõni teine nimi ! " Stalin luges dokumenti , nägi , mida Piip oli teinud ja muigas . " Olgu , " ütles ta . " Hei , siia ! " Kohe paiskusid uksed valla ning saali ratsutas Budjonnõi - alasti , ussuuri tiigri nahk ümber niuete ja püss käes . " Kas ma enne piinata ka tohin ? " küsis ta . " Ärge ! " karjatas Piip . " Ma kohe ! " Ning ta võttis sule ja kirjutas : " Mustikas " . Stalini nägu valgus kohe laia naeru täis . " Nii on hea ! " sõnas ta . " Me oleme ju ikka sõbrad olnud . Varsti on armee Eestis ! " Kaks punaväelast pandi Eesti delegatsioonile kohe kohvritesse pakituina kaasa . Vaevalt sai leping sõlmitud , kui Eestisse hakkas saabuma massiliselt punaväge . Üle piiri tuli neid sellisel hulgal , et piiritulbad litsuti kõveraks ning Peipsi järves tallati kalad surnuks . Lisaks loobiti nii öösel kui päeval Vene lennukitest langevarjureid ; need kukkusid , kuhu juhtus , tihtipeale viljapõllule , ning püherdasid rukki põhuks . Meri uhtus venelasi kaldale , jõed kubisesid nõukogude soldatitest . Nad triivisid kusagile pilliroogu ja jäid sinna pidama , et vajaduse korral kurja teha ning rahulikku rahvast rünnata . Eestimaa elanikkond suhtus võõrasse armeesse väga halvasti . Mõisteti , et punasõduritel pole siia asja . Mäletan , kord sattusin peale väikesele poisile , kes venelaste siisemarssi jälgis , endal käed rusikas . " Küll te veel ükskord koju tagasi sörgite , saba jalge vahel ! " pomises ta . See väike poiss oli nooruke Arnold Rüütel . Teine väike poiss , tulevane hammasrebija ning karske rammumees Voldemar Kuristik , kandis täimütsidega okupante hammaste vahel tagasi üle piiri . Eestimaa kivine muld naksas võõrvägesid kannast . Koos venelastega saabusid Eestisse ka nende sabarakud . Tuli Timur ühes oma meeskonnaga , tulid Tsuk ja Gek . Eesti kommunistid võõrustasid neid suurima lahkusega . Nägin kord öösel , kuidas Kuldlõvist väljusid Tsuk , Gek ja Neeme Ruus . Gek oli purjus ja laulis : " Neeme Ruus , Neeme Ruus , varsti kõlgud võllapuus ! " Ruus ei teinud märkamagi , et teda solvati . Ta surus hellalt Tsuki kätt ja rääkis : " Ei tea , kas seltsimees Stalin teab , kes ma olen ? Äkki ma saaksin mõne ministri koha ? " " Ohhoo ! " hüüdsin mina . " Eestimaal jagab ministriportfelle härra Päts , mitte keegi Stalin ! " Nurjatud ehmusid ja põgenesid Tööliste Keldrisse . Järgmisel päeval lendas üle Eesti piiri Baba-Jagaa . Laidoner helistas Moskvasse . " Te rikute meie õhupiiri , " nurises ta . " Seda lepingus ei olnud . " Stalin toru teises otsas oli halvas tujus . " Mis lepingus ? " käratas ta . " Mis sa seal seletad ? Miks sa laupäevakul ei ole ? " " Rahunege seltsimees Stalin ! " kostus eemalt Molotovi hääl . " Eesti ei kuulu veel Nõukogude Liidu koosseisu . " " Ah soo , jah , " ütles Stalin . " Siis muidugi . " Ja pani toru ära . Laidoner läks kurvalt Pätsi poole . Vabaduse Väljakul korraldasid miitingut Baba-Jagaa , Loll-Ivan ja ameerika miljonär Arnold Hammer , kes oli näinud Leninit . " Mina tundsin Leninit , " jutustas Hammer . " Tal olid sügavad silmad . Ta saatis minuga tervisi Itaalia kaluritele . " " Hurraa ! " hüüdis Neeme Ruus esimesest reast . Pätsi juurde jõudis Laidoner väga nukras meeleolus . " See pole enam Eesti , " kaebas ta . " Miks sa lubad Hammeril ja Loll-Ivanil meeleavaldusi korraldada ? " " Molotov käskis , " vastas Päts . " Mis ma tema vastu saan ? Tänavad on tääke täis . " Istusime murelikult laua taga ja mängisime närvide rahustamiseks kabet . Iga veerand tunni tagant helistas Moskvast Molotov ja dikteeris uue käsu . " Mis värvi püksid sul jalas on ? " küsis näiteks Pätsilt . " Pruunid . " " Pane mustad ! " Mis jäi presidendil üle ? Tal oli ju tääk kuklas ... Veidi aja pärast uuesti : " Mida sa sööd ? " " Mune söön , praetud mune . " " See ei meeldi mulle . Söö kapsast . " Päts ohkas , nii väga maitsesid talle munad Aga teha polnud midagi . Eesti rahvas ei soovinud verevalamist . Mõni aeg hiljem teatas Molotov , et talle ei meeldi meie peaminister . " See Eenpalu pole miski mees . Pange mõni teine . " " Kele me paneme , Molotov ? " " Pange see pidžaamas sell . Uluots või ... " " See on juba tont teab mis ! " hüüdsin mina . " Kelleks nad ennast peavad ! " Aga Päts ohkas vaid ja saatis Uluotsa järele . Tänaval seisid vene sõdurid ja õpetasid lastele selliseid rumalaid sõnu nagu " kopikas " , " sinel " , " kolhoos " . Vares-Barbarus läks kiirel sammul mööda . Tema juurde astus Tuglas . " Tere , Vares , " ütles ta . " Ei tea , peaks äkki Loomingule mõne kaastöö kirjutama ? " " Eks sina , Illimar , kirjuta , kui tahad , " vastas Vares ülbelt . " Mina kirjutan Pravdasse . " Tuglas jäi ammuli sui vahtima , kuni tuli Gailit ja sõbra koju viis . Kõikjalt kostis raginat ning mööbel rappus . Maakera oli itta pöördumas . Ühel õhtul tulin ma Pätsi poolt , ise nukker ja pahane . Olukord Eestis ei teinud ühelegi patrioodile rõõmu , venelasi voolas katkematu sogase ojana üle piiri , ja vähe sellest , Eestisse oli hakanud saabuma suisa perversset rahvast , igasugu koerakoonlasi ja peninukke . Hiljem , kui ma Siberis vangilaagris viibisin , mõistsin , et tegelikult olin ma Eestis näinud Venemaa rahvaste paremikku . Aga <arv>. aasta kevadel tundusid needki jälgid küllalt . Mäletan , kord oli terve Paldiski rong täis süsimustade karvadega olendeid , kes lõikasid küüntega klaasi ja sõid seda nagu vahvlit . Paldiskist tagasi pole neid nähtud tulemas , nii et küllap redutavad olevused seal siiani . Hull lugu . Aga tookord , jutuks oleval õhtul , läksin ma mööda Tööliste Keldrist . Tööliste Kelder oli selline koht , kus töölised hoidsid oma moose ja talvekartuleid . Sedapuhku kumas aga laeluugist valgust ning kostis jutukõminat . Seisatasin ja kikitasin kõrvu . Tuli välja , et keldrisse olid kogunenud riigipöörajate ninamehed . Vares oli seal , lisaks Lauristin , Semper ja Neeme Ruus . Kõiki neid kamandas aga äsja Venemaalt saabunud Karl Säre , väga libe sell . Kui Neeme Ruus korra proovis tal kätt suruda , vurtsatas Säre nagu seep lakke . " Varsti on ta kohal ! " kiitles ta praegu . " Vaadake , et te siis kõik hästi käitute . " " Aga mina saan ikka peaministriks ? " päris Vares . " Saad , saad , " lubas Säre . Vares läikis näost . " Kas mulle kroon ka pähe pannakse ? " küsis ta . " Ei , " vastas Säre . " Aga ära sellepärast kurvasta . Tühja sest kroonist . Saad ilusa kaabu ja hakkad sellega lehvitama . " Vares palus veel , et uueks Eesti hümniks saaks laul " Vares , vaga linnukene " . Säre lubas sellele mõelda . Neeme Ruus kükitas nurgas ja joonistas Stalinit . " Maali , maali , " kiitis Karl Säre . " Kui ta kohale jõuab , läheb palju portreesid ja loosungeid vaja . " Ta astus lähemale ning silmitses Neeme Ruusi kätetööd . " Mis see siis on ? " küsis ta karmilt . " Miks sa Stalinile habeme oled joonistanud ? Ja veel punase ? " " Mul kukkus kaela peale üks punane larakas , " seletas Ruus . " Ma tegin sellest siis habeme . " Säre läks vihast mustaks . " Kas sa mõtled , Ruus , et sina tohid seltsimees Stalinile joonistada habet sinna , kuhu tahad ? " sisistas ta . " Seltsimees Stalin raseerib end võib-olla igal hommikul , aga näe , üks eestlasest soss-näpp joonistab talle habeme ! Silmapilk paranda ära ! " " Mida ma teen selle habemega ? " hädaldas Ruus . " Äkki ma teen nii , et see on nagu karvane rind ? " " Iseendal sul on karvane rind ! Joonista nii , et seltsimees Stalin oleks nagu punases pulloveris . " Neeme Ruus asus usinasti tööle . Karl Säre aga jalutas Semperi juurde . " Sinuga on häda , Johannes , " ütles ta . " Sa pole töölise moodi . " " Ma pole mitu päeva särki vahetanud , " pomises Semper vabandavalt . " Kaenla alt juba haiseb . " " Sellest on vähe , Johannes , " ohkas Säre . " Vaata millised su küüned on ! Nagu preili ! Topi sinna ometi mustust alla ! " " Kust ma mustust saan ? " " Kraabi kartuli küljest ! " Semper hakkaski usinalt igasugust sodi küünte alla litsuma . Karl Säre võttis riiulilt moosipurgi ja asus isuga sööma . " Meil oleks vaja oma mausoleumi , " ütles ta ja lakkus keedist . " Moskvas on ja meil pole . Häbiasi . " " Mausoleumi võib ehitada , aga kelle me sinna paneme ? " küsis Lauristin . " Sinu võiks panna , " arvas Säre . " Palju sa päevas maksad ? " küsis Lauristin kohe . " Midagi ei maksa , " vastas Säre . " Kas sa arvad , et Leninile makstakse ? Ta saab ainult korra nädalas pestud ja puhtad riided . " " Mina pole niiviisi nõus , " ütles Lauristin . Ta võttis kartuli , lõikas selle pooleks ja nühkis oma nägu , et kortsudest vabaneda . " Ma olen juba nii palju moosi õginud , et sees keerab , " luksatas Säre . Siis kostis kobinat , uks avati ja keegi proletaarlane astus sisse , mitu kilo porgandeid süles . " Issand , vargad keldris ! " kiljatas ta . " Oh , Jeesus ! " Riigikukutajad võpatasid ja pagesid , ainult Semper püüdis töölisele oma musti küünealuseid näidata , et tõestada oma proletaarset päritolu . Tööline lõi teda porgandiga ning Semper pani plehku . " Keda need nurjatud ootavad ? " mõtlesin ma koduteel . Alles hiljem mõistsin - nad ootavad Zdanovit . Ühel kaunil juunipäeval peatus raudteejaamas Moskva rong . Perroonile olid kogunenud meie mässumeeste juhid - Lauristin , Säre , Vares , Neeme Ruus . Kõigil oli pidulik ilme , uhiuued rõivad , värskelt pestud pea . Moskvast kohale veetud luksusvaguni uks avanes ja sealt kargas välja Zdanov . Esimene asi , mida ta tegi , oli see , et tormas pakikandja juurde ja andis sellele vastu lõugu . " Nii ammu pole saanud inimest lüüa ! " kähistas ta oma huntjulmi silmi pööritades . Seejuures hammustas ta mööduvat daami ning laskis revolvrist maha kaks pesa ehitavat pääsukest . " Tervist , seltsimees Zdnov , " ütles veidi jahmunud Lauristin . " Tere jah , " urises Zdanov . Ta märkas Neeme Ruusi käekõrval väikest tüdrukut ja ajas käed õieli . " Laps ! " hüüdis ta . " Mehed , sööme ta ära ! " " Ei ! " protesteeris Neeme Ruus . " See on mu tütar ! " Ning ta varjas lapsukest , kellest hiljem sai Arnold Rüütli naine . Zdanovi nägu läks pilve . " On teil siin vähemalt mõni vanadekodu ? " küsis ta . " Mulle meeldib abituid peksta . " Ta võttis kaelast lipsu ning kägistas seda . " See on treening , " seletas ta ise . " Vahest sõidame jaamast ära ? " pakkus Säre . " Lähme meie juurde , arutame . " " Mida me arutame ? " küsis Zdanov . " Mul on kõik selge . Algul vanainimene pikali , siis talle otsa ja lase kätel käia . Lähme botaanikaaiast ka läbi , mulle meeldib lilli tallata . " Ning ta sülitas pähe möödasammuvale mehele , kes osutus Kristjan Palusaluks . " Ohhoo ! " hüüdis Palusalu ja viskas silda . Zdanov ehmus , puges Varese seljataha ning käskis end autosse juhatada . Ent vaevalt Lauristini juurde jõudnud , läks ta kohe jälle julmust ning kuraasi täis . " Vägivald on tore asi ! " kiitles ta , võttis võileiva pealt kilu ja peksis seda rihmaga . " Küll ma panen teil siin korra maksma ! " " Me mõtlesime , et tore oleks , kui saaks juunipöördeks terve väljakutäie inimesi ... , " alustas Neeme Ruus . Zdanov katkestas teda . " Väljakutäie inimesi üles puua ? " küsis ta ja kiitis " Hea mõte ! Võtame mõned majad maha , siis saab väljak suurem ! " " Ei , " protesteeris Ruus aralt . " Ma mõtlesin - väljakutäie inimesi miitingule ! " Zdanovi meeleolu langes kohe nulli . " Miitingule , " ohkas ta . " Ei seal nalja saa ! Nuputame siis midagi muud vahvat . Küüditamine ! Hakkame küüditama ! Kus loomavagunid on ? " Zdanov juhatati paika , kus seisis arvukalt loomavaguneid , kõik härgasid ja lambaid täis . " Siia topimegi inimesed ! " praalis Zdanov . " Ajage loomad maha ! " Härjad vaatasid üksteisele nõutult otsa . " Vabandage , " küsis üks , " mis jutt see on ? Need on meie vagunid ! Sõnnik , põhk - ka see on meie ! Inimestel on mujal ruumi maa ja ilm ! " " Kui seltsimees Zdanov tahab , siis te peate välja kolima ! " nõudis Lauristin . " Ei lähe , " ütles härgade juht , kelle nimi oli Sarvik . " mina oma vagunist välja ei lähe ! Käige kuradile ! " " Kas saab juba ! " kisas Zdanov liiprite vahelt . " Mis te nende pullidega kauplete ? " " Ise oled pull ! " karjus üks lammas . " Kas sa villalooma ei tunne ? " " Küll on jäledus ! " lärmasid ka teised lambad ning härjad . " Justkui inimestel mujal ruumi vähe oleks ! Minge Piritale ! Süütuid loomi nende vagunitest välja ajama ! Aga mõni ime ! Vaata , mis nad viinamäetigudega tegid ! " Kommunistid püüdsid loomadega kähmlusse astuda , aga kus sa ! Sarvik pani kohe Lauristini pikali . " Ära teinekord härga näpi ! " ütles ta süngelt . Ei jäänudki riigikukutajatel muud üle , kui , saba jalgevahel , koju lonkida . Zdanov püüdis kividega päikest puruks visata ja lõi oma varju noaga . Ta oli tigedusest lõhkemas . " Olgu ! " ütles ta viimaks . " Meil on veel kaarte tagataskus . " <arv>.juuni varahommikul hakkas Vabaduse platsile kogunema eriskummalist rahvast . Need olid riigikukutajad ja nende käsilased . Et suuremat summa kokku ajada , oli Zdanov andnud kõigile oma käealustele karmi käsu - keegi ei tohi tulla üksinda , igaüks peab kaasa tooma võimalikult palju rahvast . Ise võttis Zdanov miitingule kaasa tanki . " Tank on parem igast inimesest , " kiitles ta . " Kui ma kunagi peaksin abielluma , siis tingimata tankiga ! " Karl Säre oli kohale toimetanud trobikonna Petseri venelasi . Need näitasid näpuga kivimajadele ja arutasid : " Vahi , missugused ! Ei tea , kas siin elavad kuningad või tsaarid ? " Üks ettevaatamatu petserlane näitas näpuga alles ärkavas taevas õhetava kuu peale , aga , kuu , nagu lapski teab , seda ei salli ! Viuhti ! - tõmbas ta rumala mehe enda juurde . Teised petserlased peitsid sõrmed hirmunult taskusse . Johannes Lauristin oli kaasa toonud Palivere Pimedate Kolonni . Ta oli neil suud ja silmad täis valetanud ning seletanud , et tegemist on koosolekuga , kus kõneleb Päts . " Ja tema auks peate te kandma meie rahvuslippe , " jutustas ta ning jagas Marxi ja Engelsi portreesid . Neeme Ruus polnud kätte saanud rohkem inimesi , kui kaks shvipsis meest . Need rüüpasid pudelist märjukest ja uurisid : " Suureks teie valitsus ka viinahinna teeb ? " " Meie anname tasuta , " lubas Ruus . " Siis on hästi , " kiitsid mehed . " Siis , me arvame , tuleb ka Einar meiega ! " Semper oli tulnud oma vanaemaga . Zdanov silmitses teda eriti põlglikult . " Üheainsa vanamoori sa kätte saidki ! " urises ta . " Intelligent Äigaks sulle õige ! Tatikas ! " " Mina ei laidnud kedagi , " piiksus sealtsamast kõrvalt Vares . Zdanov keeras end ringi . " Nüüd , Vares , " ütles ta pahaendelise häälega , " lähed ära ja tuled tagasi koos kümne inimesega . Muidu ma näitan sulle , kui kare on nöör . " Vares hakkas värisema kui marli , jooksis minema ja naases hetke pärast kümne lapsevankriga . " Kes need on ! " röögatas Zdanov . " Kust sa need said ? " " Va...varastasin , " kogeles Vares . " Need on kü...kümme inimest ! " Zdanov sülitas , aga teha polnud midagi . Oli aeg miitingut alustada . Kõnekoosolekust suurt midagi välja ei tulnud . Lapsed kisasid , Semperi vanaema köhis . Neeme Ruusi kohaletoimetatud joodikutele lisandus Einar , täis kui pump . Ta kukkus pikali ja norskas nagu vedur . Kõigele lisaks sööstis ootamatult platsile keegi mees ja karjus : " Vares ! Kus on naistearst Vares ! Mu naisel hakkas halb ! " Vares vedas kaabu lõuani ja teeskles küürakat , aga mees tundis ta sellest hoolimata ära . " Tulge ruttu , naistearst Vares ! Kiirustage ! " " Ma ei ole naistearst ! " valetas Vares . " Ma olen madrus . " " Kuidas te madrus olete ! " ägestus mees ja tahtis Varest väevõimuga ära vedada , kuid Zdanov vilistas ja tank võttis mehe oma hoole alla . Pärast miitingu lõppu hakati vaidlema . Leiti , et peab veel kuhugile minema . Viina võtnud mehed tahtsid minna Piritale , Palivere pimedad koju , petserlased kaubamajja . " Idioodid ! " karjus Zdanov . " Me läheme Kadriorgu Pätsi juurde . " Zdanovile vastu vaielda ei juletud . Semperi vanaema ja Einar , kui liikumisvõimetud asetati tankile , teised astusid ise . Vares lükkas lapsekärusid . Kadriorus tekkis segadus õige teeraja valikul ja Palivere pimedad marssisid otse tiiki . " Kohe tõmmake välja ! " kisendas Zdanov . " Kui kasvõi üks Marxi portree põhja läheb , võtan kümme pead maha ! " Ta hammustas suurest vihast iidset tammepuud . " Saamatud ! " sisistas ta . " Lupardid ! " Varese imikud kisendasid kui pöörased . Palivere pimedad ronisid kaldale ning puristasid koera moodi . " Miks te tõite siia nii hädiseid olevusi ? " karjus Zdanov Lauristini peale . " Kas te ei tea , et revolutsioon nõuab mehisust ! " " Me mõtlesime , et konspiratsioon ... " kokutas Lauristin . " Taktika ... " Petseri venelased korjasid tooreid kastanimune ja toppisid sumadanidesse . Korraga jäi kõik vaikseks . Päike tuli välja , kusagilt maapõue sügavusest hakkas voogama iidset ja imeilusat muusikat . Päts oli tulnud oma lossi rõdule . Isegi Zdanov kahvatas ja peitis end puu taha . " Kaome siit ! " sosistas ta . " Lähme vange vabastama . " Nurjatud põgenesid , saadetuna presidendi silmade mõtlikust pilgust . Pärast seda , kui mässumehed olid Kadriorus haledasti koonu pihta saanud , otsustasid nad minna vange vabastama . Hakatuseks korraldas Zdanov rivistuse , et kontrollida , kas kogu vägi on ikka veel koos . Säre , Lauristin , Vares , Neeme Ruus ja Semper olid alles . Samuti Petseri venelased , Palivere pimedad ning Semperi vanaema . Ka tank oli kohal . Kaduma olid läinud kümme imikut ja kolm Neeme Ruusi tuttavat pätti . " Need inimesed loeme revolutsiooni käigus hukkunuteks , " teatas Zdanov . " Meil aga on nüüd aeg minna . Vangitornides ootavad kodanliku korra raudsaabaste poolt porri tallatud õnnetud . " Koleda lirtsumise saatel , mille põhjustas Kadrioru tiigis läbi ligunenud Palivere Pimedate Kolonn , asus vägi teele . Üks Petseri venelane tuli Zdanovi juurde . " Kui ma õigesti kuulsin , siis me lähme praegu vangimajja ? " " Lähme jah . " " Ei ! " hüüatas Petseri venelane . " Meie küll vangimaajja ei tule . Sa oled kaval , ülemus ! " Ta vilistas kriiskavalt . " Mehed ! Meid tahetakse soolaputkasse viia ! " Algas tohutu segadus . Petseri venelased tormasid kolonnist välja , toppides suhu siit-sealt näpatud münte ja rahapabereid . Mõned surused seljad vastamisi , et end sedasi rünnaku eest kaitsta , teised ronisid puude otsa , kolmandad põgenesid ummisjalu üle uulitsa . Üks petserlane , kes seni veel midagi sisse vehkida polnud jõudnud , vahtis himukalt ringi , haaras viimaks Semperi vanaema kaenlasse ja põgenes sellega . " Hei ! " karjus Semper . " Anna memm tagasi ! " Ta kääris üles püksisääred , et neid joostes mitte poriga määrida ( Semper oli ju esteet ) , ja lippas petserlasele järele . Zdanovil läks tükk aega , enne kui ta suutis oma ridu korrastada ning veenda Palivere pimedaid selles , et mitte keegi pole karjunud ja üldse liigutakse pidevalt edasi hardas vaikuses . " Tühja kah , " ütles Zdanov viimaks . " Meid on vähem , kuid me oleme monoliitsed . Meie rusikas on karm . " Mõni aeg hiljem jõudis kolonn vanglani . " Tehke lahti ! " karjus Säre ja koputas uksele . " Vabadus on tulnud ! " " Kas teil Pätsi luba on ? " küsis umbusklik valvur , aga Zdanov surus talle püstoli ribide vahele . " Nüüd lähed edasi , tõbras , ja avad kõik uksed , " sisistas ta . " Kõik uksed ? " üllatus valvur ning kehitas õlgu . " Eks te isse tea ... " Esimese ukse taga istus lühikest kasvu liikuv mehike . Vaevalt sai uks avaneda , kui ta välja sööstis ning Zdanovile kaela langes . " Suur tänu , kullake ! " hüüdis ta . " Eluaeg olen su sõber ! " Ta viskus Lauristini embusse . " Aitäh , aitäh ! " sosistas mees Neeme Ruusi kõrva . " Ole meheks vahva sangar , " sõnas ta Varest kallistades . Siis tormas ta minema ning kolm sekundit hiljem vajusid Varesel püksid alla . Tema hõbedase pandlaga rihm oli ära varastatud . " Tuhat ja tuline ! " röökis Zdanov . " Kus mu raha ja kell on ? Kus mu kingad on ? " " Ta varastas mu pintsaku alt särgi ära , " kaebas Lauristin . " Neetud ! " vandus Zdanov . " Aga mis parata . Ava järgmine uks . " Järgmises kongis istusid Semper , tema vanaema ja Petseri venelane . " Meid toodi siia selle eest , et me vales kohas üle tee jooksime , " seletas Semper . " Aitäh , seltsimehed ! " Kolmandas kongis konutas keegi suur ja tugev mees , pea mõtlikult kätele toetatud . " Kommunistlik partei õnnitleb teid , " ütles Zdanov sisse astudes , " Olete vaba . " " Tänan , seltsimees , " vastas vang . " Olen ka ise kommunist juba <arv>. aastast . Mu nimi on Lenin . " " Kes see on ? " küsis jahmunud Zdanov valvurilt . " See on üks vaimuhaige , " seletas vangivaht . " Ta toodi siia mõrvade eest . Tal on kombeks ohvrile selja taha ligi hiilida ning siis noaga susata . Ohtlik tüüp ! " Zdanov vangutas pead ja tundis , kuidas keegi talle kukklasse hingab . Välkkiirelt pöördus ta ringi ja nägi vale-Leninit . " Ehhee , " ütles hull kavalalt . " Sul on lai selg ! " " Ära käi mu seljataga ! " karjus Zdanov . " Käi näe selle , Varese , seljataga ! " " Ei , " keeldus hull . " Mulle meeldib sinu selg . Selle taga tunnen ma end kindlana . " Zdanov surus end vastu vanglamüüri . " Aitab juba mehed ! " ütles ta . " Lähme välja . Las ülejäänud jäävad kongidesse . " Õues ootas neid aga üllatus . Palivere pimedad seisid ihualasti keset uulitsat . " Kus teie riided on ? " nõudis Zdanov . " Kapis , muidugi , " vastasid pimedad . " Kas me polegi siis saunas ? " Selgus , et keegi mees oli neile üelnud , et nad viibivad saunas ja käskinud lahti riietuda . Pimedad olid käsu täitnud ja otsisid nüüd õhinal leiliruumi ust . " See on sama mees , ses mu särgi ära varastas , " kirus Lauristin . " Ptüi ! " ütles Zdanov südametäiega . " On teil alles Eestis vanglad ! Aga olgu kuidas on - võim on nüüd igatahes meie . " Pärast võimu üleminekut Zdanovi ja tema kabajantsikute kätte selgus , kes on õige eestlane ja kes mitte . Leidus sihukesi , kes otsekohe , esimesel võimalusel uute ülemuste juurde lippasid ja parteisse astuda püüdsid . Lauristini korteri ukse taga vookles pidevalt järjekord , milles seisid selgroota inimesed kõrvuti tuulelippudega . Teiste seas nägin ka ajaloolast Hans Kruusi . " Mis teie , härra Kruus , siin teete ? " küsisin ma nördinult . " Ma ei teadnudki , et teie olete ka tuulelipp ! " " Tuulelipp või asi ... " vastas ajaloolane Kruus . " Tahaks väga parteisse astuda , saaks äkki kõrgema koha või sedasi ... " Seda öelnud , hakkas ta vurrkannina keerlema ja näitas viimaks , et puhub edelatuul . Ka Max Laosson oli seal . Kurvastusega nägin , et sel mehel puudub selgroog . " Te olete ju sant , Max , " ütlesin ma . " Minge parem koju ja lebage tõvevoodis . " " Tahan parteisse , " vastas Laosson ja muutus oranziks . Sellest sain ma aru , et tegemist pole mitte ainult selgrootu inimesega , vaid ka kameeleoniga . Vangutasin pead ja sammusin edasi . President Pätsi korterisse mind ei lastud . Ukse juures istus mees NKVDst ja puhastas revolvrit . " Missuguse presidendi juurde sa tahad ? " irvitas ta . " Meil pole siin ühtegi presidenti . Tule , ma panen su käed raudu . " Vaikides ulatasin ma talle oma kämblad . Need olid sepa omad , sarnanesid tammepakkudega ja kaalusid rohkem kui tina . NKVD-mees hakkas lõdisema ning palus mul lahkuda . Läksin üle tänava ja piilusin aknasse , et näha , mis Pätsi juures sünnib . Säre ja kompanii püüdsid meie presidendile parajasti pioneerirätti kaela siduda . " Saad pioneeriks , Konstantin , " mõnitasid nad . Päts ei vastanud sõnagi , istus vaid liikumatult ja tema silmis peegeldus taevas . Nurjatud sidusidki presidendile punase kaltsu kaela . Ent oh imet ! Vaevalt sai riivatu ja ropp riidetükk presidendi kaela puudutada , kui rätik sinimustvalgeks värvus . " Uhh ! " imestasid Säre ja teised närud . Juba tõmbusid neil käed rusikasse . Siis sündis teine ime . Päts hakkas kahanema ja kokku kuivama , kuni temast polnud järel muud kui värvuke . Lind tõusis õhku ja lendas NKVD-lasest mööda , otse laotusse . Seal kinnitus ta taevakummile ning Pätsist sai tähtkuju , mida me tunneme Suure Vankri nime all . Kogu seda imet jälgis uulitsal tillukene poiss . See oli Mark Soosaar . " Kord teen ma filmi " Riigivanem " , " lubas ta enesele . Lehvitasin taevasse lennanud presidendile ning astusin liigutatult oma teed . Läksin Laidoneri juurde . Seal võttis mind vastu hirmus kisa ja kära . Ehmunud Neeme Ruus jooksis mulle vastu , suu ammuli ja silmad punnis . Keegi karjus " Oh sa poiss ! " , keegi kisas appi . Viimaks sain sotti , et Laidoner oli arreteerimise hetkel kuuseks moondunud . Jah , seal ta seisis , uhke jõulupuu ! Päris ladvas istus kuldne kägu . Kui ta korra kukkus , sai kusagil maailmas mõni vaenelaps õnnelikuks . Püssikuul teda ei võtnud ja kuuse peale ei hakanud ükski terariist . Puu alla vedeles uimane Semper , kes oli käbiga pähe saanud . " Paras ! " ütlesin mina . " Käed oleks tulnud eemale hoida meie juhtidest ! " Ning uhkustunne südames sammusin ma Tõnissoni poole . Koodi-Jaani korter oli tühi . Ainult üks vana kalur istus trepil ja rüüpas hundijalavett . " Sellist imet pole minu silmad veel näinud , " ütles ta lugupidavalt . Palusin kaluril enesele jutustada . Selgus , et umbes paar tundi tagasi olid Tõnissoni juurde tormanud NKVD-lased , püssid ja pommid käes . " Nüüd lööme su mättasse , lurjus ! " praalisid nad . Tõnisson oli neile oma siniste silmadega otsa vaadanud . Löömamehed jäänud väga vaikseks ja peitnud sõjariistad häbelikult selja taha . Siis oli Tõnisson kõnelema hakanud . Ta oli rääkinud Tartu rahust , Jüri Vilmsist ja Eesti iseseisvusaastatest . Sekka oli ta lugenud Koidula luuletusi ja meenutanud Tammsaare aforisme . NKVD-lased puhkenud selle peale nutma . Nad olid avalikult oma patte kahetsenud ja palunud Tõnissonil end õpetada ning juhtida . Suured pisarad voolanud nende silmist . Siis tõusnud Tõnisson ja kõndinud aeglaselt otse merre , endised NKVD-lased ustavate kaaslastena kannul . Lained sulgusid nende peade kohal . " Tõnisson ütles , et kui viimane tibla Eestimaalt läinud on , siis tuleb ta tagasi , " teatas kalur . " Ta tuleb kuldses soomusrüüs ja kaarikul , mida veavad hülged . " Istusime kaua vana kaluriga uksepakul ja jõime juhtide mälestuseks pudelite kaupa viina . Koos Nõukogude võimuga saabusid Eestisse ka nuhid . Küll neid oli palju ! Pikki ja peenikesi , pakse ja lühikesi . Nad sagisid igal pool , piilusid möödakäijatel üle õla ja kandsid keelt . Kõige suurem nuhk , keda ma nägema juhtusin , oli viiskümmend meetrit pikk . Ta luuras maailmaruumi ning kirjutas pidevalt kaebusi , et Kuu peal ei austata Stalinit . Aga oli ka tillukesi keelekandjaid , need pugesid hambaharjale ja vahtisid sulle suhu . Mõni maskeerus imikuks , kräunus vankris , aga kui sa teda lohutama läksid , tõmbas sipupükstest fotoaparaadi ja jäädvustas su mikrofilmile . Uhesõnaga , kõik praod ning pilud olid nuhke täis , tõstsid solgiämbri kaane - seal luuras üks , panid kaane kinni - ja sinna otsa volksas teine . Justkui konn . Küll oli vastik . Aga teha polnud midagi , elu tahtis elada . Lugesin kord lehest , et hakatakse registreerima kandidaate uue Riigivolikogu valimistele . " Noh , mina sean ennast kah üles , " ütlesin ma valju häälega . Samas avanes köögikapi uks ja sealt puges välja nuhk . Kes teab , kui kaua see punane tõhk seal passinud oli ! " Oi , oi , oi , seltsimees Orav , " ütles nuhk mesisel häälel . " Ah teie soovite kandideerida ? Vaat kus lops ! " " Lops või mitte lops , " vastasin mina järsult , " see on minu asi . Öelge parem , miks te mu kapis kükitate ? Kas te minu käest küsisite ? " " Eh-eh-hee ! " naeris mölakas . " Ei küsinud jah , seltsimees Orav . Ih-ih-hii ! " " Mis te kõkutate , " käratasin mina ja lõin rusikaga vastu lauda . " Ma pole teile mingi seltsimees ! Käige uksest välja ! " Nuhk aga manas näole vastiku siirupise ilme ja päimis oma jalad ümber laua omade - juhuks , kui ma hakkaksin teda välja viskama . Panin tähele , et tema liigesed olid kuidagi kummalised ; hästi pikad ja peenikesed nagu haarmed . Konte ei paistnud neis olevat . Niihästi käed kui jalad keerdusid ümber mu mööbli ja jätsid endist maha kleepuvaid jälgi . Mõistsin , et sellest ämblikust pole nii lihtne vabaneda . " Mis te tahate ? " küsisin ma pahaselt . " Rääkige ära , siis saan ma teist ehk lahti . " " Ih-hii , seltsimees Orav , " kihistas nuhk . " Mul on teile soodne pakkumine ! Tulge meie poole üle ! Anname teile valepassi Jermolajevi nimele . " " Võtke aga see pass enesele , " ütlesin mina . " Mul on Eesti Vabariigi isikutunnistus , pole mul Jermolajevi dokumente vaja . " " Valepass peab luurajal olema , " seletas nuhk . " Näiteks Issajevil on pass Stirlizi nimele . " " Mina pole luuraja , " kostsin ma selle peale . " Mina teiega koos töötama ei hakka . Mina olen Eesti patrioot . " Nüüd tegi nuhk õige nutuse näo . " Seltsimees Orav , " sosistas ta . " Kui te nii räägite , siis ... Mina kardan teie pärast ! Teid võidakse Siberisse saata ! " " Las saadavad , " ütlesin mina . " Ära katsu mind hirmutada ! Ei mina sind , ämblikku , karda ! " Ütlesin nii ja samas tuli mul hea mõte . Koukisin laua pealt pudeli putukamürki ning piserdasin lontrust sellega . Olevus ajas kohe koivad sirgu . Käisin kogu korteri läbi ja pritsisin mürki igasse nurka . Küll oli minu juurde NKVD-lasi siginenud ! Nüüd langesid kõik rabinal põrandale , silmad pahupidi . Riidekapi tagant leidsin terve pesa , nuhid olid seal soojas kohas koguni poeginud ja tillukesed NKVD-lased , kellel alles roosa saba taga lohises , roomasid mööda tapeeti nagu lutikad . Ja kui palju musta nad olid teinud ! Küürisidn kogu elamise märja lapiga üle , pühkisin NKVD- lased kokku ja viskasin prügikonteinerisse . Pärast oli toas kohe puhtam õhk . " Hea et juhtus vanakuu aeg olema , " mõtlesin . " Nüüd nad ei sigi nii kiiresti . " Edaspidi sai mul harjumuseks igal õhtul korter üle vaadata ja putukamürgiga sisse määrida . Alati leidsin ka mõne NKVD nuhi , kes mind kuskilt pimedast urkast ehmunult jõllitas . Valasin talle aga pudelist pähe ja ei kartnud enam midagi . Samal ajal seadsin üles ka oma kandidatuuri , et konkureerida Töötava Rahva Liidu saadikutega . Need olid valdavalt rumalad inimesed , kes täitsid vaid kommunistide korraldusi . Sageli olid nad valitud üksnes kõlava nime pärast . Mäletan ühte saja-aastast vanamoori , kes sunniti kandideerima sellepärast , et tema perekonnanimi oli viisnurk . Minu ringkonnas kandideeris keegi , kes oskas ninaga mängida " Internatsionaali " . Mis sa oskad selle peale ütelda ! Oma üllatuseks sain teada , et kommunistide poolel kandideerib ka Pätsi endine kojamees Runnel . Kohtasin teda päev enne valimisi tänaval . Kojamees kandis tüüpilist nuhivormi - hääletuid susse ja liibuvaid läbipaistvaid retuuse , mis muutsid liigutused vilkaks nagu sääsel . Võtsin mehel rinnust ja noomisin õige kõvade sõnadega . " Jah , ma olen nüüd koputaja , " ütles Runnel uhkelt . " Nad küsisid , kas meil oli Pätsiga sidemeid . Ma ütlesin , et oli küll ja viisin kogu oma marli neile . " " Miks ? " ei saanud ma aru . " Mis marli ? " " Noh , nad küsisid ju sidemeid , " seletas kojamees . " Ja siis tegid nad mu koputajaks . Kop-kop ! Kop-kop ! " Kojamees koputas vastu aiateibaid ja kõndis naerulsui edasi . Ma teadsin , et ta on vaimselt haige inimene , aga säärane allakäik lõi mu üsna pahviks . Sammusin mõtlikult oma teed . Järgmisel hetkel avanes maapind ja ma langesin kuhugi pimedusse . " Käes ! " kuulsin ma kellegi võidurõõmsat kiljatust . Nii algas mu tee vangilaagrisse .