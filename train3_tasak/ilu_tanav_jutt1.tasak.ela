kirjak	ilu_tanav_jutt1.tasak.ela	Maniakkide Tänav kõik , kes nõiakunstist midagi teadsid , visati kas vette või põletati kaua aega tagasi , nii et nüüdisajal tehakse nõiakunsti nagu parasjagu juhtub . " Okultism " Alexander C. Rae Koju jõudnult ei hakanud Votokas kingigi jalast võtma . Virutas ainult pintsaku toolileenile ja hakkas küünlaid-klaase kokku otsima . Klaase sai kummalegi üks ja küünlaid oli kogu majapidamise peale viis . " Nii , " sõnas ta siis Meetsile , kes juba pudeleid lahti korkis . " Selle laua lükkame siit seina äärde . Eks ole . Nii . Ja vaiba keerame rulli . " " Ära sa seda asja nii keeruliseks ka aja , sõber fotograaf , " rahustas teda Meets . " Istume ikka toolidel . Ja küünlaid pole ka vaja . Jood paar klaasikest veini ära ja pea see tuluke silmas ei ole . Loidad nagu väike päike siin . " " Ära sega , ma olen tahtmist täis . Need põrgulised jumalakuulutajad ajasid mul pargis hinge päris mustaks . Mu kuntsnikuhing vajab praegu ATMOSFÄÄRI ! " " Tee aken lahti kui sa atmosfääri vajad , " arvas Meets ja valas välja . Aga juba vedas Votokas kriidiga põrandale kaks ringi . Sisemisse joonistas veel viisnurga ja sokutas selle iga haru otsa ühe küünla . " Ahhaa ! " hüüatas ta seejärel , lõi Meetsiga kokku , jõi põhjani ning hakkas raamaturiiulis sobrama . " Mul pidi siin kuskil üks okultismiraamat olema , " seletas ta ise . Rõõmsa hüüatuse saatel tõmbas ta välja pisiblufi käsiraamatu . " Ma'i teadnudki , et sa maagia vastu huvi tunned , " mainis Meets . " Ei tunnegi , mind huvitavad tegelikult need pisiblufi raamatud . Igast targast tellisepaksusest entsüklopeediast kõrgelt üle . Asendamatud abimehed igas vallas . Nagu praegugi . " Ta lehitses natuke närviliselt lehti . " Roosiristlased , " pomises ta . " Võlurid , Crowley , kaosedeemon ... " Siis leidis ta õige koha , luges näpuga järge vedades ja toppis raamatu rahulolematult tagasi . " Mingi jamps , " seletas ta ise . " See liiga keeruline , meie ajame lihtsama õhustikuga läbi . " Ta tassis ringi sisse toolid ja pudelid . " Anna tikku , " käsutas ta Meetsi . Saanud küünlad põlema , sikutas Votokas paksud kardinad ette . Pidulikult seisti hämaruses põlevate küünalde keskel . " Proosit , " ütles Meets . Võeti põhjani ja valati klaasid uuesti täis . " Päris hea atmosfäär , eks ole ? Mitte mingi labane trimpamine , " arvas Votokas uhkelt . " Nojah , " kehitas Meets õlgu . " Kui sa veel sobiva muusikalise tausta ka orgunnid , siis võib juba kergelt kuradeid nägema hakata . " " Muusika ! Väga hea mõte ! Kuidas ma ise selle peale ei tulnud . " Veidi aega sagis Votokas tikutule valgel toas ringi . " Ahhaa ! " hüüdis ta makki mängima pannes . Masendav muusika täitis toa maast laeni . " Kas näed juba kuradeid ? " päris Votokas kui nad olid istunud ja teisegi klaasi põhjani limpsanud . " Ei , mitte halligi ei näe . " " Mis jutt see on ! Või tema ei näe , häh ! Võtame ! " Võeti . " Noh , kaosedeemon või misasi sa oled ! " hakkas Votokas kergelt praalima . " Tule välja , kui mees oled . Ja kui oled naine , seda parem , tule , istu mu põlvele . " Nad olid juba pargis paar õlut ära joonud ning ega Votokas palju kannatanud ka ning kui kristalselt aus olla , siis meeldis talle kainenagi huilata . " Kamoon ! Võhadi podlõi trus ! " õitses ta praegugi oma lemmikväljenditega . Meets muigas ainult ja korkis uut pudelit lahti . Küünlaleekide hubisemise tõttu tundus talle , nagu oleks mööbel vahepeal värisenud . " Siin on tõesti atmosfääri , " mõtles ta . " Hakka või kartma . " " Kas sa tead , mispärast mul seda deemonit vaja on ? " küsis Votokas . " Atmosfääri jaoks , " arvas Meets . " Ei , ma tahan talt üht teenet paluda ! " " Soh ? " " Jaa-jaa , " noogutas Votokas kurvameelseks minnes , " ma tahan andekaks saada . Geeniuseks . " Meets pidi endale peaaegu veini hingekurku ajama . " Sina ja andekaks , ära aja naerma . Seda ei suudaks isegi tosin deemonit mitte . " Ta puksatas nii , et vein loksus maha . " Ja üldse , mispärast sul seda andekust vaja on ? " pani ta lõbusalt pead raputades käe sõbra õlale . " Vaata , mina olen ikka alati mõelnud , et need , kes koopiaid teevad , need on ikka andekad inimesed , kobakäpp seda ei suudaks , midagi järgi teha , mõistad — ta ei oska . Aga vaat teisest küljest , need kobakäpad teevad jälle palju originaalsemaid asju , eks ole . Isegi kui nad matkivad , tuleb midagi muud välja . Originaalsus tead , vaat see on just andetute rida . Ja mulle , mõistad , lähebki rohkem peale andetu originaal , kui perfektne koopia . " Ta mulistas vaikselt oma joogi kallal , oodates teise arvamust . Ent sõber ei vastanud , tundus , et ta oli tusameelsusse vajunud . " Mina suudan , " sosistas keegi Votokale kõrva . " Mida , " küsis too , arvates , et Meets seda ütles . Meets , uskudes et Votokas ei saanud tema jutu mõttest aru , hakkas oma teooriat nüüd juba pikemalt lahti seletama . Kuid Votokas ei kuulanud ka nüüd , sest teinegi kõneleja vastas . " Sind andekaks muuta . " Votokas vahtis ammuli sui seletavat Meetsi ja taipas , et too seda ei öelnud . Votoka kõrvust oleks nagu soe tuulehoog möödund . " Kas või kohe . " " Eee ... , mis mõttes andekaks , " mõtles Votokas . Ta tajus nüüd väljaspool ringi nagu midagi võõrast . " Sinu fotod oleks nagu elusad , neil oleks hingestatust , nad poleks mitte lihtsalt pildid , vaid aken elavasse maailma . Nii on . " " Hingestatus ? " See oli see , mis Votoka piltidel alati puudus . " Sinu aparaat tabab ära iga inimese , iga ehitise , iga looma ja eseme hinge ja talletab selle filmile . Sa tallad maailma , kes sind ei tunnusta , põrmu . Nii on . " " Misasi sa üldse oled ? Mingi jama vä ? " " Ma olen Choronzon , see , keda sa kutsusid oma soovi täitma . " " Vahi . Ja tahad kohe täita ? " " Jah . " " No täida siis . " " Ma ei saa . " " Miks ? " " Mul on vaja käsiraha . " " Mida ? " imestas Votokas . " Ühte hinge . " Votokas võpatas . Ta tõstis veiniklaasi masinlikult suule . " Atmosfäär on tõeliselt hea , " kiitis ta ennast , " ma juba kuulen kuradeid . Pea neid siis näha ei saa . " " Ära istu nüüd nii mossis näoga , " patsutas Meets talle õlale . " Ma tahan sulle lihtsalt head . Sinust ei saa kunagi andekat fotograafi , sa lihtsalt oled selline . Öelgem otse ausalt välja — koba . Sinna ei saa midagi parata . Aga on see halb ? Mitte sugugi , just originaalsust ongi vaja , mitte andekust . Neid andekaid koopiamehi on niigi küll ja küll , kõik kohad täis , aga kobasid , kes julgeksid midagi teha , ei ole . Proosit ! " Votokas limpsas veini põhjani . Suutmata lobiseva Meetsi tõttu taibata , kas ta kuulis hallukaid või mitte , üritas fotograaf seltsilisest hetkeks lahti saada . " Kuule , " pomises ta , " mine õige ja too köögist sakuskat , mul peaks seal juustu olema . " " Vot , vot hakkab tulema , " noogutas Meets . " Ma arvasin juba , et sa'i pakugi . " Samal hetkel , kui Meets ringist välja astus , puhkes toas keeristorm . Mees paisati tuulde nagu kaltsunukk . Kogu mööbel , kõik ruumis asuvad asjad sööstsid paigast . Möirgamine ja raksatused kurdistasid kõrvu . Kokkupõrgetes pööraselt kihutavate kappide , laudade , klaasnõude kildude , nugade-kahvlite ja kõige muuga , hakiti ning lömastati Meets liharäbalateks . Soolikad ja silmamunad pritsiti seintele . Verepilved muutsid õhu punaseks uduks ja kustutasid viimaks küünlad . Pimeduse saabumisel lõppes ka möll . Tuba täitis paks verehais . Tükk aega istus Votokas liikumatult , ent siis — kui peale tilkumise ja väljast kostva liiklusmüra enam absoluutselt midagi kuulda ei olnud , hakkas Votokas liigutama . " Meets , " piiksus ta hirmust peenikese häälega . " Ohver on vastu võetud . Pildista ja kogu kuulsust . " Votokas roomas aeglaselt ukse poole . Esimene asi , mis talle ringist väljudes käe alla jäi , oli ei tea kuidas sinna sattunud fotoaparaat . Kiunatades , nagu oleks aparaat teda kõrvetanud , rapsas Votokas sellest paanikas kõrvale , virutades pildikasti kuhugi minema . Nätsatades maandus see millessegi lägasesse . Ka Votokas libastus ja vajus küünarnukkidele . Puupilpad , klaasikillud , riideräbalad ning luukillud . Kõike , mis pimedas ta käe alla jäi , kattis soe lige mass . Mees võpatas iga kord , kui käe läga sisse pani . Jõudnud ukse juures asuva põrandalambi lülitini , vajutas mees tule põlema . Ilmaaegu . Vilksamisi nähtud toa sein , põrand ja lagi sundisid ta silmad kõvasti kinni pigistama . Soolikad ja siseorganid olid kistud ribadeks ja paisatud kõikjale mööda tuba laiali . Mõned luud turritasid välja seinast , kuhu nad hirmsa hooga olid virutatud . Raudbetoonist seinapaneel oli tundmatu jõu jaoks olnud vaid plastiliin . Laest ja seintelt nirises verd , sappi ja maomahla . Lambikuplilt tillerdas otse ta nina ees poolik süda mingite soonte otsas . Votokas tundis minestust peale tulevat . Ta kustutas lambi kiiresti . Käsikaudu ukse avanud , lohistas fotograaf ennast koridori . Keset selle põrandat oli fotokaamera ja kaks filmirulli . " Võta ja pildista . Tulemus vapustab sind . Üllata maailma . " " .. Õõh ... , " värinad raputasid fotograafi , ta ei tahtnud seda kuulata . " Muidu oli ohver asjata . " " .. Õõh ... " " Võta oma aparaat . " Votokas lebas tardunult edasi , vahetevahel ainult kergelt värinate käes rappudes . " Kas sa ei saaks Meetsi uuesti kokku panna ? " pinises ta viimaks , nagu lõksu jäänud kärbes . " Ma olen KAOSE deemon ! " " Mine ja pildista ! " Votokas jõllitas liikumatult aparaati . " Hüva , saad oma Meetsi ! " Esialgu ei juhtunud midagi , siis aga hakkas Votoka kõrv eristama kõrvaltoast üksikuid hääli : krigin , plätsumine , millegi lohistamine , hootised röginad ... Votokas tundis , kuidas tal järsku põrandal külm hakkas . Ta ajas end kramplikult aparaadist eemale hoides püsti . Värinahood raputasid endiselt ta keha . Teisest toast kostvad hääled lõppesid mulksumisega . Saabus vaikus . " Meets ? " hõikas Votokas pingest võbeleva häälega . Vastust ei tulnud . Ukse alt immitses mingit kollast löga . " Meets ? " Votoka teravdunud kuulmine tabas õhkõrna röhatuse . Fotograaf astus sammukese uksele lähemale ja kuulatas . Susin . Nagu oleks millestki vaikselt õhku välja voolanud . " Panid sa ta ikka kokku vä ? " Votokas peaaegu juba halises . " Jah . " " Kus ta siis on ? " Uks tema ees liigahtas järsku . See kummus kergelt sissepoole ning naksudes andsid kruvid piidapesades järele . Votokas hakkas taganema . Kerge metallikrigina saatel võeti uks eest . See , mis nüüd ukseavas seisis , ei olnud kindlasti Meets . See oli midagi , mis võis olla toas olnud jäänuste kobrutav mass . " Need kaks filmi on proovimiseks . Ära kokku hoia . " Votokas ei suutnud end liigutada . " Võta aparaat ! " Mees ei liigutanud ikka veel . " Ise tead ! " Mass liigahtas . Enne veel , kui see jõudis sentimeetritki läheneda , hüppas mees karjatades tagasi ja haaras ukse käepidemest ja kiskus hirmsa jõuga ust . See mitte ei jõnksatanudki . " Võta aparaat ! " Votokas lausa niideti õudusest põrandale , ta haaras aparaadi järele , nagu näljane leivakannikat ja tormas siis koperdades korterist välja . Tundes ennast kohutavalt haigena tuias Votokas mööda linna . Kaamera tolknes paelapidi kaelas ning tuletas ennast vastu rinda koksides iga sammu juures meelde . Mehe käed ja põlved olid ikka veel verelögased . Vastikusest värisedes astus Votokas murule ja potsatas põlvili , hakates ennast vastu rohtu puhtaks nühkima . Kõrvalt kostev prügikasti kaane kolksatus pani ta kohutatud varblasena püsti hüppama . Lohiseval sammul eemaldus prügikoll , peaaegu tühi kilekott toika otsas selga visatud . Votokas vaatas teda kartlikult , siis puudutas ta arglikult fotoaparaati . Kõheldes tõstis mees kaamera : " Linna tutvustav rohelise mõttelaadiga piltpostkaart , " pomises ta . " Teatava sotsiaalse kriitikaga . " Fookusesse . KLÕPS . Prükkar tundus objektiivis komistavat . Kott kukkus kolinal maha ja mädanenud käest , mis seda kinni hoidis , libisesid välja luised sõrmed ja küünarluu . Kogu liha tuli pruunikate kamakatena skeleti küljest lahti ning lärtsatas teele . Luukerestunud mees astus veel paar sammu , ent vajus siis jõuetu kondihunnikuna kokku . Taustaks oleva betoonmaja seintesse tekkisid praod ning puistates enda ette aknaklaaside kilde , vajus hoone ähvardavalt viltu . Votokas langetas aeglaselt aparaadi . Vaatas , ega uskunud oma silmi . Kõik oli normaalne . Mis see oli ? Mis värk oli juhtunud ? Hallutsinatsioon ? " Eks ole , su fotod tulevad enneolematud ? " Votokas tardus . " Mida sa ootad , pildista . Või saadan Meetsi sulle appi ? " Kohutatult tõmbus Votokas küüru ja heitis pilgu üle õla majaukse poole . Jube jäänustemass oli trepikoja uksel . " Pildistan , pildistan ... " piuksus fotograaf viginal ja tegi kiiresti paar suvalist pilti majast ja selle ümbrusest . Maja sammaldus hetkega , akendel kõõluvad inimesed moondusid kisenduste saatel vastikuteks värdjateks , rohi kolletas ja põõsad ning puud tundusid elustuvat . Ainus , mis muutumatuks jäi , oli Meets . Hirmunud Votokas pillas kaamera käest . Rohi oli roheline ja inimesed akendel vahtisid igavlevalt ringi . Igavlev ei paistnud ainult koletis ukseavas . Pildistaja taandus ja pani jooksu . Votokas kõndis mööda linna ja pildistas suvaliselt kõike , mis ette juhtus : inimesi , maju , autosid , taevast , prügikaste . Iga pilt pani mehe võpatama , näidates värdjastuvat maailma . Ta ainus siht oli filmid võimalikult kiiresti täis saada . Siis ei pea ta enam pildistama ja seda kõike nägema . Votokas seisatas ja vaatas tagasi . Talle tundus , et kõik , mida ta oli pildistanud , paistis kuidagi hallim kui muu . Turg , kus ta oli tükk aega klõpsutanud , näis olevat justkui suure pilve alla sattunud . Mõni üksik inimene , kes äsja juurde tulnud , paistis nagu erksam , teised tundusid tuimad ja hallid . Votokas sülitas ja läks edasi . Kõige olulisem oli praegu film täis pildistada . Kuigi jah , jõuda lõpptulemuse — ilmutamiseni , ei tundunud just eriti meelitav . Aga teisest küljest jälle . Ta tahtis ... ja ka ei tahtnud näha millised need fotod siis välja tulevad . On ta siis nüüd praegu , kui ta neid pilte teeb , nii põrgulikult andekas ? Saanud teisegi filmi täis jäi Votokas seisma . Ta ei osanud enam midagi ette võtta . Vahtis arglikult ringi ja keris siis filmi tagasi . " Vii oma kunst lõpule . " Votokas neelatas . Alistunult pöördus fotograaf tagasi oma ateljee poole . Seisatas siis . " A' Meets ? " küsis ta areldi . " Ta ei sega sind , kuni oma tööga tegeled . " Tasapisi hakkas Votokas astuma . Ta oli mõttes , paistis , et midagi halba temaga vist ei juhtu . Ta lihtsalt on saanud oma tahtmise ja on andekas . Kuid teda jäi kummitama sõna " kuni " ja vastik tunne , et keegi on temaga kogu aeg kaasas . Nüüd ja alati , ükskõik , kas ta sööb , magab või situb . Kuni ... Jõudnud pimikusse , kustutas ta tule ja asus isegi tillukese ootusärevusega asja kallale . " Vaatame , vaatame , " pomises ta , võttes värisevi käsi aparaadist filmirulli . Punane valgus ta ümber tundus täna kuidagi võigas . See meenutas punase udu pilve . Ka seinad ja lagi . " Vaatame , vaatame , " pomises ta sellest mitte mõelda püüdes ja filmi kallal vaeva nähes . Õhus oli tunda kannatamatust . Keegi oli ootevalmis . Fotopaberile ilmus pilt , Votokas kangestus . Kõik oli palju jubedam , kui objektiivis paistis . Turuplatsi ümbritsevad majad olid mädanenud , kokku kukkunud või põlemas , platsil aga kees tõeline põrgu . Veri , agoonia ja piinad . Piinad , mis väljendasid sedavõrd koletut valu , et Votokas oiatas kramplikult ja pillas pintsetid maha . Pimiku punane valgus võimendas seda kõike mitmekordseks . " Suurepärane . " Jälkust alla surudes sundis Votokas ennast ilmutama järgmise kaadri , ja järgmise , ja järgmise . Kõikjal valitses kaos . Õhk ta ümber tundus pinevusest tihenevat , lausa praksuvat . Iga kaader oli hullem kui eelmine . Nende fotode järgi võinuks arvata , et kogu Jõgeva linn on hukkumas kohutavas hävingus . " Unelm . " " See on haige , " pomises Votokas . " Need on haiged pildid , nendega võin ma saavutada tunnustuse ainult maniakkide või satanistide seas . " " Ent see-eest on kogu linn su ande ees põrmus . " Järsku tundis mees lausa füüsiliselt deemoni kohalolu . Miski limane ja jahe embas teda algul õlgadest , seejärel puusadest ... Vastikustundest röögatades kargas Votokas eemale . Mingi anum kemikaalidega lõi kõikuma ja prantsatas põrandale . Kananahka minnes tundis mees olevust ikka veel enda ligi . Votokas lõi jalaga ukse lahti ja tormas välja tänavale . Tänavale , kus valitses kaos , maniakkide tänavale .