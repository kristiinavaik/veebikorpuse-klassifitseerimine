kirjak	ilu_belials_jutt2.tasak.ela	Veiko Belials Õhtu oli oivaline . Leitsak , mis päeval võimutses , pannes õhu paakunud maa kohal värelema , oli taandunud ning teinud ruumi värskendavale jahedusele , mida kerge tuuleõhk mägedest kandis . Silmi sulgedes ja niiskeid puhanguid sisse hingates võis tunda mägiaasadel kasvava värske rohu vaevutajutavat aroomi . Päike oli juba loojunud , kuid öö must mantel polnud veel maailma kinni katnud . Veel valitses see maaliline üleminek valguse ja pimeduse , päeva ja öö vahel ; hetk , mil värvid sulanduvad ja nime kaotavad . Taevas , mille puna pikkamisi lillakaks tõmbus , küütles erinevates toonides ja selles purpurses õhetuses särasid läikivroosad pilved . Läbipaistva loorina laskus majale hämarus , mähkides ta tsikaadide sirinasse . Seinad , mis mäletasid veel päevast kuumust , võpatasid kergelt , tunnetades öö rõske hinguse lähenemist . " Ilus õhtu , härra Dannfuss , " kõlas trepilt . Mees , kes terrassil seisis , pöördus . Ta oli pikk ja kõhn , aristokraatliku hoiaku ja ikka veel sirge rühiga , kuigi ta meelekohad olid juba ammu aastatest härmas . " Aa , see olete teie , mister Holbrook , " sõnas ta . " Jah , õhtu on tõesti suurepärane . Te vaadake vaid neid värve ! Midagi sellist ei näe te enam kunagi , see on kordumatu ! " " See on ju vaid loojang . " Mister Holbrook päästis oma vanamoodsa kuue hõlmad lahti , paljastades moestläinud laiad traksid , mida keegi enam ammu ei kandnud , ning istus ägisedes trepiastmele . " Homme kordub see jälle . Ja ülehomme ... Ja üleülehomme ... " Härra Dannfuss raputas pead . " Ainult loojang ... Jah , seda ta on . Kuid ta ei kordu , ei ! Ta on alati uus , alati erinev . Ta muutub , Holbrook , muutub ! Värvid , toonid , tunded , nüansid ! Seda , mis oli täna , te homme ei näe . Seda , mis oli täna , te homme ei tunne . Seda , mis oli täna , ei saa enam tagasi , see on läinud . Igaveseks . Imetlege , Holbrook , jätke meelde . Te võite näha midagi sarnast , kuid ei kunagi enam täpselt seda , mida praegu , selles ongi looduse kordumatu võlu . Alati midagi uut ... " " Te oleksite pidanud hakkama luuletajaks , Dannfuss . Või kunstnikuks . " " Ma olin . Kunagi . " Härra Dannfuss vaikis mõne hetke . " See oli ammu . " " Te pole sellest kunagi rääkinud . Mis juhtus ? " " Ei midagi . Sel polnud mõtet . On ainult üks kunstnik , üks luuletaja , " viipas härra Dannfuss jalutuskepiga , mille hõbenupp loojangu puudutusest roosakaks värvus , " loodus . Teised on vaid haledad jäljendajad . " " Teil võib isegi õigus olla , " noogutas Holbrook . " Ma pole sellele varem mõelnud . " Nad vaikisid . Neil polnud sõnu vaja . Kaks vana meest ja vana maja kesk lõputut vaagavat vaikust . Nii oli see alati olnud . Ajad muutusid , maailm samuti , kuid nemad jäid samaks . Ikka ja jälle kohtusid nad oma lõpututel rännakutel mõnes mahajäetud majas , et segamatult vaikuse värve vaadata . Vaid nemad kaks . Ja loojangud . Neid polnud veel ära rikutud . Nad vaikisid . Taevasse ilmusid kakaovärvi triibud . Maja , mis suure ja tummana nende selja taga oli seisnud , liigatas . Tema sisemusest kostsid sammud . Need olid rasked , asised jalaasted , mida saatis vana trepi kägin , kaeblik nagu häälestamata viiul . Tsikaadid vakatasid . Härra Dannfuss , kes oli rinnatisele toetunud , pöördus võpatades ümber . " Kas kuulsite ? " päris ta Holbrookilt , kes oli püsti tõusnud ja hämmeldunult maja silmitses . " Keegi kõnnib , " sosistas Holbrook . " Kuid seal pole ju kedagi ! " Mehed vaatasid üksteisele otsa . " Kummitus ... " pomises härra Dannfuss lõpuks , mõeldes jälestusega neile tumedatele tihketele kogudele , kes õhku pööristena liikuma lüües lärmakalt ringi armastasid kolistada . Kas tõesti ka siin ? Kui nii , siis hüvasti , rahu ja vaikus ; hüvasti , kaunid päikeseloojangud ja värvide mäng õhtutaevas . Nemad seda ei mõistnud ; nad ei suutnud näha täiuslikku ilu , ega hoolinudki sellest . Nad olid robustsed , isegi jõhkrad ja neid huvitas ainult nende enda isik , kõik muu suutsid nad ära rikkuda . Neid ilmus aina rohkem sellesse vaiksesse maailma , mis üha enam nende nägu muutus . " Nad tõrjuvad meid välja ... " pomises härra Dannfuss . Holbrook tõstis pea . Ta silmad olid kusagil ära ; võibolla otsis ta juba järgmist peatuspaika , võibolla ... " Mis te ütlesite ? " " Ei midagi , " lõi härra Dannfuss käega . " Kurb on vaadata , kuidas kõik hääbub . Üksildasi , puutumata nurgakesi jääb aina vähemaks . Võtame või selle majagi . Kui kaua me pidime otsima , enne kui ta leidsime . Aastaid tühjalt seisnud , eemal kõigist ja kõigest ... Me lootsime , et nii jääbki , kuid nüüd kummitab ka siin ... " Mehed kuulasid majast kostvaid hääli . Holbrook ohkas . " Kahju , et see nii läks , " sõnas ta lõpuks . " Mul on aeg . " " Lähete ära ? " " Jah . Ilus õhtu oli , härra Dannfuss . Nägemiseni . " " Nägemiseni . " Härra Dannfuss jälgis , kuidas mister Holbrook värelema lõi ja hommikuse uduna hajus ; heitis siis viimase pilgu loojangutaevale ja imbus hääletult läbi lähima seina .