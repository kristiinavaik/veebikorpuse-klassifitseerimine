kirjak	ilu_ehlvest_sohkand.tasak.ela	Ma pidin helistama , et küsida , kuidas " Sõuhkand " kirjutati — et kas sõu või söu või söuh . Mu avaldus politseile , jah , oli juba esimese lause juures toppama jäänud : " Teatan , et mul on kindlaid andmeid selle kohta , et Vello S ... " , aga mis edasi , kas Õ või Ö ... ja kas oli selle va sõu järel olnud ikka ka H või tuli kohe kand ? Minu meelest oli ta enda kohta ütelnud : " Tere , rõõm teiega tuttavaks saada , mu härra , minu nimi on Vello Sõuhkand . " Aga see oli ammu , ja tema hääl oli imelik . Samuti ta nina ja nägu . Ja ta silmade vaade . Ta oli inetu . Hääl oli käre , nagu tekitanuks tal seda häälepaelte asemel käristi . Teised olid aga temast rääkinud imelikult selle o ja h kohal . Helistasin metsamehele , Vello pinginaabrile Otepää koolist . " Oot , kirjutati ikka Sohkand , " ütles tema ... Huvitav , kas tõesti ? Ei — pigem Sühkand või Siukand või isegi Sssjuhkand ! Aga mitte lihtsalt Sohkand . Mhh . Aga metsameest pidi uskuma . " Miks sa küsid , " küsis tema . — " Ah , niisama , ma , tead , ee , mul üks tuttav kiviraidur on , temale ütlesin , et näe , Sõuhkand surnud , ta küsis , et ega kivi pole vaja . Ma , ma ... mõtlesin , et miks mitte , ta siis lubas kavandi teha , aga , noh , me ei teadnud kumbki , et kuidas ta nimi ... " " Too näha ! " ütles metsamees . " Mm , et näha — mida ? " " Kavand , kui valmis saab . " " Aa , jaa muidugi , hea meelega ... " Häda häda otsa , kust ma selle kivi pildi pidin nüüd välja võtma — miks ma üldse midagi sellist olin välja mõelnud ? ! Kuid ! Muidugi , ma ei saanud ju , ma ei võinud ju öelda , et kirjutasin hoopis avaldust politseile , et hoopis selleks vajasin nime kirjapilti . Ei , ei , ei . Seda ei tohtinud mitte keegi teada . Kuhu ma olingi jäinud . Ahaa , üsna alguses alles : Tartu Politseiprefektuurile Jüri Ehlvest , novellist avaldus . Teatan , et mul on kindlaid andmeid selle kohta , et Vello — niisiis ! — Sohkandi surm ei olnud ... Vot , jälle takerdusin . Mis ta ei olnud ! ? Kuidas saab surma kohta öelda , et see EI OLNUD midagi . Midagi — seda või teist ! Ei , surm on kõik . Surm on alati kõik . Aga hea küll , pean selle töö ühe jutiga valmis saama ! Nii kui võtan uue paberi , võin meelekindluse jälle kaotada , hakata kahtlema , kõhklema , " mis see õieti minu asi on " — taoliste peletusloitsudega vehkima . Ei , kuradile , see pole siin mingi olemist ja olematust lahkav mõtlusõpetus , see on lihtsalt üks teadaanne jõustruktuurile , siin võib surm olla , mis tahes , keerutagem end välja : Sohkandi surm ei olnud esile kutsutud tema enda poolt ainult ja tema süül , vaid seda põhjustas ka teiste inimeste teatav käitumine . Oh , jeerum , nüüd tuli küll midagi väga-väga sügavat välja , jätkem jama ! Öelgem ära , mis öelda on : Mul on kindlaid tõendeid , et Vello Sohkand mõrvati . Kust ma need tõendid sain ? Aga õhust . Mul polnud vaja neid koguda . Ma vaid võrdlesin , asetasin ... küsida — otse ja jõhkralt — oli mul vaja lõpuks üsna vähe . Aga siis oli ka tõde , ühene , käes . Kuigi , kuni viimase hetkeni olin lootnud , et ikkagi midagi muud oli see olnud , kasvõi enesetapp , nagu Abel nii kindlalt uskus . Et Sohkand olevat mitu korda rääkinud , et surm kutsub , surm kutsub . Või et õnnetusjuhtum . Kuigi , kui päris aus olla , siis täitsa alguses , siis kui Abel mulle pärast naistepäeva esimest korda selle uudisega helistas , siis olin ma mõelnud , et see polegi kindlasti õige surm . Noh , mitte selline surm , millese surevad tavalised inimesed , vaid ikka üks sellistest Sohkandi surmadest . Sest mitu korda oli ta enne surma juba olnud surnud ! Kes seda jõuaks kokku lugeda . Abeli autojuht Enrik olevat kohe käega löönud : " Ah , seda Sohkandit , temale on suremine sama , mis mõnele lihtsale sulile punase tule alt läbi sõita . Küll ta varsti ilmub välja , hea ongi , et saab veidikeseks tema lorast rahu . " Jah , siis kui Abel helistas , siis olin ka mina mõelnud nagu Enrik , sest — otse loomulikult ! — ega siis Sohkandi laipa veel kuskil polnud . Ta suri ikka nii , et algul liikus kumu mööda linna ringi , et ta olevat järjekordselt ära surnud , kuid ei teda ennast ega tema laipa polnud keegi juba mitu nädalat näinud . Abel küsis minu käest ka , et ega ma teda näinud ei ole . Pidin tunnistama , ei olnud näinud , ei elusalt ega laibastunult . Kuid keegi siiski juba oli . Viimane surm enne Sohkandi päris-surma käis nii , et ta hüppas ühel veebruariööl illumineeritud kaarsilla kaare pealt alla Emajõkke ja kadus jää alla — sillaalusesse roiskveelahvandusse enam ilmumata . Kolm päeva pärast seda kohtasin teda Abeli saunas . Ta tundis uudishimust rõõmu , pajatas seitsmeteistkümnendat versiooni oma kummalisest seiklusest sel hetkel , kui mina lavale jõudsin . Ta oli märg , tilkuv , seletav , õiendav ja õnnelik , viht käes . Ta oli hiljuti saanud nelikümmend aastat vanaks . Ta oli veel sellest põlvkonnast , kes mäletas oma esimest sini-must-valge heiskamist elu lõpuni . Sohkandi heiskamist mäletavad elu lõpuni ilmselt aga ka need , kes kas selle võrratu sündmuse tunnistajaiks ise olid , või olid ainult kuulnudki . Kümme aastat tagasi leidsin ma sõrmuse , mida praegu kannab mu naine , meie laste ema ( väike jõmps ajab end üha sagedamini püsti ja aina naerab , peab hakkama asju kõrgemale tõstma ) . Ma sõitsin siis , kümme aastat tagasi , autoga — siis oli see veel suhteliselt korralik Fordilogu — mööda päikest täis tänavat , õieti puiesteed puumajade ja laiade kõnniteede vahel , nagu neid ka tänaseks Tartusse veel õnneks mitmeid on jäänud . Hommikune tee oli päikesest kuldne ja täiesti inimtühi . Ka ühtegi autot polnud peale minu oma , siis oli autosid üldse vähem . Sõitsin , arvatagi , ettevaatlikult , olin load alles saanud , ja tol ajal oli nende kohustuslike sõidutundidega just nii , nagu oli , ja eksamil topiti ikka veel neli jõmmi korraga sisse , sada meetrit igale sõitu ja vsjoo . Aga , ma ei taha sugugi öelda , et ma poleks osanud sõita ! Ei , asi oli ikka muus . Asi oli sõrmuses . Aknale ilmus valges öösärgis naine . Ma sõitsin mööda . Naine , ma vilksamisi nägin , raamis kätega oma näo , võttes ühe käega kinni teise sõrmest . Siis ta hetkeks kandestus ses poosis kui kunstiteos ja kui korraga nagu ahastades raam ta piltilusa näo ümbert laiali praksatas , siis , tundus mulle , varises helkiv rõngage alla tänavele sellest pihust , mis hetk tagasi oli krampunud teise käe sõrme ümber . Ma pidurdasin ehmunult . Aga ei teinud kohe ust lahti , ei tahtnud olla sündsusetu , piilusin ettevaatlikult tahavaatepeeglisse . Naise taandudes variseses aknasse tühjus .. Aga kas oli ta pillanud ... Kas tõesti ? Lind lendas Päikese eest läbi , kui ma ettevaatlikult autost välja pugesin , kuld lõi leekima ta tiibades just samuti kui hetk tagasi tüdruku juustes , mulle tundus nagu oleks vaim lahkunud . See tegi murelikuks . Ettevaatlikult akna alla astudes sõrmust otsides meenus , et siia tänavasse sisse sõites olin silmanud märki , kus punast ringi läbistas punane joon , oli see nüüd , et peatuda ei tohi või et hetkeks siiski võib , kauba pealevõtuks ja nii ... Aga hommik sel tänaval oli igatahes täiesti inimtühi , jah , ei inimest , ei koeragi loivanud ringi , ei nelja- aga ka kaherattalise riistaga , kedagi mitte mingil juhul ma ei saanud segada , pealegi , ju oli mulle ainult tundunud , ju oli tüdruk ainult ringutanud avatud akna all , rindade vahele sõõmu kevade rõõmsat õhku lubanud . Aga siis ma juba nägin kuldset rõngast sädelemas tolmus . Ma noppisin selle üles , see siiski ei olnud kullast . Ilmselt vaid hõbe , kuid vist tihti olid näpud selle ümber mõtlikult edasi-tagasi lihvinud , sest tumeneda poldud sel rõngakesel lastud . Rõngakesel , mille roheka kivi ümber metallikeeled keerdusid arabeskina . Edasi ma liikusin väga aeglaselt . Tee oli ikka veel tühi , ei hinge , ei häält , vaid kuskil plekk-katusel krabistasid tuvid korraks . Tegelikult on nii väga raske liikuda , et astudki nii pikalt ühte sammu , kui pikaks aeg sulle tundub sel hetkel just venivat . Aga , teadagi , väga pikad seierid on sellistel puhkudel , süda hakkab lööma ja kõik mõtted jõuad peas peeneks jahvatada enne , kui ta löödud saab . Minna niimoodi , sõrmus , kas pillatud meelega või kaotatud kogemata , peos , ukse poole , siis trepist üles ukse poole , mille taga on kevadine tüdruk , ikka öösärgis veel või juba alasti , kas sõrmust otsiv või selle juba unustanud või selle pärast juba nuttev , ma ei tea , igatahes astun ja astun , nii aeglaselt pole ma veel kunagi ühestki trepist üles läinud , siis korraga on mu ees uks . Ma ei tea , kus ma olen või milleks , pihk on higine ümber kuldse rõngakese , tõstan selle , et koputada , kui korraga kuulen enda selja tagant kõhatust . Siis ma nägingi teda esimest korda . Ma tean järgmist . Esiteks , Vello Sohkand ei olnud paadunud alkohoolik , näiteks siis , kui mina teda esimest korda kohtasin , oli ta täiskarsklane . Ka hiljem , ega sellest polnud aru saadagi , kui ta võtnud oli . Nalja ta muidugi tegi , igasugu vigureid , sellest hoolimata oli minu arvates väga ekslik oletada , et Vello Sohkand oleks ülepea olnud suuteline end surnuks jooma , mõeldamatuna tundub , et ta oleks uppunud ise-enda okse sisse . Vello oli tugeva tervisega . Kuid mõni aeg enne oma surma sai ta hakkama mingi trikiga , mille tagajärjel tal tekkis ajupõletik . Ilmselt kergekujuline , pealegi Vello ise varjas seda . Kuid inimesed , kes nägid teda enne surma , teavad kinnitada , et Vello kurtis aeg-ajalt teravaid peavalusid . Paraku teda ei uuritud , ma ei tea , kas tal oligi üldse haigekassakaarti . Nii et surma tegelik põhjus ei olnud mitte alkoholimürgitus , kindlasti ei oleks tol ööl joodud alkohol tavaliselt Vello Sohkandile midagi teinud . Tegelik põhjus oli kas külmetuse või kukkumise tagajärjel saadud haiguse äkilies kiires ägenemises , millele küll võis ka alkohol oluliselt kaasa aidata . Igatahes olen ma veendunud , et Vello Sohkand mitte ei joonud ennast surnuks , samuti polnud tal plaanis ennast ära tappa , vaid ta suri haiguse tagajärjel , mida paraku ei ravitud , kuna tal polnud haigekassakaarti . Kui mina teda esimest korda kohtasin , oli ta täiesti kaine . Ta oli selline natuke alla keskmise kasvu jändrik mees . Kindlasti oli tal seljas ülikond , hallikas selline arvan ma praegu , oli ju hommik , valge särk ja lips aga kindlasti . Ta kandis alati rätsepaülikonda , valget särki ja lipsu , oli ilm või koht siis mis tahes . Ma ei tea , kas ta kulutas üldse kogu oma raha ülikondade peale või õmbles talle keegi ehk neid niisama , mingi ... Mingi teene eest ? Mhm , kui ma nüüd järele mõtlen , ei tundu see sugugi uskumatu , et keegi rätsep võis iga aasta õmmelda Vellole paar uut ülikonda lihtsalt niisama . Või , õieti , umbes sama asja eest , mida minagi olin kohe kogemas . Esialgu olin ma aga kaheldamatult ehmunud . Olin võõra naise ukse taga ja nüüd oli omakorda minu selja taga keegi mees . Mis ma pidin mõtlema , eks ikka et loomulikult see mees . Ja mida oli mul oodata — eks ikka küsimust , et mida nüüd siin teen mina ! ? Mina ! Aga mul oli muidugi vastus olemas , pihu sees . Kui oli , sest et , kui nüüd peaks ikkagi siin arvepidamiseks minema , et kes ja miks on hommikul teel leekiva peaga inglirüüs neiu poole , siis kas olekski minu poole olnud sünnis , tark ja ohutu ülepea viidata läbipääsuloana sõrmusele , mille ilus lind oli visanud rentslisse ? Mehe nägu oli nagu käsn , ta suu oli kõver , ta hambad olid kohati pruunikad , ta nina oli kartulim kui mõnel erilisel venelasel . Ta lehkas sibula ja küüslaugu järele , kuid — nagu märgitud — mitte viina . Lips oli korralikult seotud ja juuksed kammitud . Ta naeratas ja tema sinistes silmades helkis mõnus üllatus . Ta üllatanud , kuid see paistis talle meeldivat , see va üllatumine . Iga päev ja ikka uuesti iga asja üle ( või ka iga liblika ja lille olemas-olemise üle , aga võibolla ka lihtsalt üle , ilma olemiseta , ma ei tea ) . Aga jah , mees , kes mu selja taga seisis , paistis oleavat selline mõnus üllatuja vend — ja ka inimeste üle , mitte vaid lillede ja imeputukate . Aga siis kostus väljast kolks . Või oli see pauk . Või oli see maavärin . Unustasin silmapilkselt kogu situatsiooni ja tormasin koridoriaknale . Põiki minu Fordi taga , külgepidi sellega puutes , seisis pealtnäha uhiuus , tumemust , kuid päikeses kohati ka lillakaspunaselt velklev BMW . See pidi olema küll igavase vilinaga tulnud , sest sattunult äkilisse külkpõikesse , olid ta tagumised kummid tõmmanud teele laiad mustad triibud , mis aga , paraku , siiski jõudsid mu masinani välja , jah , sealt see pats oligi tulnud . Kes jagab midagi Eesti elust , see aimab , mis sorti tegelased umbes tol ajal selliste autodega võisid sõita . Ja võibolla sõidavad veel tänagi . Ma püüdsin nagu mingi lolli lohutusena meelde tuletada nüüd väga pingsalt , mis kuradi märk see seda tänavat ikkagi oli alustanud , et kas polnud punase rõnga vahel olnud siisk mitte terve rist ? Ma mõtlesin siiski veel , et kui oli vaid peatumiskeeld , siis kas minu trepist ülesminek võis jääda siiski sel puhul lubatud minutite piiresse ? Ja ma mõtlesin veel , et kas pidurdusjälg ei viita siiski ilmselt ületatud kiirusele ja seega jagatud süüle . Jõudsin mõelda veel , et ma ehk parem üldse ei lähe alla seda asja uurima . Jõudsin ma veel ka kahelda , et kas on mul siin majaski midagi head oodata — jah , mis siingi pidi nüüd üldse saama . Aga siis nägin ma õnneks , kuidas kaks siilipeaga kappi , mustad polaroidid ees , rehmasid end bemarist välja , mingi kang ühel käes ja teisel roolilukk . Ma nägin väga selgelt ette , mis minu Fordist nüüd pidi järele jääma , ja vaesus on ikka kõige parem rohi hirmu vastu . Jooksin alla , vehkisin kätega , ja taipasin alles siis , et kas oligi tümituspakuna mõeldud mu autot vaid , või siiski ehk mind ennast . Sel hetkel oli surm mul selgelt silme ees . Jah , minek , kuhu põgeneda , mida teha , olin liiga kiiresti alla sööstnud ka , ei saanud enne pidama , kui nende mafioosnikega juba nattipidi koos . Ja sel silmapilgul ma kuulsin , kuidas keegi mind tänas . Too kummaline mees jooksis mulle järele , mind kõigi pühakute nimel kiites , Jumalat minu kaitseks alla kutsudes ! Kui minuni jõudis kuulujutt , et Vello Sohkand oli lämbunud enda okse sisse , siis pidasin mina seda mingiks vembuks . Ja õigustatult , sest lisaks loole Vello lämbumisest liikus ju ka kohe ringi jutt tema laiba kadumisest . Esialgu ma ei pööranud tähelepanu , et kes oli selle juttu üldse valla päästnud , kuid keegi pidi ju ometi olema , eks ole ! Seegi jutt ei saanud ju tekkida niisama , ise-enesest . Keegi pidi olema näinud surnud Vellot , okse sisse lämbunud Vellot ja keegi oli ka — kas see-sama nägija või keegi või keegi , kes teadis väga täpselt , kus surnud Vello peaks lamama — jah , see keegi oli ka näinud , et surnud Vellot enam ei olnud seal , kus ta oleks pidanud surnult olema . Ju oli see keegi ka laipa hoolega otsinud , koridorikappidest ja mujalt , ju oli ta ka kellegi käest küsinud Vello laiba kohta ! Jah , eks sealt ju ainult saigi see jutt lahti minna ! Ühel hommikul otsis keegi järjekindlalt taga Vello Sohkandi laipa , kuid ei leidnud . Niiviisi hakkaski levima jutt , et Vello on surnud , kuid surnud peast kuhugi ära jalutanud . Jutt levis ja Vello laipa tõesti ei olnud keegi näinud . Kuid , tekib muidugi küsimus — kes see oli , kes otsis , ja otsis just nimelt laipa ! Ja miks ta otsis ? ! " Olge te tänatatud , aitäh teile , elupäästja , olge te tänatud , miks te juba ära lähete , kuhu te nüüd nii kiiresti , meie , mina ja minu naine , ja laps , meie ainus laps , kelle te päästsite , kui ta oskaks rääkida , ta ütleks teile kaunimad tänusõnad kui inglikoor , oo , austatud , ülimalt austusväärne tundmatu , laske ma kallistan teid , mida te küll meie heaks tegite , ja mille eest , oh me õnnetud , miks küll meile selline õnn ! " — nii hüüdis nüüd kiitust see võõras mees , hoidis endal millegipärast peast kinni ja emas teise käega mind . Ja hakkas siis , kuna tardunud mina pidin justkui ju ise niikuinii teadma , mis oli juhtunud , siis hakkas ta ohjeldamatult seletama nüüd neile kahele kandile — justkui lihtsalt vastupandamatust vajadusest rääkida juhtunud imest üks kõik kellele — mu imelist päästmislugu . Seejuures , tont teab , kas siilipead eesti keelest midagi arugi said , ja mina — surnukahvatu kindlasti — vaevalt üldse arugi sain , mis keeles too mees , kes käte ja jalgadega ka juba seletas , üldse rääkis . Kõik oli nii värvikas , dramaatline ja erakordne , et viimane lollgi pidi juhtunut mõistma . Lühidalt oli asi umbes selles . See veider mees oli läinud hommikul imikut kööki vannitama . Ta oli aga pillanud seebi , astunud sellele , libastunud , löönud pea ära , kaotanud teadvuse — lapsukese , seejuures , pesukaussi pillates . Naine oli läbi köögiakna näinud , mis juhtub , kuid ta ei saanud minna last päästma , sest Vello — tema enda jutu järgi — olevat kukkunud ju uksele ette , sissepääsu nii oma kehaga sulgedes . Hüsteeriasse sattunud naine oli tormanud aknale ja pistnud karjuma . Ja seal , olgu taevas tänatud , olingi meeleheitekarjeid õnneks kuulnud mina , ja kuigi see võhivõõraste inimeste mure mulle ju kuidagi korda ei saanud minna , olin ma ometi auto silmapilk peatanud . Võõras korteris olin ma õnneks kiiresti mõistnud õnnetuse iseloomu , kõõgiakna meheliku otsustavusega sisse löönud , läbi tekkinud ava köögi hüpanud , lapse vannist välja tõmmanud , veest tühjaks raputanud , ja selle mehe , kes siin kõike seda nüüd seletas , ukse eest ära tirinud . Seda kõike olin ma teinud mõne hetkega , siis aga , nähes et laps hingab , ja et mees juba toibub , tahtnud kohe millegipärast minekut teha , kuigi loomulikult on kogu see vaene pere mulle nüüd elu lõpuni tänulik . Ja nii edasi . Kummalisel kombel sain mina nüüd enda häälepaelad liikuma . Minu mure vajas ka ju ometi ärarääkimist . Osutasin vaole mersu keres ja kukkusin meest noomima , et näe peremees , mis teie lapse päästmise pärast nüüd kõik on juhtunud , et kes selle kulu ja kahju nüüd küll kõik heastab , et nii suur hädapeatumine on läinud maksma nüüd nii ilusa auto kere , ja kõik minu süül , sest mina olen ju täiesti vales ja ohtlikus kohas olnud sunnitud teie lohaka vanniskäigu pärast peatuma ! Aga selle mu ila peale kummardus üks kant minu poole , mingi tapariist endiselt käes , ja ütles , et : " Kuule barin ! Ära sa sellist juttu räägi , mis tähtsust mingi sakon , kui spasat nada rebjonok ! Tõ pravilna kõik teinud . " Ja siis nad istusid oma vaoga bemarisse ja sõitsid mõõduka kiirusega minema . Mina vahtisin , suu ammuli , nagu loll . Siis tajusin enda poole sirutatud kätt ja see käriseva kõriga , veidra näo ja kelmikalt veiklevate silmadega mees ütles : " Tere , rõõm teiega tuttavaks saada , mu härra , minu nimi on Vello Showkand . " Ajapikku unustasin ma detailid selle loo juures . Mõned . Ma unustasin , et kogu loo mõtles välja Vello Sohkand . Ma ei saanudki kunagi teada , kes oli see hommikune naine , kelle juurde Vello oli teel olnud ? Mis neist sai . Vellol oli palju naisi olnud , kuulsin hiljem , kuid lapsi tal polnud . Ja abielus ta polnud ka , kõik ta naised jäid kuhugi ... Ma unustasin , et see oli Vello lugu . Kui kunagi mõnes õllekas või kohvikus tuli juttu meie vabariigi võimutegelaste sigadustest , korruptsioonist , raha kõrvalekantimistest , kahtlastest erastamistehingutest ja üldse teatavate mõlakate rikastumiest üleüldise virelemise ajal , kui siis mõni minister jälle suutis — ilmselgest vahelevõtmisest hoolimata — tõestada , et olgu miljoneid kuhugi vasakule lennanud palju tahes , mingeid seadusi — seadusi ! mõelda vaid — polevat järjekordselt ju sugugi rikutud , mistõttu kõik toimunud sigadused tulevat jällegi täiesti otstarbekateks lugeda ... Siis , kui mõnes õllekas või kohvikus jälle mõni selline teema üles kerkis , ja neid teemasid kerkis , kes Eesti ajalugu tunneb , teab , ju üles pea alalõpmata . Siis , ühel või teisel korral hüüdsin ma : seadus ! Mis tähendab mingi seadus , kui lapsed surevad ! Ja siis rääkisin ma ikka oma lugu sellest , kuidas kord olin rikkunud seadust — nimelt liikluseeskirja — et tormata päästma vanni kukkunud väikest last ! Ja lõpetasin alati nii : " Aga see minister , see oleks kindla peale jätnud imiku ema silme alla uppume , et aga vaid seadus oleks täidetud , et tema vale parkimise eest vaid trahvi ei saaks ! " Tegelikult oli see Vello Sohkandi lugu . Aga milleks ta selle nii tuhinaga lavastas ? Ma ei mõelnud sellele . Vello oli ju nii kummaline vend . Aga kui ma pärast matuseid kord jälle ühe veinipudeli taga selle va metsamehe Aarega olin sattunud juttu ajama , kui Aare siis oli oma kunagist klassivenda , pinginaabrit meenutama hakanud — aga ma nägin ära , et mingi kindla tagamõttega , ta ei tahtnud meenutada mitte lihtsalt mõnda Vello pullitegu , vaid rääkida kindlasti ühest konkreetsest asjast . Ja kuigi Aare naine , kes ka meie pool külas oli , ei tahtnud sellest kohutavast Vellost justkui midagi teada , jäi Aare endale ikkagi kindlaks ja rääkis ära selle loo , kuidas mõned poisid , Aare teiste seas , ja loomulikult Vello ka , olid Breshnevile tema seitsmekümnendaks juubeliks õnnitlustelegrammi saatnud . Telegrammineiu olevat läkituse läbi lugenud , tähed ja tühikud kokku arvanud , hakanud juba saatmagi , kui taibanud lõpuks , kuhu ja kellele need koolipoisid tahavad õnnitlusi läkitada — Kremlisse , Bresnevile ... Neiu keeldus saatmast , kuid ei too tuntud kuju , kes praegu töötab haridusministeeriumis , ei praegune pumbavabriku direktor , ega ka tuntud meediamagnaat , ei ka loodusraamatute autor ja auhinnatud fotograaf Aare — ei ka nende kõigi tollane klassivend Vello Sohkand — tahtnud sellest mitte midagi teada . Kutsutud siis postimaja boss kohale , see lugenud telegrammi läbi , noogutanud ainult ja saatnudki ära . See tähendab , mõistagi , et ta saatiski selle kuhugi ära . Kuhugi ! Järgmine päev vabastati kõik poisid koolitööst . Terve päev tuli neil veeta direktori kabinetis igat sorti seltsimeestele aru andes . Ja muidugi kuulati nad kõik ükshaaval üle ! Lõpptulemus oli selline , et nii tulevane looduskirjanik , pumbamees , peatoimetaja , kui koolielu korraldaja said kõik märkuse selle eest , et nad ei olnud väärilised sellist telegrammi saatma — mõelda vaid kui otsitud põhjus , aga tegelikult neil kõigil mõni kolm oli ka . Aga ainult Vello Sohkand , kellel olid tunnistusel ainult head ja väga head hinded , ja kes oleks ju võinud küll olla vääriline kaugelt Eestimaa nurgast juhile ja õpetajale õnnitlusi saatma ja jätkuvaks tööks jõudu sooviva , ainult see Vello Sohkand , ainukesena tema visati koolist välja . Paraku ma muidugi ei tea , mida rääkis tema siis , kui oli KGB meestega silmitsi ! Jah , aga kui Aare selle loo nüüd ära rääkis , loo , mida ta ilmselgelt väga tahtis rääkida , siis sain ma aru , miks polnud ma esimesel kohtumisel Vello nimest õieti aru saanud . Sest võibolla nimetas ta end tol korral tõesti Showks . Pärast seda ma juba oskasin juttu juhtida , kui kohtasin kedagi , kellest teadsin , et tal on kunagi olnud Velloga pikemaid kokkupuuteid . Näiteks too tuntud näitleja , kes sõjaväest hullupaberitega minema sai sest ajas müüritööl kõik sassi ... Alles nüüd sain teada , et tegelikult oli see tookord Vello , kes need angaarid tsementeeris . Aga ka näiteks toosama tehaseomanik Abel . Ja tema kunagine pinginaaber , nüüd Volvo rooli keerav Enrik . Nemad mõlemad olid ju olnud samuti Vello klassivennad . Ainult et varasemast ajast , enne keskkooli , Palamuselt . Jah , juba noorelt tuli Vello Sohkandil palju ringi rännata . Abel ja Enrik rääkisid mulle selle Tootsi-jama ära , millesse nad kõik kolmekesi olid sattunud . Ainult et ... Nad ei lisanud , et pärast pahanduste vaibumist jäid Abel ja Enrik kooli edasi . Aga Vellol tuli lahkuda . Sest järgmine kord ilmub ta välja juba Aare jutus ju — hoopis teises kohas . Mulle hakkas ajapikku tunduma , et ringi kõndimas on palju tüüpe , kes elus , tervise juures ja rõõmsad , edust rääkimata , on täna veel vaid tänu sellele , et kunagi kuskil on nende kukla taga kõhatanud Vello Sohkand . Ainult et paljud ei taha sest veel rääkida , sest on midagi enda loos unustanud . Nagu minagi . No jah , see sõrmus . Vello tuli peale , mei sõitsime ühe lähedase kõrtsi juurde , jätsin auto paariks päevaks sinna , sest tekime ju korralikud tropid . Ma ... ma otsisin võimalust , et rääkida sest sõrmusest , et see Vellole tagasi anda , kuid ... Ma ei teadnud , kas see oleks olnud õige , sest millegipärast olin ma aina rohkem kindel , et tüdruk oli just visanud selle sõrmuse aknast välja tänavale , mida mööda , ta kindlasti pidi teadma , peagi pidi Vello tulema . Noh , ja asi ka selles , et kui olime sinasõpruse õlledest juba õige mõnusasse tujju tõusnud , siis silmasin ma üht tütarlast mööda tänavat minemas , ma jooksin talle järele , peatasin ta ja — julge mees , nagu ma selleks viivuks juba olin — kinkisin talle sõrmuse . Nüüd ma ei sõenda kuidagi oma naisele tunnistada , et see kõige ilusam sõrmus , mille talle kunagi ammu kinkisin , siis juba , kui me veel teineteist õieti ei tundnudki , et see sõrmus oli tegelikult — vist kindlasti — hoopis Vello oma , mille ta oli kinkinud hoopis ühele teisele hellale . Kuidas ma saaksin seda nüüd põnni kiigutavale naisele öelda , et see kõige ilusam sõrmus tegelikult ... Jah , sel samal põhjusel ei saa ka täna veel kõik öelda , et nende eluõnn algas õieti alles siis , kui kord nende kukla taga kõhatas Vello Sohkand . Lugupeetud Politseid . Kaheldamatult ei ole mina mingi pidev avalduste kirjutamine igasuguste korrarikkumiste ja huligaanide asjus . Pigem väldin igal võimalikul juhul igasugust kokkupuudet politseiga . Ka ei olnud mina Vello Sohkandi lähem tuttav ega sugulane , põgusalt teda küll tundsin , aga olulisemalt olime kohtunud siiski ainult ühe korra . Ka ei ole mul sugugi hea meel selle üle , et täiesti juhuslikult on minuni jõudnud faktid , mis ei lase end enam kuidagi kaksipidi seletada — Vello Sohakndi surmas on olemas süüdlased . Ma ei ole mingi põrund isehakanud detektiiv , vähe sellest , tõe avastamine ei rõõmusta mind mingilgi määral , pigem on mul häbi . Ma tahaks — kui aus öelda — et ma poleks sellest roimast üldse aru saanud , oleksin lasknud kõik ühest kõrvast sisse , teisest välja . Jah , ja kui ka , ma ei tea , mõnel juhul võib olla , tunnistan häbiga , jätaksin ma ka asja sinnapaika , ei hakkaks teie organisatsioonile mingit kirja kirjutama — sest see on mulle tõesti ebameeldiv , pealegi , nagu olete vast juba taibanud , ei oska ma sellised kirju sugugi koostada . Kuid mu südametunnistust rõhub , et nii südametul ja ilgel moel tapeti just Vello Sohkand . Olen tema , pealtnäha ju väga lihtsa inimese üle , viimasel ajal palju mõelnud , ja minus on süvenenud veendumus , et Vello Sohkandil oli mingi eriline vajadus teisi inimesi aidata . Kasvõi võhivõõraid , kasvõi selliseid , keda mõni teine just sugugi ei tahaks aidata ... Ma ei oska seda fenomeni seletada , ja ilmselt pole selleks ka siin õige koht . Kuid ikkagi ei anna mulle rahu , et just selline inimene , kes kõiki teisi heast peast aitas , jäeti ise raskel hetkel igasugusest abist ilma — ja seejuures täiesti heast peast ! Järgneb ... Kuhu see järg nüüd kaduski ?