kirjak	ilu_tanav_jutt4.tasak.ela	Ma saabusin õhtul loengutest koju Annelinna ja märkasin oma imestuseks , et Ults ( tüüp , kellega ma Suhtlen ) passis viiekordse paneelmaja ees , kus ma ühelt abielupaarilt tuba üürisin . Minu imestus oli eriti ehe seetõttu , et tavaliselt eksis Ults Annelinna kivihoonete rägastikku ära ning leidmata teed minu maja juurde ( millest ta võis olnud vabalt neli korda mööda käinud , seda ära tundmata ) , töllerdas niikaua ringi , kuni leidis mõne taksofoni ja helistas mulle , kirjeldas ümbrust ning palus end üles korjata . " Ahhaa , " hüüatas Ults tervituseks , ise kõrvuni sui irvitades . Ma ei ole kunagi aru saanud , mille üle ta niiviisi pidevalt rõõmustab , kogu aeg on tal nägu nagu moosiga koos . " Ots ringi ja siva linna tagasi , " kilkas ta ning haaranud mul küünarnukist , kukkus tuldud teed tagasi lohistama . " Noh , mis nüüd ? " keerasin malbelt , aga otsustavalt end tema kaenlast vabaks ja jäin kõigi Ultsi pingutuste kiuste seisma . " " Illusioonis " on jube hea film , " seletas Ults . " Kui me kibekähku ei tee , siis ei jõua ! " " Rumal , " naersin ta entusiastlikku tormakust , " lase ma viin asjad tuppa ära , nii kiire nüüd ka ei ole . " " On , on , tavai ma võin su kola ise tassida , kui tahad . " Pidin pikali kukkuma . Tema , kes kõik , mis tasku ei mahtunud üritas esimesel võimalusel kuhugi sokutada , pidades seda liigseks , pakkus nüüd niisugust teenust . " Mis sa rahmeldad , ma elan ju siinsamas esimesel korrusel . " Ults oli silmnähtavalt millegipärast pabinas , tema irvitus oli asendunud isevärki viril-äreva naeratusevarjuga . Kaastundlikult talle otsa vaadanud , pöörasin ringi ja läksin uksest sisse . On tal alles tuli takus , imestasin endamisi . Mis teha , mis teha . Korter iseenesest oli pime , ainult köögist paistis läbi klaasukse küünlaleegi vilkumist . Panin koridoris tule põlema.Tegusalt trügis Ults minu järel uksest sisse . " Tempo , tempo , " närvitses ta . " Sips sisse , sips välja ja plagama . " " Miks nad küünalt põletavad , " imestasin . " Üks küünlajupp siia-sinna , põletagu minupärast või maja maha , " pomises Ults ja trügis mind toa poole . " Jäta järgi , " vaatasin talle solvunult otsa . Tavaliselt ta nii ülemäära tormakas ei olnud . Otse vastupidi , tema motoks oli — " Iga asi oma optimaalsel ajal või veidi-veidi hiljem . " " Las ma ütlen vähemalt teregi ! " Lükkasin köögiukse lahti ja klõbisin laetule põlema . Juhtub . Röötskil laua peal lamas korteriperemehe ilma peata keha . Käed kallistavalt ümber kaelast purskunud vereloigu . Köök tillukesi liha- ja luutükke täis . Pöördusin . Ults vedas näole naeratusegrimassi ja laiutas vabandavalt käsi . " Kogemata , " selgitas ta takerduval häälel . Mind läbis imelik vabin . See ei lakanud . Hais . Ettevaatlikult talutas Ults mu vist välja . Vist välja . Tuled jäid põlema . " Lähme Widgeti juurde , " ütlesin . Widget oli kursaõde , kes elas siinsamas Annelinnas . Tee peal üritas Ults mulle asja selgitada . Vaata , ütles ta : Sa tead , et ma tegelen väikest viisi kübermentaalmehaanikaga . See on teooria , mis väidab , et inimvaim on tehislikku päritolu . Mittemateriaalsel tasandil kokku pandud kübermehhanism , tehisintellekt . Maniakkide Tänav , selle ala esimene teoreetik , mainis mentaalmehaanikat oma teoses " Õpetus surnutest " , kuid seda väga pealiskaudselt ja põgusalt , sest tema peamine huvi oli suunatud Kehade , ehk nagu ta väitis — Pärisinimeste vastu . Need on inimesed , kes on surnud , ehk kui tsiteerida Man.T- i ennast : " Tehislikult neisse kehadesse monteeritud kübermehhanismidest vabanenud organismid , mis ajapikku vapustustest vabanedes hakkavad taas oma elu elama , pöördudes tagasi oma loomulikku keskkonda . " Tema oli nekrosotsioloog — praktik surnute elu-olu ja teoreetik mentaalmehaanika alal . Mina aga tõestasin tema teooriad praktikas . Ebamateriaalsus , milles need mentaalraalid töötavad , asub üsna ligidal helivönkesagedusele , ainult mõni nõks neist edasi . Mul õnnestus konstrueerida Pill , aparaat , millega end võnkesse viia ja transportida oma energeetilise , biovälja Mina ebamatti ( ebamateriaalsusse ) . Ka vastupidi on võimalik , transportida see tehisintellekt matti ( materiaalsusse ) . Ükskõik siis , kas koos bioMinaga või ilma . A sellega on veel probleeme — materiaalsuses kärssab see mõne sekundiga läbi ja muutub mingiks känkraks . Juhtub . " Mis see siia puutub ? " küsisin . Vaata : Ma tulin sind kinno meelitama , aga kuna sa polnud veel tulnud , siis kutsus korteriperemees mind sellest hoolimata sisse , juttu puhuma . Noh , ma panin tähele , et tema mentaalraalil on viirus sees , vennike ajas segast ja üldse ... " Jah , " nõustusin . " Ta on paberitega . " " Mis paberitega ? " ei taibanud Ults kohe . " Nendega mis tõendavad , et tal kruvid logisevad . " Juhtub , eks ole . " Noh , kuna ma olen viimasel ajal mentaalraalide ehituse tundmaõppimisel teatud edusamme teinud ( need erinevad meie omadest roppu moodi , mingit metalli ja mikroskeemijama seal ei ole ) , siis mõtlesin , et võiks vennikest vähe taadelda . " " Seletasin sellile , et oskan vaime välja kutsuda ning lasin tal atmosfääri ja tõepärasuse huvides küünla tuua ja tule ära kustutada . Kraamisin oma kola välja ja aidaa — ebamatti . " " Seal see oligi — vennikese mentaalküberneetika . Surkisin selle kallal vähe ja paistis , et lõi nagu paremaks . Kui matti tagasi võnkusin oli tüübil pea sodiks lennanud . Midagi oli nässu läinud . " Juhtub . Juhtub . Jah . Vaatamata mitte sugugi nii väga hilisele kellaajale oli Widget jõudnud ennast juba öösärki mähkida ning voodisse telekat vaatama pugeda . Kohale jõudes olin peast üsna segane . Ultsi jutt . See vaatepilt . Oimetuna vajusin voodile . Ults ja Widget seletasid midagi omavahel . Avasin hilju köögiukse ja panin tule põlema . Valgus hiilis aeglaselt üle pimeda ruumi . Põrand , kapp , tool , laud , käed , veri , kaelakönt , röötsakil keha . Tule jumal appi . SEL MEHEL PUUDUS JU PEA . Küünal , aken . Ajasin end voodist liikuma ning Ultsist välja tegemata lõin köögiukse pärani . Kriiskavas elektrivalguses mädanes laua taga keskealise mehe karmide näojoontega laip . Ta kiilas pea läikis laepirnile vastu . Samas see plahvatas . Ta kiilas pea läikis laepirnile vastu . Samas see plahvatas . Samas see plahvatas . " Mine helista kiirabisse , " käsutas Widget . Tal olid pikad , ööseks lahtikammitud juuksed , mis ulatusid vööni . Tema toanaabrit , kellega ta korterit jagas ei olnud täna siin . Siin olid täna Ults ja sügavas shokis tüdruk kellega too Suhtles , mina . Köök oli liha ja luukilde täis . Liha ja luukilde täis . Tikitud . Ults kablutas koridori , telefoni man . Ta ei võtnud toru , ta mõtles , kahtles . " Kiirabi jõuab siia ei tea kuna . Kui ta üldse jõuab " . Kõhkles . Kraamis oma kola taskutest välja ja viis end võnkesse . Ebamatis oli nähtavus üsna kesine , ent Widgeti ja tüdruku intellektiraalid paistsid ära . Ka mõnede ligemate naaberkorterite asukate omad . Ults sõudis tüdruku omani . Üldiselt olid ebamatis kõik raalid ühesugused . Ta surkis tüdruku kanalites . Tunnetuskeskus ? Kartes midagi vussi keerata , näperdas Ults ettvaatlikult ja võimalikult vähe . Ta liikus tagasi keha man ja võnkus matti . Tuppa astudes tõmbles Widget pahupidipöörat silmadega põrandal ja ajas krampis suust verist ila välja . Ults oli intellektiraalid sassi ajanud . Juhtub . Tüdruk lebas päranisilmi liikumatult voodis . Ta avas köögiukse . Korteriperemees tervitas teda , andis kätt ja prahvatas sodiks . Alles jäi vaid käsi . Haises . Alles jäi vaid käsi . Ults seisis teovõimetuna lävel . Nüüd oli juba hilja arste kutsuda . Widgeti puhul oli viga juba otsaga ebamatis . Arstid siin ei aita . Widgeti tõmblev ja visklev keha peksles valusasti vastu Ultsi sääri . Juhtub . Tüdruk avas köögiukse . Köök haises . Keha laual higistas verd . Ja plahvatas . Ja plahvatas . Ults astus Widgetist eemale koridori oma kola juurde ja püüdis mõelda , rahulikult . Ta ei osanud neid terveks häkkida . Selleks ei tundnud ta seda värki veel pisavalt hästi . Ta viis end võnkesse . Tüdruku intellektiraal pildus juppe küljest ära . Paistis , et tema vaimne seisund hakkas jõudma viimse piirini . Ults seiras tema kanaleid . Võtnud ettevaatlikult ühe raalilt lennanud teravama jupi , suskas Ults vahedama otsa tüdruku mõnukeskusesse . Raal vappus veel paar korda ja jäi siis ühtlaselt vabisema . Widgeti raali kallal ei osanud Ults midagi ette võtta . Teist teravamat nubla ei paistnud ja midgi muud ei julgenud ta torkima hakata . Kõige hullem oli , et ta ei mäletanud , mida ta enne näperdanud oli . Ta naases keha man ja läks võnkesse . Tagasi matti tulnud , võttis teda vastu jube röökimine . Tüdruk oli end voodil looteasendisse kerinud ja röökis looma kombel . Mõnust . Vastu põrandat ja mööbliesemeid veriseks taotud Widget krambitas veel hullemini . Ühe käe luu paistis murdunud olevat . Tüdruk avas köögiukse . Mees laua taga tõusis püsti . Ruumi põrand oli liharäbalaid ja vereklompe täis . Mees naeratas , ta pea plahvatas lögana laiali . Tüdruk kriiskas vaatepildi üle ekstaasis . Ekstaasis . Ultsil vajus kuumalaine selga . Aistmismeel ütles , et tal kõrvade tagant kärssab . Nii tihedalt ebamati vahet võnkumine ei olnud hea . Hea . Jubedad mõnukarjed hakkasid ta kübermehhanismilt juppe rebima . Aistmismeel ütles , et kõrvade tagant kärssab . Kärssab . Ults viis end võnkesse . Viis end võnkesse . Ta võttis Widgeti ja tüdruku intellektiraalid ja viis need kehadest eemale . Siis võnkus ta need matti . Hetke pärast naases Ults oma kehha . Koridoris kärssasid kaks kübermehhanismi kängart . Pärisinimeste sekka , mõtles Ults haigelt . ... ilma neetud raalita . Ilma raalita .