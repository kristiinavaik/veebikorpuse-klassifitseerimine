kirjak	ilu_harm.tasak.ela	Nõlvak oli tõesti ilus . Kui tüdruk mäest üles jooksis , jooksis ta otse sinisesse taevasse , et siis hingetuna visata end kõhuli pehme valge pilvepadja peale . Seda oligi tarvis . Seda taevasse jooksmist . Kõik pidi olema täpne . Just siis , kui tüdruk maa servale jõudis , kikivarvule tõusis , et pilvele viskuda , jah , just hetk enne seda , kui ta , käed taevasse sirutatud ja säärelihased hüppepingul , täie hooga prantsataks kõhuli vastu kivist teeperve - sest midagi muud seal üleval ju polnud , tolmune maantee vaid - pidi teda hüütama . Mitte murdosa sekunditki varem . Täpselt . Nii , et ta kikivarvastelt täiele tallale maanduks , pinge sääremarjades annaks järele , järsu peapöördega viskuksid pikad juuksed üle õla , ja vaataja näeks ta nägu , otse kaamerasse pööratud , hämmeldunud , küsivat , ilusat noort nägu . Väga noort nägu . Marge kartis , et ta hüüdmisega hilineb ja tüdruk kukub kividele . Kukub end veriseks ja võtted peavad pooleli jääma . Kuni marraskil nahk kärna kasvatab . Ja kärn maha koorub . Ja punetavad kohad grimmi alt enam välja ei paista . Aga siis on ehk ka viimased ilusad ilmad läinud . Ja tuleb jälle sinist taevast oodata . Ja ühteainukest valget pilve . Samasse kohta . Ei , see on võimatu . Seda ei jõua elu seeski uuesti ära oodata . Tänastki on liiga kaua oodatud . Mitu päikselist päeva siin valget pilve ootamas käidud . Ja nüüd ta on . Aga ainult minuti , või veel vähemgi . Kui kaamera asendit pilve liikumise järgi veidi muuta , siis ehk kaks minutit . Aga mitte rohkem . Marge pidi hüüdma täpselt . Mitte varem . Ja jumala pärast mitte hiljem . Kaameral tuli kinni püüda kikivarvule tõusnud jalad . Efekt pidi olema täielik - tüdruk on taevas , täiesti taevas ! Vaatajale tuli jätta mulje , et taevasinine kitsas triip eraldab juba tüdruku taldu maa servast , et tüdruk ongi juba õhus ! Ja siis see hüüe , see aegluubis maandumine täistallale , jah , siis see mäng säärejooksuga , kaamera järsk tõus piki tüdruku selga , millel lainetavad pikad heledad viskevalmis juuksed - vise - nägu - silmad Küsimus . Ootus . Kõik oli hoolikalt läbi mõeldud . See pidi olema vaataja esimene kohtumine kangelannaga . Meeldejääv kohtumine . Säravsinise taeva foonil hallikassiniste silmade veidi hämmeldunud küsimus . Just nimelt küsimus . Väga noorelt inimeselt . Noorelt tüdrukult . Otse vaatajale . Enne veel , kui algab " story " , peab kostma küsimus : " Mis on ? " Või : " Mis on lahti ? " Või lihtsalt : " Mis ? " Jah , kõige parem on lihtsalt - " Mis ? " See jätab otsad lahti . Vaataja jaoks . ( " Mis sa tahad ? " , " Mis sa veel tahad ? " , " Mis sa üleüldse tahad ? " jne. ) . Režissöör , lühike jässakas mees , huuled tihedalt kokku surutud ja ninajuurel pidevast pingest sügavad vaod , vaatas , pea kuklas , üksisilmi valget pilve . Hetk oli saabunud . Hetk tuli kinni püüda . Iga hinna eest . " Kohtadele ! Valmis olla ! Võte ! " hüüdis ta , pilku pilvelt pööramata . " Oodake nüüd ! Puuder ! " pomises Helga , tüdruku mäest üles-alla tormamisest märga otsmikku tupsutades . Tema oli vist platsil ainus , kel tõesti tüdrukuga tegemist oli . " Sa pead ilus olema . Suur plaan tuleb ju kohe otsa ! Keegi peab selle peale ikka ka mõtlema ! " Operaator nihutas end veidi paremale - pilv oli liikunud . Valgustajad muutsid hiiglaslike fooliumplaatide kaldenurka . Nagu ulakad koolipoisid , kes päikese peegliga kinni püüavad ja plikale otse silma saadavad . Ainult et nende kipras kulmud ja tappev tõsidus asja juures ajanuks segadusse iga kõrvalseisja . Õnneks neid polnud . Tüdruku süda põksus . Ta ei teadnud isegi , oli see hirm , oli see vastutusetunne , arusaam hetke kordumatusest ? Jah , nüüd pidi see juhtuma . Just nüüd . Tüdruku keha tõmbus pingule - temas oli valmisolek . Täielik valmisolek . " Olete valmis ? Kiiremini . Kiiremini ! Kurat ! Pilv ! " Tüdruk tundis , kuidas grimeerija külmad sõrmed vastu ta lauge puutusid ja kergelt värisesid . " Noh , mine ! " Tüdruk tegi silmad lahti - Helga näol oli muutumatu muie . Tema pruunid silmad olid surmtõsised nagu alati . Tema väike kõhna nägu näis eksisteerivat omaette , nägu näis olevat peaaegu kivistunud - silmad ikka nööpterased ja tõsised , kortsudeta vaod siledatel põskedel , huuled kitsaks triibuks surutud ja siis see tekkinud joon omakorda laiustpidi veel pikemaks ja kitsamaks venitatud , ja siis otsad kergelt ülespoole painutatud . See kõver moodustis lõppes kummalgi pool isevärki reljeefse komaga . Koma oli kui kaitsevall , millest vaenujõud üle ei pääsenud . Tüdruk oli näinud kord grimeerimistoas pisaraid üle Helga näo jooksmas . Nad olid kahekesi toas . Tüdruk oli tasane nagu ikka . Helga oli alul küll ühtteist suusoojaks küsinud , siis kui ta juustesse rulle keeras . Aga kui ta fööni sisse lülitas , siis ei üritanud temagi enam sellest urinast üle seltskondlik olla . Olid niisama kumbki omaette . Juuksed peaaegu kuivad , klõpsatas lüliti , föön vaikis , ja Helga võttis , rulle lahti keeramata , grimmi tegemise ette . Tüdruk pani silmad kinni . Võibolla varem kui vaja oleks olnud , aga kes seda teab , millal ookrivärvi švamm laugudeni jõuab , parem on juba ette valmis olla . Pealegi meeldis talle suletud silmi ja pead toetades leentoolis istuda ja tunda Helga jahedaid näppe ning otsekui niisket suurepoorilist käsna oma nägu voolimas . Just nimelt voolimas ja mitte maalimas . Oli , nagu oleks tema pea ja rindki , mis suure dekoltee pärast kõrgemalt samuti tääniga üle tupsutati , olnud kellegi büst , kohe-kohe valmis saamas , meistri käest viimast lihvi vastu võtmas , kerget läiget üle hinnalise voolitud puu . Mis puu ta küll olla võiks ? - mõtles tüdruk suletud silmil . Midagi pidi õunapuust tehtama ? Õunapuu võiks ta küll olla , õunapuu oli päris jäme olnud , kui augustitorm ta toa ees maha murdis . Tema pea jämedune küll , ja rohkemgi . Vanaema oli kõik oma lapsed selle puu õuntega üles kasvatanud ja oli neid vinne lastelastelegi jätkunud , nii et kõhud lahti . Vanaema meelest oli puu küll selleks ajaks päris metsikuks läinud - ei need enam süüa sünni ! - aga laste meelest olid need head õunad , pealegi õunasupiks kõlbasid nad ka vanaema arust . Oksad olid kõrgel ja samblased , ega lapse jaks raputades puust üle käinudki . Aga tuuled tõid lastelegi puu alla magusaid ussitanud palasid , pealegi oli suure oksa küljes , mis end õuemuru kohale laotas , jämedast köiest kiik , ja head hoogu tehes sai üsna mitu õuna alla kukutada . Noh , küll sügis nad sealt kõrgemaltki alla ajas , ja mis alla ei tulnud , jäi lindude roaks . Tea , mis selle õunapuu tüvest ka sai ? Mis tast ikka sai , küllap pandi pliidi alla või saunakööki suure musta paja alla . Parem oleks küll , kui sellega oleks leivaahju köetud , aga see mõte oli juba puhas enesepettus , selleks ajaks polnud poes enam leivajahugi müüa , ja kes selle leivaga oleks jaksanud jännata - vanaema oli siis juba üsna vana ja ajas niisama poeleivaga läbi , kuigi " see üks õige asi polnud " . Pealegi nii vähese leiva jaoks , mille üks inimene jaksab nädalaga ära süüa - ja üksi vanaema nüüd enamasti ju oli - ei tasunud suurt leivaahju kütma hakatagi . Õunapuu pidi kõva puu olema . Pidi või ? - arutas tüdruk endamisi . Kesse siis küll seda saagida ja lõhkuda jaksas , jäi ehk niisama vedelema . Ei , õue peale küll ei jäänud . Algul oli . Kui tüdruk järgmisel hommikul onu juurest koju tuli , oli tormi murtud puu upakil õuemurul nagu ohtu aimav kull pesa peal , tiivad ähvardavalt kaardu kehitatud . Niisugune hiigelkull oli vana õunapuu mahamurtuna toa ees õue peal . Ja talumaja pisikeses aknaruudus paistis vanaema kahvatu nägu . " Ah tulid ? Torm tegi meie õunapuu kutuks . Nägid sa ? " ütles vanaema ja läks kähku akna alt tagakambri . " Tea , kus need juuksenallid kõik kadunud on ? Pää na sassis . " Vanaema hääl andis ära , et talle kangesti nutt peale tikkus . Tüdruk tahtis sel korral isegi nutta , aga vanaema häält kuuldes ehmatas ta ära - polnud ju vanaema selle hobusegi juures nutnud , kellel lehm soolikad seest välja kaevas ja kelle külamehed viimaseks hingetõmbeks koju koja alla talutasid - vähemasti tüdruku nähes ega kuuldes mitte . Seepärast ei teadnud tüdruk , mismoodi vanaema lohutada , ja jäi nõutult läbi tillukeste ruutude ja hallikstõmbunud marlikardina õunapuud vaatama . " Oi , ma unustasin eile juukseklambrid pesuruumi kraanikausi ääre peale ! " ütles tüdruk äkitselt ja avas silmad . Peeglist paistis vastu Helga kahvatu nägu , kumbagi põske pidi veeremas suur pisar . Kähku libises käeselg üle näo . Tagasipööratud käsivars peatus otsaesisel . " Ruum on umbne , higi jookseb nägupidi alla , " oli Helga seepeale öelnud . Aga tardunud muie suunurkades oli olnud ja jäi . " Imelik , kuidas ta niiviisi nutta sai , kui ise muigas ? Mina küll ei saaks , " mõtles tüdruk . Ta ei mõelnud , miks Helga nuttis . Jah , tüdruku mõte jäi kinni suunurkade taha . Nagu kaitsevall , millest võõrad vaenujõud üle ei pääse , need kaks reljeefset koma . Sedasi oli Helgal natuke üleolev ilme , ja nii ei tihanud keegi tõesti kaugemale tungida ning teda küsimustega tülitada . Helga pani puudri käest , tüdruk astus mahapandud puupulga taha , et täpselt õigest kohast alustada . Päikest ja valget pilve oodates olid nad mitmel päeval mitmeid kordi kaadrit täpsustanud . Keegi polnud küsinud , kas tüdrukul valus ei ole paljajalu üle värskelt niidetud kõrrepõllu mäkke tormata . Tal oli valus . Väga valus . Õigupoolest oli tal talla all mitu veritsevat auku , mida ta õhtuti hotellitoas rivanooliga puhastada püüdis , millest aga ikka mädasegust vett välja immitses . Neil kõrretüügastel oli imelik komme ikka ja jälle samasse auku torgata . Tüdruku nägu moondus valust ja ta tänas õnne , et oli kaamera ja teiste poole seljaga . Paaril korral oleks ta äärepealt valju häälega oiatanud . Peas tagus ühtejärge : longata ei tohi , longata ei tohi ! Mis longata ! Õieti ei tohtinud üles jõudes hingeldadagi - nii kerge pidi olema see jooks taevasse , nii kerge , et vaataja lendutõusmist lausa ootaks , selles juba ette kindel oleks . Filmil oli lihtne pealkiri - " Lend " . Tüdruku meelest keegi kolmest peategelasest selles filmis lennuni ei jõuagi , ehkki igaüks seda omal viisil üritab . Õieti on lugu veelgi imelikum - sama skeem hakkab korduma . Kui üks kolmest on just-just õhku tõusmas , sinna paremasse , sinna kaunimasse , sinna mõtestatumasse olemasollu , siis tingimata keegi neist kolmest teeb midagi , mis lennu nurjab Kummaline , miks see stsenarist just sedasi selle loo välja mõtles ? Et nad ka tahavad niisuguseid kurbi lugusid kirjutada ! Tüdruku meelest võis ju vahetevahel ka sedasi juhtuda , aga see ei saanud ometi reegel olla ! Ah , ühel kolmest võiks see lendamine siiski õnnestuda ! Temal näiteks . Temal kui kõige nooremal . Kõige kergemal . Kõige ilusamal ? Ei , lihtsalt kõige õnnelikumal . Noh , kellelgi peab ju ometi vedama ka , kellelgi peab ometi õnne olema ! Tüdruk oli hirmu unustanud . Ka ei kuulnud ta režissööri eksalteeritud hüüatusi ja vormikohast käsklust alustuseks . Ei märganud mõttesse vajununa isegi mitte seda , kuidas Marge kaamera ette astus ja oma monotoonsel , kergelt laulval häälel , tublisti kõrgemal kui see , millega ta tavaliselt rääkis , numbri hüüdis . Klapi plaksatus vastu musta tahvlit tõi tüdruku uuesti platsile ja nagu kauge kaja kumises ta kõrvus Marge hüüde lõpp : " Duubel üks ! " Sellele musta värvi tahvlile oli kriidiga kirjutatud filmi nimi ning needsamad hõigatud numbrid ja selle ülaosas oli liikuv ( hingega ? ) klots . Enne iga kaadrit hoidis režissööri abi tahvlit kaamera ees ja hüüdis samal ajal võidukalt üle prožektorite tarvis hiigelautol töötava jõujaama mürina mikrofonile kuuldavalt neid numbreid . Viimase sõna lõppedes pidi tahvel alati saama liistuga heleda plaksaka ja seepeale tuli Margel kiiresti kaadrist kaduda , et tõelisele filmielule mitte jalgu jääda . See oli hädapärane rituaal , mille järgi pilt ja heli hiljem omavahel klappima pandi , ja jumal seda teab , mis kõik veel . Tüdruk polnud sellesse eriti süvenenud , ja ega keegi seda talle seletama vaevunudki . Ka ei teadnud ta , kuhu on ja kuhu pole sünnis oma nina toppida , ning nii pidas ta paremaks ise mitte küsima minna . See-eest silmad ja kõrvad hoidis ta lahti ! Ja kui ta uudishimu niiviisi aeg-ajalt ka rahuldust leidis , ei märganud seda õieti keegi - vähemasti tahtis tüdruk , et keegi , mitte keegi seda tähele ei paneks ! Nende jaoks siin olid ju kõik need asjad nii iseenesestmõistetavad , võibolla paneks tüdruku teadmatus neid muigama Ah , ja neid asju tundus tüdrukule isegi liiga palju olevat , mida kõike nad arvasid , et ta teab ja oskab ja aru saab , aga mida ta sugugi ei teadnud , osanud ega mõistnud . Ometi oli keegi , kes ta varjatud teadatahtmissoovi tähele oli pannud . See oli teine operaator . Mitte küll see kõige tähtsam mees kaamera taga , aga tassis ta neid kaameraid küll alalõpmata , seadis ja pani neid kokku , vahetas objektiive ja puhastas , ning augulistel külavaheteedel hoidis neid rappuvas bussis hellasti süles , et põrutus neile viga ei teeks . Platsi peal kamandas vaiksel häälel valgustajaid ja tema salapäraste käeliigutuste peale liikusid prožektorid ühest kohast teise , lülitusid siin sisse ja seal välja , kuni viimaks rahu majas oli . Seda " rahu " mõõtiski ta pisikese musta valgusmõõtjaga , ja algul tegi see toiming tüdrukule palju nalja - tuleb su juurde , vaatab sulle näkku , teinekord vaatab sulle silmagi , aga silma ometi ei vaata . Uurib ja uurib , paneb selle väikese musta asjavärgi sulle näo ligi . See mahub talle peopesasse . Ja siis on selline tunne , nagu hoiaks ta oma pikkade sõrmedega maast leitud linnupesa . Hästi õrnasti . Sõrmed peaaegu et puudutavad su põske ja näib , nagu võrdleks ta linnupesa sinu põsega . Et mis vahet neil on . Või siis hoopis linnupesa - ja sinu silmi Häh , sa võiksid talle siis kasvõi silma teha , ega ta seda ei näeks , kuigi ta sulle otsa vaatab ! Tema uurib su nägu nagu asja - oh ei , seegi on liiga palju öeldud , ta ju ei uurigi sinu nägu , tema ei näe ju üleüldse mitte sind , tema näeb valgust ! Jah , järele mõeldes pole see naljakas midagi , see on lausa ülev - näha valgust , ikka ja alati helendust , heledust , kuma ! Mõtle , missugune ilus töö - vaadata valgust ! Vaadata ikka ja alati valgust . Milline elukutse ! Kuni siis viimaks see valgusevaataja ei märka enam ei maju , ei inimesi , ei puid ega kive , isegi mitte merd ega taevast , lõppude lõpuks isegi mitte lampi , prožektorit , kuud , päikest , jaaniussist rääkimata - ainult valgust , valguse tugevust . Või nõrkust . Ja kui see talle siis kord juba nii omane on , et ta enam tööpäeva algust ja lõppugi tähele ei pane , aina valgust vaatab , mõõdab ja hindab , siis võib see olla üks eriskummaline elu küll , asjade ja inimesteta , üksnes valguse maailmas . Tüdruk oli midagi kuulnud astraalkehadest . Võibolla siis see mees ei olegi enam siin , meie hulgas , vaid hoopis seal , astraalkehade maailmas ? Ei , nii see asi vist ka ei käi ! Ta on ju ikkagi päris inimene , noh , see tähendab , et luust ja lihast nagu me kõik - kas ta siis ikka saab oma maist elu astraalkehade hulgas mööda saata ? Ega vist . Aga tema , see valgusemõõtja , oli mingil mõistetamatul viisil näinud tüdrukut rohkem kui kõik teised . Kust ta muidu teadis , et tüdruk nii kangesti tahtis kasvõi üksainus kord läbi kaamera vaadata ! Et kuidas see kõik paistab ja on . Aga ta teadis . Ja näitas tüdrukule . Ja seletas . Ja ükskord andis raske käsikaamera , selle kullatüki , talle õlalegi . Vaadaku ja tundku ise , kuidas see asi käib . Teinekord jälle , õiget valgust oodates ja aega parajaks tehes , oli ta bussis talle erinevaid objektiive näidanud . Et kuidas ja mida nendega muuta annab . Oh kui põnev see kõik oli ! Aga ega seda õigeks küll ei peetud . Ometi , kuigi mees teistest ehk noorem oli , keegi lausa keelama või riidlema ka ei hakanud . Pigem ümbritses neid siis võõrastav vaikus . Aga kui mehi rohkem lähedusse juhtus , siis tögati ja lõõbiti küll . Tüdrukule ei öeldud otse midagi , öeldi mehele . Tema naeratas natuke häbelikult . Aga sedasi oli ta vist eluaeg naeratanud , sest tal oli näos kummagi põse peal oma kolm naerukortsu küll , samal ajal , kui igal teisel ainult üks oli . Pealegi keerdusid need naerukortsud keset põske sügava naerulohu ümber , ja see oli niisuguse tõsise mehe juures nii ootamatu , et selle asemel , et seda võõristada , tüdruk selle naeratuse kohe omaks võttis . Õieti oli see esimene asi , mille ta mehe juures omaks võttis . Ja mida ta juba proovivõtetegi ajast mäletas . Kõike muud , seda valguse vaatamist ja tervenisti töö sisse kadumist ja isegi seda põnevat kaamera ligi lubamist , võttis tüdruk vastu pelguse ja aukartusega , mis distantsi pigem suurendas kui vähendas . Aga need naerulohud ja naerujooned näos olid kohe omad ja enesele aru andmata piidles tüdruk vahel , kui ennast väga üksinda ja ebakindlalt tundis , mehe poole , et tema naeratust püüda . Ei mõelnud ta siis astraalkehadest ega kummalisest elukutsest . See naeratus oli nagu käegakatsutav asi , mis ta uuesti paika pani , talle julgust ja jõudu andis . Klapi klõpsatus oli tüdruku nii järsku võtteplatsile tagasi toonud , et ta hetke abiotsivalt ja nõutult seisatas , enne kui üle pügatud kõrrepõllu mäkke jooksma hakkas . Selle lühikese hetkega oli ta ometi märganud naerulohkusid näos , paari meetri kaugusel , vasakul . Ja , imeline kergus jalgades , pistis ta jooksu ülesmäge . Jah , nüüd ! Nüüd ! - hõiskas keegi tüdruku sees ja ta lendas - taevasse , valgusesse , pilvedesse . " Kellel on põskedel naerulohud , peavad silmanurkades naerukurrud olema ! " käis õhuline mõte läbi ta pea . Niisama enesestmõistetavalt nagu tuul kahlas läbi ta lehvivaist juustest , lendas see üksik mõte läbi ta pea Oli see vast jooks ! Oleks tüdruk ometi varem teadnud , et niiviisi joostes ei saagi kõrred torgata , nii vaevu-vaevu puudutasid ta tallad maad ! Olnuks olemata kõik see valu , kõik see hirmgi äkilise oiatuse või lonkamise ees ! Polnud vajagi karta - midagi ei saanud juhtuda , midagi ei võinud ilma pealgi juhtuda , kui sa oled seitseteist aastat vana ja sulle ju meeldib joosta , joosta mäest üles või alla , mööda siledat asfalti või kivist mereranda , olgu või kännulist raiesmikku pidi ! Asi siis nüüd see pisike küngas ei ole ! Mittekeegi nendest siin ei pea ütlema , et tema , tüdruk , sellega hakkama ei saa ! Nii hea on joosta , kui ees on sinine taevas , ainult taevas , sinu taevas - ei ühtegi hingelist ! Maailma lõpp . Taevailma algus ? Kes ütles , et maa on ümmargune ? Niisama kui kuu ja päike , niisama on taldrik ka maa . Olgu küll , et siin ta serv supitaldriku kombel üles tõuseb . Kohe , kohe on ta maa serval , ja siis pole muud , kui - hüvasti , kallis kõrrepõlluke , kallis mäenõlvake , kallis kiviklibuke , hall mullaraasuke , mina lähen ära teise ilma , taevailma sisse , käed juba lendamiseks laiali kui linnul tiivad Et kui see maaserv nüüd jalge alt kaob ? Mis pilvepadjast nad mulle küll rääkisid ? ! Et tahtku ma sinna sisse puhkama hüpata ! Milleks ? ! Mina ei tahagi puhata . Minul on jaksu veel küll . Mina tõusen lendu , küll minu käed mind kannavad - kuidas siis tiivad lindusid kannavad ? - kannavad mind läbi sinise , sinise , siis kui maa saab jalge alt otsa ! Tüdruk ei näinud tõesti ei kivist maanteed , mis talle võinuks nüüd paista , ei okastraadiga karjamaad teiselpool tolmust kruusateed , ka mitte uusi künkaid selle nõlvaku tipust , mida sealt võinuks näha . Tüdruk oli , pea kuklas ja käed lennuks valmis , pilkupidi kõrgel sinitaevas , kui režissöör röögatas : " Leena ! " Marge oli unustanud , oli hoopis unustanud , et tema pidanuks hüüdma stsenaariumis kirjas olevat Peetri teksti " Laura ! " . Kes selle ühe kaadritaguse sõna pärast näitlejat kogu päevaks platsile veab , pealegi oli Peetril täna õhtul teatris etendus , ta oli juba hommikul Tallinna sõitnud , et homme hommikuks uuesti siin kohal olla . Jah , tüdruk ei olnud niiviisi veel kordagi jooksnud . Oli seda ju küll ja küll proovitud , aga ta ei olnud niiviisi kunagi jooksnud ! Marge oli jäänud vaatama , kas tõesti ta tõusebki lendu , siidikleit tuult täis , pea kuklas ja käsivarred nõtkumas tuules nagu linnu haprad tiivad ? Oli unustanud kõik ja jäänud vaatama Boss röögatas meeleheitlikult , täiest kõrist . Õudusega . Tüdruk ei taibanud , milles asi . Oli ta midagi valesti teinud ? Mis juhtus ? Sedasi ta hetkeks tarduski , korraks jalgadel vaarudes , julgemata nende poole vaadata . Käed vajusid nõrkenult alla , tallad leidsid kivisel teel kindlama toe . " Laura ! " hüüdis nüüd Marge nõrgal väriseval häälel , juba ette hirmul , aimates bossi raevu . Leena pöördus , ja ehk ta küll nüüd Marge hüüust taipas , et kaader just tema peapöördega lõppema pidigi , ei olnud ta kõrvust ometi veel kadunud see jube röögatus . Põlved värisesid ja süda tagus . Tema näos võis veel aimata lennu ootuse õndsust , jooksmise naudingut ja tõelist eemalolekut reaalsest maailmast - nii nõutusesegune oli ta küsiv pilk , mille ta bossi poole saatis . Ega ta küsinudki häälega , huuled liikusid vaevu , aga võis aimata , et see , mis ta ütles , oli " Mis ? " . " Stopp ! Braavo ! Braavo ! " , hüüdis boss ja heitus samas oma ebasoliidsest vaimustuseavaldusest . Vaod ninajuurel süvenesid silmapilkselt ja ta pöördus operaatori poole . " Said kätte ? " " Vist küll . Peaks olema küll ! " " Kurat , Marge , mis sul siis hakkas ! Mis sa magama jäid ? Oleks tüdruk nüüd nägupidi kividel olnud Oh kurat , tee teiega tööd või midagi ! " Nüüd nägid kõik , et valge pilveke oli tõusnud lendu ja ilutses horisondist tublisti kõrgemal , nii et - enam ei mingit illusiooni pehmest valgest padjast , mille sisse puhkama viskuda ! " Riskime ! Jääb üksainus duubel ! " ütles režissöör otsustavalt . " Aga milline selle eest milline ! " pomises ta rahulolevalt käsi hõõrudes . Plats kihas nagu sipelgapesa . Koristati tehnikat , otsiti kadunud asju , jäädi üksteisele jalgu , räägiti üksteisest üle . Õiendati , õiendati . Tüdruk seisis tolmusel teepervel ja vaatas kõrgel taevas üksikut valget pilve ära sõudmas . Ära " Leena ! " Olav ei naernud , aga naerulohud olid ikka alles . " Neil läheb veel aega . Jõgi ei ole siit kaugel . Jookseme ! " Ja jälle ei puutunud Leena jalad vastu maad . Aga nüüd polnud see mitte ainult kergusest , vaid ebatavalisest kiirusest . Tema käsi oli kõvasti mehe suures kindlas peos . Ja nii kiiresti nagu mees jooksis , poleks tema küll joosta jõudnud . Nõnda ta siis lendaski teisega kaasa , unustades maailma serva ja valge pilve . Lausa lendas sellessamas ilmas , hing kerge ja rõõm südames . Süda tuksus nüüd otsekui läbi kahe ühendatud peopesa . Oli see ikka tema süda ? Leena süda või hoopis Olavi süda ? Nende veri voolas ühest ihust teise , suletud vooluringi pidi , mida nad ei raatsinud lahutada . Jõe kaldalgi mitte . Seisid ja vaatasid voolavat vett . Jooksid siis nõndasamuti tagasi . Oldi juba bussis . Keegi ütles : " Tulid . " I peatüki lõpp . Leena leidis ta lumemarjapõõsastes magamas . Kui ei oleks teadnud , kust otsida , poleks ilmapealgi leidnud . Ah , ega tal polnudki vaja leida , aga oli kord juba selline tuju , et ei saanud õieti üksi olla ja kellegagi koos olla poleks ka nagu tahtnud . Peale Sasipea . Sasipeaga oli hea . Ta sai kohe aru , kui sul polnud isu rääkida . Kõndis niisama mõni meeter eemal ja jagas sinuga teed . Keegi polnud teda käskinud või palunud - ise tuli , kui Leenat juhtus nägema . Käskimise ega palumise peale poleks ta küll ennast liigutanud . Selline isevärki olend . Ei olnud enam roosasid tibatillukeste õitega kobaraid põõsastel , ei olnud veel säravvalgeid lumemarju . Oli aeg pärast kevadet . Oli aeg enne sügist . Leena silmitses tähelepanelikult teerada , mis viis puusillani üle oru . Kedagi ei olnud tulemas . Linna suunas nägi ta eemaldumas kahte selga . Tumeroheline hooldamata hekk kummalgi pool jalgteed ootas mornilt . Leena püüdis oksi kahele poole lahku lükates sisse trügida , aga see ei õnnestunud . Oksad olid üksteise hõlma kasvanud ja tihedad . Siis kummardus ta üsna maa ligi , tugevate algvarte lähedale . Nüüd eraldas ta põõsaid ja nendevahelisi läbikäike . Seal see Sasipea oligi - põõsa all keras kui ussike , poolkuiva lehekõdu peal magamas . Pruuni-hallikriimulised paljad sääred nagu vana põõsa raagsed tüveoksad maha murtud ja looka painutatud . Sääred või käsivarred ? Ühtviisi peenikesed , ühtviisi tõmmud ja tolmused . " Aita ! " ütles Leena tasa . " Aita , kas sul külm ei ole ? " Aita naeratas , enne kui oleks silmigi avanud . Aita teadis , et ainult Leena võib ta üles leida . Ta kuulis küll . Ainult Leenal oli selline hääl . Sellepärast ta ei ehmatanudki . Naeratas ainult . " Ei ole . Mustlasel ei ole külm . " ütles ta kinnisilmi . Leena mahtus vaevalt ta kõrvale kükitama . Põõsaste all oli pime . Süsimust kräsupea kerkis , Aita oli silmad lahti teinud - ja sinine taevas näis nüüd olevat siinsamas , allpool lumemarjapõõsaste tumedat lehestikku . Uskumatult sinised silmad olid sel lapsel , sinised ja sügavad , just sügavad . Need silmad - õieti nad polnudki nagu taevas ise , vaid taeva peegeldus tumedas , haudsügavas metsajärves , kuhu liiga kaua vaadatagi ei julge . Aga kuhu pilk iseenesest kinni jääb , kuni keha tasapisi kaldu kisub , küsimata sinu tahtmisest või keelust , sest olemist nagu polekski enam olemas , on vaid mingi seletamatu olematuse õndsus . Leena oli kord ammu ühe põlislaane järvega sedasi tõtt vaadanud . Siis oli see mingi võõra linnu võigas hõige , mis ta järve kaldale tagasi tõi . Pea viskus kuklasse , võpatus võdistas keha nagu kivivise ringitab siledat pingul veepinda Sedasi oli ta oma pilgu sealt teisest taevast tagasi saanud . Aga pelgus oli jäänud . Mitte et ta Aita silmi just kartnud oleks - õnneks olid need püsimatumad kui tuuletu järvepind - aga oma lummus oli nendeski . Aita tabas otsekohe , kui teine midagi tema juures võõristas , teda teistsuguseks pidas . Aita tahtis olla nagu Leena - niisama ilus , niisama hele , niisama puhas " Leena , ma pesin eile oma käsivarsi , ausõna ! Ja sokid pesin ka ära . Usu ! Usu ! " Oh , ei mingit vaikset metsajärve enam ! Heledad sähvatused välkusid tüdruku silmist ja juba ta väänutas oma peenikesi käsivarsi nõtkelt ja kiiresti Leena näo ees , kes oleks nüüd pidanud nägema , et eilsega võrreldes oli neil ehk naha sisse parkunud saasta tõesti vähem . Ent paksu tolmukorra , kriimude ja päevaga kogunenud mustuse alt oleks seda põhjalikulgi uurimisel raske olnud kindlaks teha , lausa võimatu aga selle graatsilise ja temperamentse tantsu ajal , mida põõsa all kükitav tüdruk nii ootamatult etendas . Leena jälgis teda imetlusega , kerge naeratus suul . Seda märganud , peatusid okste vahel looklevad käed silmpilkselt ja hetkega olid Aital sandaletid jalast tõmmatud ning kaks sokkides jalatalda sirutusid Leena näo suunas . " Pesin , ausõna pesin , seebiga pesin , roosa seebiga , maasikaseebiga ! " " Muidugi pesid , ma teadsin , et sa pesed , ma teadsin seda eile ka , me ju leppisime kokku , et kui sa ei varasta ega peta , oleme sinuga sõbrad . Ja me oleme sõbrad ! Ainult et valged sokid ei lähe enam hästi puhtaks , kui nad kord liiga mustaks on saanud . Ja pestud sokid saavad tolmu sees magades uuesti mustaks . Pesta tuleb ikka ja jälle uuesti ! " Aita keeras nüüd jalatalla akrobaadi nõtkusega oma silmade suunas , vangutas hetke nõutult pead , tõmbas siis kergelt ohates peoga mõned korrad üle sokipealse , ohkas veelkord , pani sandaletid jalga , ütles " Lähme ! " ja puges kassi osavusega põõsaaluseid pidi teeni . Leena järgnes talle , käsivarrega nägu kaitstes . See veel puudus , et homme näol mõni kriimustus oleks - anna siis aru , et kus ja miks . Paari vistrikugagi parasjagu paanikat , kui suure plaani võtmiseks läheb . Helga joonistab peenikese pintsliga hästi hoolikalt kogu vistriku heleda grimmiga üle , hajutab servad , võtab siis teise pintsliga tumedamat grimmi , retušeerib servad , siis katab näo ühtlaselt tääniga , ja kui see kõik veel puudriga ka kaetud on , ei tohi vistrik õieti enam läbigi kumada . Pika võttepäeva jooksul turritab vistrik umbse grimmi all end aga ilmtingimata reljeefsemaks , ja kui siis suure plaani aeg viimaks käes on , on pahandust kui palju . Režissöör riidleb valjul häälel üle kogu platsi , ta ei tea isegi , kelle peale oma nördimus välja valada - Leena või Helga . Helgal on raske , õieti isegi võimatu vana grimmi all midagi muuta . Õigupoolest tuleks kogu grimm maha võtta ja kogu protseduuri uuesti alustada , aga võtteplatsil on seegi võimatu . Nii on õhtuks näol rohkest puuderdamisest inetu krohvikord ja järgmiseks päevaks kipub peasüüdlane , see vistrik ikka , ehtsaks mädapunniks paisuma . Ja hommik algab siis Helga veelgi murelikuma " oi-oi-oi " -ga . Leena tunneb end süüdlasena , aga ei tea õieti , milles . Pole ta ju ise ennast kellelegi pakkunud . Ometi on juhtunud nii , et just tema nendest sadadest koolist ja tänavalt kokkukorjatud tüdrukutest läbi foto- , filmi- ja muiduproovide selle pärisfilmimiseni on jõudnud . Ja siiski tuleb temalgi seista võtteplatsil , pisarad kurgus , ning tunda , et oma vistrikuga põse peal pole ka tema mitte see päris õige , see tõeliselt õnnelik Oksad olid jätnud käsivartele mõned kriimud . Tühiasi , igapidi tühiasi ! Aga Leena vaatas nüüd neid kriipse nõutult , teadmata isegi , kuidas neisse suhtuda . Ikka ja jälle koges ta , et ei kuulugi nagu enam iseendale . Ta pidi olema see , kellena teda näha taheti . Õigem oleks öelda , et selline , millisena teda ette kujutati . Filmivõtted kestsid kuid , aga teda taheti näha muutumatuna . Oli see siis võimalik ? Parema meelega oleks nähtud , et ta poleks selle ajaga targemakski saanud . Iga ta sammu jälgiti , kõige kohta päriti aru ja vaba aja mõiste oli niiviisi üsna absurdne . Esimest korda tundis Leena , et ta on kellegi omand . Ta ei oleks osanud öelda , kelle , aga nii ta tundis . Ja äkki sai Leena aru , miks ta just Aitat otsis , miks ta tänagi teda otsis . Aita oli vabam kui tema , Leena , kunagi olnud oli . Aita , ematu-isatu , peaaegu kodutu , vaid servapidi vanema õe perekonda kuuluv , elas nii nagu heaks arvas . Mida vähem ta kellegi abi vajas , olgu siis varastamisel , petmisel , söögi- ja magamispaiga leidmisel , seda suuremat tunnustust ta oma kaaslaste hulgas vääris . Ja lugu temast peeti , tõesti . Nad olid Aitaga mõned päevad tagasi mööda selle väikelinna peatänavat kõndinud , kui neile tuli vastu tõeline mitme koheva seelikuga tüse mustlaseit . Ta ütles Aitale midagi ja Aita vastas poolhõisates , eesti keeles : " See on minu sõber ! " Naine viipas Aitale võimukalt . Aita hüüdis Leenale : " Ma tulen kohe sulle järele ! " ja kadus lähima puumaja nurga taha . Leena läks edasi . Kui Aita talle järele jõudis , oli tal käes kaks pulgajäätist . Leena jäi seisma . " Kas sa küsisid jälle raha ? Ma ei taha seda jäätist ! " Leena pani käed jakitaskusse . Aita silmad olid äkki vett täis . " Võta ! Palun võta ! Ma ei varastanud , ma ei valetanud , ma ei küsinud ka . Tähendab , ma olen täna küll raha küsinud . Ja mulle on antud ka . Kui ma ütlesin , et ema on haige . Aga ma ei ole sinu nähes küsinud . Sina ei näinud . Sina ei tea . Ja sinule ma selle raha eest ei ostnud . Usu , usu ! See mustlasetädi , kes vastu tuli , küsis kas mul raha on . Mina ütlesin , et on . Ütlesin ju ausalt ? Tema hakkas naerma ja andis mulle ise raha . Mina ei küsinud . Selle raha eest ostsin ma sinule jäätise . Õige jäätise . Ausa jäätise ! Ja sina ei võta ! Võta . Palun ! " Leena sirutas käe . Jäätis oli tilkuma hakanud . Aita silmad lõid särama . Aita püüdis Leenat mõista . Otsida Leena arusaamadele kohta oma maailmapildis . Leena oli öelnud : tema sõber ei varasta , ei kerja , ei valeta . Kui Leena pillas kogemata mündi põrandale , tõstis Aita selle üles ja ulatas Leenale . Ta ei puutunud ühtegi Leena asja . Leena ei tabanud teda enam kunagi raha lunimas . Ometi teadis ta , et Aita pidi ära elama . Et Aita elas oma endist elu edasi . Filmiinimesed ei vaadanud teda sugugi hea pilguga . Neile ei meeldinud seegi , et Leena temaga tegemist tegi . Võõrastemajas kadusid mõned asjad ja kahtlustati muidugi kohe Aitat . See oli väike vana puumaja väheste numbritubadega . Võõraid seal ei käinud - terve maja oli kogu suveks filmimeeste päralt . Leena keelas Aital teda võõrastemajja otsima tulla . Ja Aita ei tulnud . Tänaval oli kaks astet kivitreppi , enne kui värvituks kulunud puu-uks trepikotta viis . Alumisel korrusel oli räpasevõitu söökla , ülemisel võõrastemaja . Uks kääksus alatasa . Kes tuli suitsu ja tikke ostma , kes janu kustutama , kes kiiruga sööma . Söökla avati varakult ja suleti hulk aega pärast kauplusi . Sellest ka see tihe liikumine . Aita istus kiviastmel ja ootas Leenat . Vahel varahommikulgi , jaheduse käes kössis . Öeldi talle seda ja teist , kui ta trepil jalgu juhtus jääma . Ega ta enesele liiga teha ei lasknud . Kui halvasti öeldi , siis sülitas . Kui virutama kiputi , andis jalgadele valu , oli aga mõne minuti pärast trepil tagasi . Hommikuti oli Leenal kiire . Aita tundis seda tuttavat vuhinat puuastmetel , hüppas püsti ja keksis kiirustava Leena kannul stuudio bussini , mis väljakul kahest hotellist tulijad kokku koondas ja paarikümne kilomeetri kaugusele linnast välja võtteplatsile viis . Leena häbenes natuke oma murjanist saatjat . Aita sai sellest aru ja istus lillepeenra kiviäärele veidi eemal . Nagu istunuks ta seal juba teabmis ajast , tõmbas ta asfaldile kivikilluga lühikesi kriipse , bussist ja möödaruttavatest inimestest välja tegemata . Kui Leena teda bussiaknast vaatas - kedagi oodati veel , keegi oli veel tulemata - tundis ta ebameeldivat rahulolematuse tunnet iseendaga . Aita peenikesed paljad käsivarred hommikujaheduses sirutusid ja kõverdusid , lähenesid ja kaugenesid , kui ta sedaviisi neid kriipsusid tõmbas . See liigutus oli kui viibe , kui kutse enda poole Jalad määrdunud kleidisabasse mässitud , pea põskepidi põlvedel ja silmad poolsuletud , näis ta olevat tõmbunud endasse nagu tigu oma kotta . Käsivarred aga , otsekui väljasirutatud tundlad , kompisid ümbrust ja reetsid , et see liikumatu olend oma kojas otsib kontakti , katsetab , kutsub . Nüüd oleks Leena tahtnud teda kallistada , teda soojendada - kindlasti , kindlasti oli tal , vaesekesel , külm jahedas hommikus sedasi paigal olla ! Mis sooja sellest õhukesest varrukateta sitsikleidist ! Leenal oli halb , et ta polnud tüdrukuga õue jäänud , et ta oli häbenenud bussitäie filmirahva silme all seda pisikest tüdrukut emmata , teda soojendada , temaga kulli mängida , kuni viimane tulija bussis on ja mootorgi juba sisse lülitatud . Jah , ja siis , poole mängu pealt , ka ise bussi hüpata ja kannatlikult ära kuulata kõik etteheited , kõik näägutused , mis seda tegu saadaks , otsekui oleks tema see olnud , kelle järele buss ootama pidi Leena oleks tahtnud julgeda nii teha . Seista keset väljakult ärakeeravat bussi vaevu püsti , ühe käega istme seljatoest kinni hoides ja teise käega - kõrgele väljasirutatud käega - Aitale lehvitades . Kuni ta veel paista võis . Ja alles siis esimesele juhuslikule vabale kohale maha istuda , olgu see plats kasvõi režissööri enese kõrval ! Aga ta leidis enda istumas sisseharjunud kohal , teises pingis , akna all . Ja bussi liikuma hakates salamahti , enese keha varjus , sõrmeotstega aknaklaasil Aitale lehvitamas . Aita ei liigutanud , istus endiselt pea põlvedel ja silmad kinni . Leena teadis , et ta kuulab praegu pingsalt bussimootori möiratust , rataste kahinat asfaldil , mootori turtsatusi pöördel ja nende häälte segunemist peatänaval üleüldisesse liiklusmürasse . Veel ei varjanud majad väljakuäärset lillepeenarde rivi , ja Leena lootis , et Aita korrakski pea tõstab Siis kadus väljak majade varju . Umbne süütunne pakitses kusagil südame lähedal . " Argpüks , argpüks , argpüks ! " nokkis süda sees tavalisest veidi kiiremas rütmis . Miks Leena kartis ? Kartis olla ta ise . Leena ei mäletanud , et ta kunagi varem selliste asjade üle mõelnud oleks . Oma kodus oli ta kõigile tuttav sündimisest saadik . Miks oleks ta seal pidanud kartma olla see , kes ta on ? Koolis olid omasugused . Ja kui seal igaüks ka oli omamoodi , maksis siis seda häbeneda ? Ei olnud Leenal õpetajatki , kelle ees ta tahtnuks näida teisem , kasvõi näiteks parem kui ta oli . Kool ei olnud talle nii oluline . Oli , kes ta oli - ja sellega oldi harjunud . Keda või mida ta siis nüüd kartis ? Oli see kartus või aukartus ? Ja kas aukartus õigustab kartust , argust , reetlikkust ? Leena ei meeldinud enam endale . Ta ei olnud endaga rahul . Jalgrada lõppes ära . Aita pööras ringi ja vaatas küsivalt Leenale otsa . Pargi poole või linna poole ? " Kas sa söönud oled ? Minul igatahes on kõht tühi ! " Ja Leena hakkas astuma linna poole . Kerge videvik hõljus õhus . Pilvealune päev hakkas lõppema . Värvitult ja kurvalt nagu üks hall jahe suvepäev tumerohelises küpses suves lõppema pidigi . Puudes ei olnud veel kollast ja tihe lehestik tegi ilma pimedamaks kui see tegelikult oli . Väikeses pargis pladises purskkaev . Alasti poisslaps hoidis pea kohal rasket kivivaagnat , mille servilt vesi maha voolas , jättes poisi palja keha ometi puutumata . Eemal lõi raekoja kell ühe paugu . " Pool , " ütles Leena endamisi . " Pool . Ja juba nii pime . " Muidugi ei olnud veel pime . Oleks olnud päikseline päev , poleks õhtu veel meeldegi tulnud . Madalduvad päikesekiired mängiksid siis puude tumedais võrades valguse ja varju ilusat mängu . Iga veepiisk poisikese vaagnalt pritsiks värve algavasse õhtusse . Ja meelgi poleks nii tume . Aita ja Leena olid omavahel kokku leppimata mõlemad tänavalt sellesse tillukesse kolmnurksesse parki põiganud . Aita kõndis , käed tasakaaluks laiali , mööda purskkaevu kitsast kiviäärt . Üksikud veepritsmed tippisid ta tolmustele säärtele tillukesi tumedaid täppe . Leena seisis sealsamas ja vaatas pingsalt vaagna serva , otsekui oleks ta lootnud , et vesi pilgeni täis vaagnale pidama jääb ja poiss , osavalt balansseerides , tasapisi liikuma hakkab , üle kitsa kiviääre astub , sealjuures piiskagi vaagnalt pillamata , ja siis aeglaselt puudealusesse hämarusse kaob . Ja tema , Leena , siinsamas lohutamatult nutma puhkeb . Oma lemmikpurskkaevu , kadunud veepladina , kõrvulukustava vaikuse , koleda tühjuse pärast siin , keset tillukest parki . Aga midagi ei juhtunud . Vaagen voolas üle , poiss hoidis seda kannatlikult pea kohal ja ootas , vesi pladises ning Aita kõndis kitsal kiviäärel ringiratast ümber poisi , aegajalt edeva linnuna tiibu soputades ja ise seepeale tasakesi kurinal naerdes . Nii ei saanudki Leena lohutamatult nutta , vaid pidi leppima sellega , et kõik on nagu on . Et kõik on korras . Park oli võõrastemaja lähedal . Leena armastas siin soojadel suveõhtutel istuda ja mõnda raamatut lugeda . Või lugemist teeselda . Piklik tuba oma kitsa aknaga oli õhtuti pime . Ka ei olnud seal õieti kusagil istuda . Kaks reformvoodit , teine teises seinas . Kummagi juures väike öökapp - nagu haiglas . Leena oli kord väiksena emaga koos haiglas tädi vaatamas käinud . Ja imelik küll , kui ta nüüd voodi kõrval vineerist öökappi nägi , valget pealegi , tundis ta otsekohe igasugu rohtude lõhna segamini ema riiete tuttava lõhnaga . Hetkeks . Siis see kadus . Aga kodust tunnet selles toas küll ei olnud , kunagi . Akna vastasseinas oli uks . Ja Leena voodi jalgeotsas , juba peaaegu vastu ust , kitsas tualettlaud ja kõige tavalisem kõva vineerist kontoritool . Kõle tuba . Enamasti oli Leena küll toas üksinda , õnneks . Teine voodi oli varuks , kui pealinnast paariks päevaks mingi episoodi tarvis mõni naisnäitleja tuli , või siis raamatupidaja päevarahadega . Kui ta neid siis aga sealsamas toas tualettlaua taga välja maksma hakkas , ei tahtnud Leena enam oma voodiservalgi istuda ja pages tänavale . Esimest korda oli see olnud kohe pärast saabumist . Leenale oli võõras kõik , alates võõrastemajas elamisest . Kooliekskursioonidel oli ta maganud küll võimlas mattidel , küll internaadi suures magalas . Seal oli alati palju nalja ja naeru ja lärmi ja väsimust , mis su viimaks mingil määramata ajal maha murdis , nii et magamispaigal õieti mingit tähtsust ei olnud . Veel oli talle tuttav põhukott vanaema juures tagakambri põrandal , ja heinu täis lakapealne - see armas suvine pelgupaik koos pääsukeste-seltsilistega . Võis ju veel mäletada kaugest lapsepõlvest paari mitte-kodus ööbimist koos emaga sugulastel külas käies - aga see oli ka kõik . Oli ta ju olnud täiesti tavaline tüdruk . Isegi sporditüdruk mitte . Ilma igasuguse treeninglaagrite ja ringikolistamise kogemuseta . Õnn veel , et filmigrupp ekspeditsiooni alguse ajaks talle enam puruvõõras ei olnud . Paviljonivõtted olid ju sama hästi kui kõik tehtud , kui just midagi ümber võtta ei kavatseta . Filmiproovide aeg oli osaliselt kattunud küpsuseksamite ajaga ja kodus oli selle pärast üksjagu muretsemist . Päris pahanduseks asi küll ei läinud , eksamid oli ta neljadele-viitele teinud , aga ega need öised ülevalistumised ja õppimised emale ja isale ei meeldinud küll . Leena ise tundis , et just stuudioskäigud ja täiesti uus miljöö tulid asjale ehk kasukski - ta võttis ennast kokku rohkem kui kunagi varem , tegi eksamipunktidest imelühikesi konspekte olulisima kohta ja kandis neid stuudiosse minnes mantlitaskus . Peatuses bussi oodates seisis ta , peos tiheda kirjaga täidetud väikene märkmikuleht aastaarvude ja nimedega , südames aga ootusärevus ja hirm " pärisnäitlejate " ees . Silm fikseeris kirjutatut , huuled sosistasid aga proovistseeni repliike . Oleks olnud naiivne sellises sisemises segaduses häid tulemusi loota . Küllap oleks olnud loogiline , et nii üks kui teine pool seeläbi kannatanud oleks . Võibolla sellepärast tüdruk nii väga edule ei lootnudki . Ja võibolla just sellepärast ei olnud tal võtteplatsil seda iga-hinna-eest võitmise pinget , mis mõnelegi ta rivaalile komistuskiviks sai . Ta võdises erutusest , kui ta partneriks platsil oli " nimi " , õhetas ja säras , häbenes ja püüdis , aga mitte homse ega ülehomse nimel , vaid sellesama kordumatu hetke nimel , mis oli praegu , õnne nimel , mis oli just nüüd ja juba käes ! Õnn seista vastamisi tõelise näitlejaga , vaadata talle otse silma sisse Oh , veel enam , palju enam - olla tema poolt armastatud , ihaldatud , tunda oma juustes tema sõrmi , hingata sisse tema hingeõhku , näha üht anuvat pilku nii lähedal nagu ei iialgi , ei kellegi oma varem ! Ja kuulda : " Sa ju tuled täna ? Eks ? Tuled ? " Leena tundis , et ta pea läheb segi . Jah , vaevalt et ta sel hetkel mäletas , et see kõik on kirjas stsenaariumis , et see kõik pole määratud talle , vaid ühele teisele tüdrukule nimega Laura , ühele , keda võibolla polegi olemas , kelle kirjanik on lihtsalt välja mõelnud Ei , see oli muinasjutt , mis sai tõelisuseks just praegu , just nüüd , just siinsamas ! Näitleja , keda ta vaid teise rõdu odavatelt kohtadelt imetleda oli tohtinud , oli nii lähedal , et Leena käsivartele tuli kananahk , silmad , pärani uskumatusest ja õnnest , läksid märjaks ja ta ei teadnud , tõesti ei teadnud , mida teha . " Stopp ! " hüüdis lühike jässakas mees , ja muinasjutt oli läbi . Valgus lülitati välja , näitleja võttis käe ta juustest ära , naeratas korraks Leenale , ja astus paar sammu eemale , küsivalt režissööri poole vaadates . Režissöör astus ta kõrvale ja rääkis talle midagi vaiksel häälel . Aga võibolla ka täiesti tavalisel häälel , ainult et ümberringi oli korraga nii palju inimesi , kõik nad seletasid midagi ja aina sagisid ringi . Liigutati kaamerat , mikrofone ja prožektoreid . Grimeerija oli Leena kõrvale astunud ning tupsutas talle ninale ja laubale puudrit Ei jälgegi muinasjutust . Midagi arusaamatut toimus ümberringi . Ja Leenal oli tunne , nagu oleks teda rängalt petetud . Režissöör astus nüüd tema juurde . " Jaa , see oli päris hea . Ainult - täpsus ! Täpsus ! Tee endale täpselt selgeks , mida sa loodad , mida sa ootad , - ja millesse sa ei usu ! Said aru ? No-noh , tubli , tubli ! " Ja ta patsutas Leenale õlale , otsekui kiidaks koera , kes ilusasti sitsida oskas . Mõne minuti pärast algas kõik uuesti . " Tähelepanu ! Võte ! " Vaikus paviljonis . Ainult mingi prožektor pinises sõnakuulmatult ja valgustajad heitsid selle suunas ärevaid pilke . Leena seisis endiselt oma kohal . Oli kogu selle aja seisnud . Keegi polnud temaga rohkem rääkinud . Mitte midagi küsinud , mitte midagi öelnud . Kas teda üldse märgatigi , üldse mäletatigi , et ta olemas on ? Näitleja oli paviljoni ukse vahel kiiruga ühe suitsu tõmmanud ja seisis nüüd jälle tema kõrval . " Kuidas tunne on ? " oli ta hetk enne käsklusi semulikult küsinud . Imelikumat küsimust kui see ei oleks Leena osanud ette kujutadagi . Tunne ? Jalad surisesid . Käed olid tinarasked . Silmalaud , kui ta pilgu tõstis , niisamuti . Näitleja kohmetus hetkeks . Teda hämmeldas kurbus tüdruku silmis , ja siis veel midagi . Midagi , mis teda ebameeldivalt riivas . Etteheide ? Mis oli sellel noorel , kogenematul tüdrukul temale ette heita ? ! Et ta ei olnud pausi ajal temaga lobisenud ? Tema seltsis aega viitnud ? Pretensioonikas seltskond , see noorus ! Tõepoolest , kaob , kaob arusaamine näitleja tööst , rängast tööst ! Viimased , kes veel tööd teha oskavad , on ehk tema oma eakaaslased . Nüüd tullakse naerma , lobisema , staaritsema ! Ah nüüd siis on kombeks solvuda ? ! Nii surmtõsine kohe ! - Ja hetk enne võtet pahvatas näitleja lepitavalt naerma ning tegi tüdrukule silma . Võtte-eelses vaikuses oli see naerupahvak kohatu , ja Leenal oli piinlik . Ta vaatas maha . " Lõppude lõpuks pole see tüdruk ju veel mingi näitleja ! " mõtles mees . " Kust pidanukski ta teadma ja tundma kunstitegemise rasket tööd ? Laps alles , päris laps . Mis nad ta kohta rääkisidki ? Seitseteist ? " " Olete valmis ? " küsis režissöör karmilt . Leena ei tõstnud silmi maast . " Millele sa loodad , mida sa ootad , millesse sa ei usu " - kumisesid tüdruku kõrvus režissööri sõnad . " Mina ei looda midagi , mitte midagi , " vastas tüdruk iseendale . Samal hetkel tundis ta , kuidas mees tasa ta põske puudutas . Siis hellalt põsele langenud juuksesalgu talle kõrva taha poetas ja kahe käega ta näo õrnalt enese poole pööras . Tüdruk vaatas mehele otse silma sisse . Mees palus andeks . Sõnatult . Anus andestust . Ja jällegi unustas tüdruk , et see on üks teine lugu Et keegi on selle kõik välja mõelnud . Välja mõelnud ja kirja pannud . Et see kõik on kellegi teise lugu , mida nemad kaks ainult mängivad . Mees vaatas talle kaua ja vaikides sügavasti silma . Oma õrnuses abitu . Oma lootuses liigutav . Leena ootas . Ootas jälle . " Sa ju tuled täna ? " küsis mees vaevukuuldavalt . " Eks ? " Leena ei vastanud . Leena oli segaduses . Kas kõik , kas kõik oli siis alles ? - küsis Leena huuli paotamata . " Tuled ? " küsis mees veel kord . Ja Leena tõstis oma kaks kätt , et panna need ümber mehe kaela - laskis aga neil samas langeda . Korraga oli talle selge , et muinasjutt on muinasjutt . Et kohe ütleb režissöör " Stopp ! " . Ja näitleja läheb uksele suitsetama . Ja grimeerija tuleb puudritopsiga . Ja nende kõigi jaoks ei ole midagi olnudki . Mitte midagi . Vaikus . Veel mõned hetked , ja režissöör ütles peaaegu sosinal , murduval häälel " Stopp ! " Kaamera ei surisenud enam . Valgust ei lülitatud välja . Vaikus kestis . Mees vaatas tüdrukut kui ilmutust . Korraga käis pauk ja kostus klaasi klirinat . Pirisevas prožektoris oli lamp lõhkenud . " Võtke valgus välja ! " ütles operaator summutatud häälel . Prožektorid kustusid , jäi ainult töövalgus . Tasapisi vabaneti tardumusest ja hakati liikuma . Režissöör embas neid mõlemaid ja ütles : " Mul on kahju , et see oli kõigest proovivõte . Ma loodan , et te suudate seda korrata , kui me võtetega kord sinnamaani jõuame ! Ah jaa ! Palju õnne teile mõlemale . Mina olen oma otsuse teinud ! Tahaks loota , et kunstinõukogu seda aktsepteerib . Joome nüüd üleval tassikese kohvi ! " Ja ta pööras järsu liigutusega selja ja hakkas ukse poole minema . Leena järgnes talle kuulekalt , päriselt taipamata , milles on asi , olles aga ometi tänulik kõigele ja kõigile , et ei lõhutud tema muinasjuttu . " Mul on hea meel , et ma saan seda tööd just koos teiega teha . Ma loodan , et teil ka ! " ütles näitleja ta kõrval kerge galantse kummardusega . " Ja kui nüüd koostööks läheb , siis on viimane aeg lähemalt tuttavaks saada . Öelge mulle lihtsalt - Peeter ! Ja teie olete ? " " Leena . " Ühe prožektori kõrval seisis heledapäine mees ja naeratas , kui Leena temast möödudes talle juhtumisi otsa vaatas . See sõbralik naeratus tuli Leenale millegipärast meelde , kui ta viimaseks eksamiks õppis ja režissööri assistent talle helistas , et kõik on korras , kunstinõukogu on ta kinnitanud peaossa ja esimene kostüümiproov on täpselt nädala pärast . Stsenaarium ootab teda aga juba praegu stuudio valvelauas Jah , tal oli olnud aega nende inimeste hulgas koduneda . Teda võeti juba " päris oma lapsena " . Aga ikkagi lapsena . Ega see ei olnud halb . See andis Leenale võimaluse kuuluda küll peresse , aga vabastas ta kohustusest olla " täiemõõduline " . Keegi ei oodanud temalt tarku arutlusi . Keegi ei küsinud õieti tema arvamustki . Või kui , siis niisama kombe pärast , vastust ootamata . Tema osa oli olla kogu trupi sõnakuulelik laps . Ta meeldis neile . Omamoodi nad hoidsid teda . Tema vaikivat juuresolekut aktsepteeriti . Ja niiviisi võis ta olla kui rumal tahes - seda ei saadud iial teada . Nagu ei saadud teada sedagi , et " lapsel " olid oma arusaamised nii iseendast ja elust kui ka rollist , partneritest , filmigrupistki Ja et need arusaamised võisid muutuda , areneda , kujuneda , ilma et Leena seda kellegi ees häbenema oleks pidanud . Keegi ei osanud arvata , et ta seda või teist asja varem üldse ei teadnud . Või et ta mõnest asjast varem hoopis teisiti aru oli saanud Teda peeti arukaks , aga tagasihoidlikuks ja tasaseks lapseks . Leena elas oma " elurolli " nii sisse , et unustas isegi , et oli olnud koolis valjuhäälne ja üsna isepäine " õiguste eest võitleja " . Ta andis endale selgesti aru , et oli valinud mugavaima viisi targemaks saada . Et aga tarkus polnud üksnes meeldivale äratundmisele ja arusaamisele jõudmine , vaid tõi enesega kaasa ka rohkesti pettumusi ja kibedaid avastusi , siis tuli tal ka need eneses ise ja üksi paika panna . See oli seotud nii mõnegi illusiooni purunemisega ja nii oli vaikne järelemõtlikkus märkamatult tema pärisosaks saanud . Leena oli muutunud . Kui küll mitte tema siseilm ja tunnetuslaad , siis väljenduslaad ometi . Nii pages ta pärast võttepäeva sageli oma toast , kuhu läbi õhukese vineerukse koridorielugi kogu aeg kuulda oli , majast välja , kaugemale või lähemale , peaasi et omaette . Raamat küll kaasas , kust ta aga tihti ainsatki rida ei lugenud . Maja lähedal purskkaevupargis istumas ehk siis ka kaugematel jalutuskäikudel võis üks või teine filmiinimestest teda kohata - linn oli ju väike - ja siis oli raamat hea õigustus eraldumiseks . Pealegi oldi sellega juba harjunud , et laps kusagil , nina raamatus , istus . Enamasti vaid viibati sõbralikult , harvem tunti huvi , mida ta loeb , veel harvem küsiti , kuidas raamat ka on . Seda aga , mida ta ise elust arvab , ei tulnud küll kellelgi pähe küsida . Jah , ja kui ta siis üsna ekspeditsiooni algul oma äsjaavastatud purskkaevupargis istus , raamat lahti põlvedel , küsis keegi ometi " Tädi , mis sa mõtled ? " Nii imelik oli see - tädi See ei olnud küll esimene kord . Esimest ta mäletas . Oli parajasti kodust kesklinna poole jooksmas , et teatrisse mitte hiljaks jääda , kui vali lapsehääl seljataga küsis : " Ema , ütle , miks see tädi jookseb ? Kas suured pahad poisid ajavad teda taga ja tahavad talle peksa teha ? Ah ? Ütle ! " Leena oli korraks koguni sammu aeglustanud ja ringi vaadanud , et kus see tädi on , kes keset rahvarohket kevadõhtut poiste eest plagama peab . Ja kus need poisid on , kes teda taga ajavad ? Samal hetkel aga taibanud , et tädi on ta ise . Seepeale koguni mõne soliidsema sammu teinud , mõeldes , et ei tea , miks ta täna äkki tädi on ? Siis aga pilgu kellale visanud ja uuesti punuma pistnud . Jah , see oli Draamateatris üsna uus lavastus ja Peeter mängis veel peaosa ! Ei osanud ta siis kujutledagi , et Peeter temale kord tere ütleb ! Oh , mis tere - et nad teineteisele nüüd sina ütlevad ! Et nad koos filmi teevad ! Ei , midagi veelgi hullemat . Midagi , millele Leena täna isegi mõelda kartis . Välisvõtete hulgas oli suveöine episood , kus nad Peetriga suudlema pidid . Leenal ei olnud oma muret kellegagi jagada . Ta ei teadnud , kuidas suudeldakse . Ja seda ei olnud tal mitte kelleltki küsida . Kellele pidi ta sellest rääkima ? Režissöörile ? Peetrile ? Keegi ei võtaks seda juttu tõsiselt . Ei usukski . Peaks niisama edvistamiseks . Noh , mõni ehk arvaks , et laps lihtsalt häbeneb . Helga saaks võibolla niiviisi aru . Niiviisi ehk veel kuidagi . Aga tema ju tõepoolest ei osanud suudelda . Ja kuidas seda õpitakse ? Kes peaks seda talle õpetama ? See keegi , kes teada tahtis , mida tema , Leena , raamat lahti põlvedel , aga silmad ometi mitte raamatus , siis ka mõtleb , oli kräsupäine mustlastüdruk , kes istus äkki kõrvalpingil . Kedagi enamat näha ei olnudki . Kust ta siia tulnud oli , ja millal , seda polnud Leena märganud . Aga siin ta nüüd istus , päris pingi serva peal , peod tugevasti pingi esiserva külge klammerdunud ja jalad kõlkumas nii hoogsalt , et kannad vastu pingi põhja kolksusid . " Kust sa tuled ? " küsis tüdruk . Pigem oleks Leena sedasi küsida võinud . " Miks sa nii küsid ? Kodust , kust ikka . " " Ei tule kodust ! " " Miks sa nii arvad ? " " Ma ei ole sind varem näinud . Sa ei ela siin . " " Nojah , päriselt küll ei ela . " " Kust sa tuled ? " Kannad kolksusid veel nõudlikumalt . " Võõrastemajast . " " Jah . Aga kus su kodu on ? " " Tallinnas . " " Ahah . " Tüdruku jalad jäid järsku paigale . Siis laskis ta käed pingi servast lahti ja otsekui libises pingilt maha . Jalutas siis selja taha vaatamata pargiteedpidi minema . Leena nägi , kuidas ta ikka kaugemale ja kaugemale läks , aeglaselt , õlad kergelt kühmus nagu polnukski ta laps , võibolla seitsme , võibolla kaheksa aastane , jah , aga kes neid tõmmusid lapsi teab , võibolla isegi ainult kuue aastane Läks , kuni põõsad ja puud ta varjasid . Leena toibus , kehitas kergelt õlgu ja tegi vahepeal kinni langenud raamatu põlvedel uuesti lahti , et nüüd tõesti lugemisega algust teha . Parema meelega oleks ta raamatu praegu hoopis kõrvale pannud ja sellelt tüdrukult ise küsinud " Laps , mida sa mõtled ? " Pargis polnud ainsatki hingelist peale tema enda - tädi . Missugune segane sõnade maailm ! Kui see tüdruk ka oli laps , polnud ta ometi laps . Kui Leena ka võinuks olla tädi , polnud ta ometi kellegi tädi ! Õhtune jahedus libises korraks üle selja . Leena tõusis ja läks purskkaevu juurde . Üks kivipoiss hoidis siin pea kohal pilgeni täis vaagnat ja ikka ja uuesti voolas vesi selle servist üle . Sellest oli nüüd juba kuu küll möödas . Siis oli juuli keskpaik , kui nad tulid . Nüüd oli august , juba paar nädalat oli august . Imelik asi see filmitegemine . Algus ja lõpp - kõik kestab korraga . Istud karussellil ja sõidad saaniga . Saani ees on valged hallitähnilised hobused . Muusika mängib ja tähtis tunne on . Aga kui sa siis ikka ja jälle lehvitavast isast mööda kihutad , tuledes kuusk sulle aina uuesti vastu tormab , tunned äkki tükki kurgus , ja pisarad jooksevad põski pidi alla Nii paha on olla . Tahaksid ainult , et need asjad kord paigale jääks , et see maailm taas korda saaks ! Isa suured käed tõstavad su saanist maha , aga jalad ei taha maa külge kinni jääda , ja sa kihutad aina edasi ... Ükski asi ei seisa paigal . Isegi maa ise ei seisa paigal . Ja öösel unenäos algab see kõik uuesti - isa ja kuusk , isa ja kuusk , lõputus kordumises . Kaader algusest , kaader lõpust . Õnnelik , õnnetu , õnnelik , õnnetu Kuni äkki sa ei taipagi enam , kas alguses õnnelik ja lõpus õnnetu , või hoopis alguses õnnetu ja lõpus õnnelik ? Lause siit , teine sealt , kuni enam ei saa arugi , mida sa siis õieti tundma pead ja mida sa millal tundma pead ! Õhtul voodis püüad oma rolli nendest tükkidest kokku panna , ja ärkad keset ööd , tuli põlemas ja stsenaarium ikka veel avatult rinna peal . Enne kui nüüd tule ära kustutad , jookseb pilk üle ridade : " Tüdruk läheneb majale . Jalad astuvad pimeduses tuttavat teerada pidi . Korraga süttib aknas valgus . Läbi õhukeste pitskardinate paistavad selgesti Krista ja Tom . Tom on Krista vastu uksepiita surunud ja suudleb teda , kobades samal ajal sõrmedega seina , et leida lülitit , mis Krista kukla alla on jäänud ja niiviisi köögis valguse süüdanud . Tom võtab hellalt Krista kukla oma suurde pihku ja tõmbab naise aeglaselt endale lähemale . Nüüd pääseb teine käsi lülitini ja valgus kustub . Täielik pimedus . Pole enam ei maja , ei teerada õues , ei tüdrukut . Täielikus pimeduses on kuulda ainult Laura katkendlikku hingamist . Siis lõpeb nagu äralõigatult seegi . Absoluutne vaikus . Pimedus . " Nüüd on hotellitoaski pimedus . Leena vaatab pärani silmi süsimusta õhku , püüdes kokku panna Tomi ja Krista ja tema , Laura , lugu . See leppimine , see mis proovivõtteks oli , see on stseen , mis stsenaariumis sellest pimeduse kohast alles tükk maad hiljem tuleb , ja see on tegelikult juba võetud . Filmi jaoks ka võetud . Ja veel paar stseeni sealt tagant poolt . Oh , päris hulk asju on juba võetud . Peabki olema . Pool ekspeditsiooni aega on juba möödas . Kuu aja pärast peaks välisvõtetega kõik olema , jääb veel montaaž ja helikirjutus . Eks ole siis ka juba september - kaua sa seda Eestimaa suve ikka filmid ? Septembri esimesel poolel petab vaataja muidugi veel ära . Kõik ju alles roheline . Kui küll õhk külmem on , kes seda siis filmi vaadates teab , kui tegelastel õhukesed riided seljas on ja sooja suve mängitakse ? Aita oli oma tiirutamise lõpetanud , purskkaevu servalt alla hüpanud ja seisis nüüd harkisjalu Leena ees . Kleit täitsa märg . " Ikkagi märg . Peab sisse minema , " mõtles Leena . " Sitsikleit kuivab ruttu . Ja üldse - alles august , aga juba nii jahe õhtu ! " " Leena ! " Aita sinised silmad olid korraga peaaegu mustad . Suured ja tumedad . " Leena ! Kui ma sinuga esimest korda siin rääkisin . Et kus su kodu on " Aita pilk rabeles nüüd nagu põõsasse takerdunud kohkunud lind . See tuli sellest , et tal olid pikad kaarjad mustad ripsmed ja need võbelesid korraga meeleheitlikult . Nagu linnu tiivad . Ta hääl värises veidi . " Jah ? " küsis Leena . Aita oli praegu , selles õhkõrnas videvikus tõepoolest linnu sarnane , kes oma peenikestel jalgadel õieti kõndida ei oska , kellel aga lennuks jaksu ei jätku , nagu oleks hirm ja lummus halvanud ta tiivad " Jah ? " kordas Leena ja võttis Aita jahedad sõrmed oma pihku . " Kui sa Tallinnas ühte mustlaseonu näed . See on minu isa . " Nüüd oli see öeldud . Öeldud , mis siis ütlemata jäi , kui Aita sõna lausumata ja tagasi vaatamata mööda pargiteed ära läks . " Jah , Aita . " Leena ei öelnud , ei mõelnudki öelda , et Tallinn on suur linn . Väga suur . " Siis sa tead , et see on minu isa . Siis sa tead . " Aita langetas silmad , pikad ripsmed ei võbelenud enam , vaid sulgesid kõrvalseisja eest niiske , mõtliku pilgu , kiivalt varjates nii kannatusi kui unistusi . Käed lõtvusid ja tasapisi hakkasid pihud soojenema . Üle lapse näo kiirgas lopsaka noorkuuna hele naeratus : " Ta toob mulle punase tutipaela . Punase ! " Ja korraga , kui puurist pääsenu , keksis ta kergelt ja rõõmsalt tänava suunas : " Sa ütle talle , et sa mind nägid , eks ? ! " Madalat päikest imbus tumeda pilve tagant laiade heledate vihkudena . Võõrastemajaga kohakuti jõudes võttis Leena uuesti tüdrukul käest kinni ja nad astusid koos toidubaari uksest sisse . Leena luges oma raha üle ja tellis kaks piimasuppi ja kaks kiluvõileiba . Luges siis uuesti raha ja andis ühe võileiva punastades tagasi . Supi jaoks kastist lusikaid tooma minnes tõi ta ka noa kaasa . Lõikas võileiva hoolikalt pooleks , tõi veel teise leivataldrikugi lisaks , pani portsjonid teise teisele poole lauda , ja nii nad seal teineteise vastas istusid , vaiksed ja naeratavad . Tuline supp auras . Ruum oli pooltühi , kuid soe . Ümber lageda lambipirni laes tiirlesid mõned unised kärbsed . Päev oli õhtul . II peatüki lõpp . Leena laskis pisaratel üle näo voolata . Ta istus sirge seljaga , tooli seljatoele toetumata . Keegi ei kuulnud ainsatki nuuksatust . Et ta nina ei nuusanud , et ta silmi ei kuivatanud , siis polnud ta näol ka ainsat punast plekki . Ei olnud paistes silmi , tursunud põsesarnu , punnitavat nina ega punsunud huuli . Tarvitsenuks vaid korra taskurätiku järele kobada ja kõik oleks silmapilk muutunud . Taskurätt oleks ühe hetkega märg ja ligane olnud , mahutamata ometi kogu seda materialiseerunud kibestumist ja alandust . Hing oleks kinni jäänud ja kõõksuvate nuuksetena jupikaupa välja pääsenud . Kõik see oleks igasse tuppa kuulda olnud . Ja nii või teisiti poleks ta saanud ka siis midagi enese kaitseks öelda . Leena tundis , et kui ta nüüd kohe püsti ei tõuse ja minema ei lähe , siis voolab kõigi nähes mitte üksnes silmist , vaid ka ninast . Sellepärast ta tõusis , selg ikka tikksirge , nagu aidanuks keha tasakaal hingegi talitseda ja tasakaalus hoida , ja mõtles põgeneda oma tuppa . Kohe aga meenus talle , et ta peaks veel siitsamast võtmenagist oma numbritoa võtme võtma , pika koridori viimase parempoolse toani kõndima , ukse lukust lahti keerama ja seestpoolt uuesti lukku jõudma keerata . Enne kui keegi talle kannule jõuaks . Selle ajaga juhtuks juba kõik - tatt voolaks ninast ja ta nutaks valju häälega . Siis oleks neil kõik käes . Kõik , mida nad tahavad . Ja siis nad hakkaksid teda lohutama . Et näha , kuidas ta veel häälekamalt nutma purskub . Ja siis noomiksid nad teda edasi , leebelt ja paitades . Veelgi arusaamatumal kombel . Mille eest ? Mille eest ? ! Leena oli plikana vahest naabripere lapsi hoidmas käinud . Kahte imearmast last . Suurest armastusest oli ta neid vahel näpistanud , üsna valusasti näpistanud , teades , et siis nad hakkavad nutma , ja kui ta neid siis paitab ja lohutab , siis on nende väikesed käed tal kaela ümber ja nende nutumärjad põsed tema põskede vastas , ja niiviisi on nad kolmekesi kindlamini seotud kui mingil muul moel - nad on üksteisele vajalikud . Mitte ainult tema , Leena , ei armasta neid põnne ja ei vaja neid . Nemad vajavad ja armastavad teda ka . Vähemalt natukeseks ajaks on see nii . Imelik küll , et just siin , võõrastemajas , pimeda koridori mustavasse lõppu vaadates tuli Leenale meelde see kümne aasta tagune lapsepõlvepatt . Just praegu , kui ta toolilt tikksirgena tõusnud oli ja hetkeks kõheldes seisatas . Siis astus ta kolme meetri kaugusel oleva välisukse poole , ja puust trepiastmed nagisesid , kui ta mööda neid alla läks . Üleval avati uks ja hüüti teda nimepidi . Leena ei peatunud , ei pöördunud . Õueuksest väljas , hakkas ta jooksma . Pea oli nutust paks . Ta püüdis lasta silme eest läbi tänavaid ja õuesoppe . Kuhu ? Milliseid tänavaid pidi joostes ei tule talle inimesi vastu ? Kus , kus on see paik , kus nutta võib ? Leena pööras munakividega kaetud kõrvaltänavasse , valmis iga hetk vastutulija eest mõnda hoovi põgenema . Jooksu pealt kobas käsi taskuräti järele . Joostes pühkis ta nina , tuul kuivatas pisaraid , ja ainus patt , ainus pahategu , mis talle ikka jälle meenus , oli seotud nende kahe põngerjaga kaugest lapsepõlvest . Ometi ei nuheldud teda täna ju selle eest , et ta neid kahte kunagi näpistanud oli ! Ka ei vajanud keegi tema pisaraid , et sedasi enese ja tema armastust kinnitada . Teda ei armastanud keegi ! Mitte keegi ! Nii poleks ka kellelgi vaja olnud teda kiusata ! Veel vähem tema peale karjuda . Veelgi vähem teha seda teiste juuresolekul ! Joostes oli ta jõudnud surnuaia lähedusse , pööras siis aga järsult kõrvale . Hing oli kurgus kinni ja nina kaudu ei saanud hoopiski hingata . Nüüd tundis ta äkilist väsimust , istus kõrge rohu sisse maha ja laskis silmadel otsivalt kõrte seas ringi käia . Tõmbas rohu seest paar-kolm teelehte - taskurätt oli muidugi läbimärg - ja nuuskas nina . Ohkas mõned korrad sügavalt , tundis , et hingata hakkas kergem , tõusis ja hakkas väiksemaid sissetallatud jalgradu pidi argipäevaselt tühja puudehämara pargi poole astuma . Üle orgude viisid väikesed sillad või jalutusvallid , teede ääres ootasid tühjad pingid . Et aga iga hingelist vältida , laskus Leena nõlva pidi oru põhja , et siis vastasküljel jälle üles ronida . Need olid harvakäidavad kitsukesed jalgrajad või siis hoopiski rajatud nõlvad , kus ta ringi tuias . Füüsiline väsimus tegi meeled tuimemaks . Ja see nüri rahu meeldis praegu Leenale . Leedripuu okstest kinni haarates ronis ta mööda järsku nõlva ülespoole . Paar punast marjakobarat oli ta libisedes rabinal läbi peo tõmmanud . Siinsamas uhkustas noor toomingas oma esimeste marjadega . Läikivmustad , suured ja mahlased . Leena noppis need kahe sõrmega ettevaatlikult peopessa , pööras peo vastu pealelõunapäikest ja imetles neid . Rabas siis huultega ahnelt kogu peotäie korraga suhu . Imal magusus suus segunes äkitselt valgete õite vänge lõhnaga sõõrmeis . Ja kõrvu kostis otsekui läbi võimendi kevadine linnulaul . See erk tajuhallutsinatsioon kadus tasapisi ja asendus tuima paksu tundega suus . Tüdruk sülitas välja väikesed kivikesed ja mustad marjanahad . Maigutas siis veel mitu korda huuli , avas suu ja püüdis tuult ahmides paistetustundest vabaneda . Rapsis siis pihlakalt paar pooltoorest marja , näris neid hoolega , ja kui keel viimaks mõrkjat maitset tundis , naeratas Leena omaette , rõõmus , et asjad taas oma kohale asetuvad . Eile õhtul oli ta imetlenud suuri oranže pihlakakobaraid kahel pool kitsukest raudteed väikeses teivasjaamas paarkümmend kilomeetrit linnast eemal . Ta oli siin ainsana rongist väljunud . Kui rongi saba täpiks kahanes ja olematuks muutus , jäi järele vaid vaikus . Leena ei raatsinud liigutada . Pihlakakobaratele langes loojuva päikese puna kusagilt tema selja tagant . Ees aga , otse ees , lausa uskumatult otse ees , täpselt kahe kokkujooksva raudteerööpa ühinemispaiga kohal , suur ja munarebukollane , seisis täiskuu . Leena astus kikivarvul halle puuliipreid pidi sinnapoole , lummatult kui kuutõbine . Kõik tundus olevat igavene - nii pihlakakobrad okstel kui madala päikese pihlakatega ühte värvi valgus hilissuverohelistel lehtedel , nii kaks kaugenevat metalljoont kui ahenev liipriterida nende vahel , nii kuu kui hetk ise . Sama päeva hommikupoolikul oli Leena linnas ootamatult kohanud üht kunagist kooliõde . Anne oli olnud temast klass eespool , nüüd polnud Leena teda vist juba kolmel aastal näinud . Anne oli üheksanda klassi kevadel kooli pooleli jätnud ja mehele läinud . Need olid esimesed pulmad Leena elus . Külalisi polnud palju ja pulmi peeti restoranis . Restoranis ei olnud Leena ka varem käinud . Ning ootamatu oli seegi , et ta sellesse tillukesse peoseltskonda kuulus . Pruut ja peigmees , siis pruudi ema , kes oli Leena kunagine botaanikaõpetaja , siis veel Anne ja Leena ühine sõbranna , kes oli ühtlasi ka Anne klassiõde . Ja oligi kõik . Anne ema oli abiellumise vastu , aga et Anne ootas last , siis oli ema , kes ise oma tütre vallasemana üles kasvatas , sekkumast loobunud ja istus nüüd tasa ja võõrana peolauas , kus noored kohmetult oma igapäevasuhtlemist jätkasid , pidulikumaks kogemusi omamata . Peigmehe ema ja isa olid maainimesed , kusagil kaugel , Eestimaa teises otsas . Loomad ja majapidamine ei lubanud pikka sõitu ette võtta ja nii seda pidu siis viiekesi peetigi . Ka Leena rüüpas mõne lonksu veini ja sai tunda , kuidas see aegamisi peast jalgadesse vajus . Kell oli kaugelt üle südaöö , kui restoranist pimedasse augustiöösse astuti . Üle Toompea minnes saatis pidulisi põuavälkude hääletu ilutulestik ja järgmisel päeval hakkas üle pika aja vihma sadama . Kui neil laps sündis , käis Leena koos sõbrannaga katsikul . Anne oli just enne sünnitust kuusteist täis saanud , poiss aga pidi üsna varsti juba seitsmeteistkümneseks saama . Nüüd kuulis Leena , et aasta tagasi oli neile teinegi laps sündinud . Varsti pärast seda võeti aga Anne mees sõjaväkke , ta ise ei saanud tite pärast tööle minna , olid ema väikese palgaga neljakesi püüdnud läbi ajada , aga elu oli lausa põrguks läinud . Anne võttis lapsed ja sõitis maale , mehe vanemate juurde . Nüüd on sellest juba ligemale aasta möödas . Leena tundis , et Annel oli tõepoolest kohtumise üle hea meel . Anne joonistas Leena jaoks juustu ümbert võetud paberitükile plaani , kuidas rongi pealt nende juurde jõuda . " Tule aga , tule kohe kindlasti ! " oli ta veel järelegi hõiganud . Leena ei olnud midagi kindlat lubanud . Filmi tegemisel puhkepäevi ette ei tea . Iseasi , kui ilm alt veab . Ja et Leena partnerid oma igapäevatööga teatris , teles ning raadios ja kes-teab-kus veel seotud olid , siis juhtus võtteplaanis ikka ootamatuid muudatusi . Kui teatris mõni etendus teisega asendati , tuli filmi juurest pealinna sõita ja võtteplatsil vahetati planeeritud stseen mingite veel võtmata kaadritega Laurast , kes alati käepärast oli . Nii polnud Leenal õieti ühtegi vaba päeva olnud . Päevi ilma ühegi võtteta küll , aga igaks juhuks oli ta alati pidanud platsil kohal olema . Et äkki saab teistega varem valmis , siis võtame võibolla Laurat ka . Tulgu ikka igaks juhuks kaasa . Olgu igaks juhuks valmis . Ja kui tegemist oli Laura kaadritaguse tekstiga , olgu seda või ainult üks sõna , siis leiti äkki , et muidugi peab näitleja platsil olema ja partnerile oma repliigi - kasvõi selle ainsama sõna - ise ütlema , muidu olevat kaadris raske hästi mängida ! Nagu oleksid tema partnerid kehvema kujutlusvõimega , kuigi just nemad need päris-näitlejad olid - pidi ju Leena sageli kaadritaguse partneri asemel sellega leppima , et keegi need sõnad tekstilehelt lihtsalt valjul häälel maha luges . Muidugi oleks ka Leenale meeldinud näha vähemalt selle kaamerakolaka kõrvalgi Tomi nägu ja kuulda Peetri / Tomi häält , aga enamasti tuli temal oma " suured plaanid " üksi teha , sest need paigutati ajale , mil Peeter ilmtingimata pidi kas etendusel või proovis olema . Sellepärast ei teadnud Leena ka Annele midagi lubada . Tunnike hiljem oli ta juba võtteplatsil oma valvekorras . Võeti Tomi suurt plaani . Parajasti oodati päikest õigesse kohta ja õige nurga all . Laura kaadritagune tekst " Ema käis siin ! " viis Leena pikkade võttepauside ajal mõttes koju , Tallinnasse . Niisama , ilma erilise igatsuseta . Mõtles , et pärn maja ees on nüüd kindlasti ära õitsenud . Et ema puhkus on ikka kole lühike küll - ainult kaks nädalat . See oli juba mais ära olnud . Mõtles , et imelik küll , ta ei ole kogu ekspeditsiooni aja õieti kodust puudust tundnudki . Et kas siis niiviisi saadaksegi suureks ? Polnud ta ju siin mingi teab-mis suhtleja , rohkem ikka omaette . Või Olaviga . Ega nad kahekesigi palju rääkinud , niisama olid . Jah , imelik küll , et ühest lobisejast kooliplikast korraga sihuke vaikne nohik saab . Nagu oleks ta endale nüüd , kooli lõppedes , järelemõtlemisaja võtnud . " Leena , võid jalga lasta ! Auto läheb praegu linna , võid sellega ära sõita . Me teeme Peetriga veel selle üldplaani puiesteel ja siis on tänaseks kõik ! " Kaameraid hakati ühest kohast teise tõstma , auto tuututas kärsitult , Leena lehvitas Olavile ja lippas autosse . Väljakul käis ta kõigepealt piimasaalist läbi , ostis kaks teesaia , ei läbenud neid aga seal sööma hakata , võttis need kaasa ja lonkis nii , näksides , mööda suvist väikelinna . Saiad otsas , otsis ta automaadi ja jõi klaasitäie gaseeritud vett peale . Kõndis siis suure ringiga koju . Võõrastemajas leidis ta " juhtivad jõud " administraatori laua juures suitsetamisnurgas tossamas ja aru pidamas . Teatrist oli tulnud telegramm , et Peeter peab ülejärgmisel päeval asendusetenduse pärast kindlasti seal olema , ja nii tuli püüda Tomi ja Krista stseenid , mis kahele järgnevale võttepäevale olid planeeritud , ühe päevaga ära võtta . Ja juhul , kui ei jõua , siis jätkata mõne päeva pärast , kui mõlemad näitlejad uuesti korraga käes on . Leena jäi kuulatama . " Kas minul on siis homme vaba päev ? " Režissöör viskas kiirpilgu Leenale ja vaimutses : " Oled juba harjunud iga päev staar olema või ? " ning kummardus samas uuesti võtteplaani kohale . Leena seisis veel hetke ja küsis siis tasakesi Margelt : " Kas ma olen siis vaba või ? " Marge sosistas : " Muidugi oled ! Nad ei tea ju , kuidas Kristat ja Tomigi jõuda ühe päevaga ära teha , millal siis veel sind ! " " Ahah , " ütles Leena , võttis võtme ja läks oma tuppa . Tuba oli tühi ja kõle ja võõras . Leena oli vaba päeva oodanud . Ja nüüd oli ta siis käes . Jääda terveks homseks päevaks siia sellesse tuppa ? See ei oleks mingi vaba päev . Hulkuda pargis ja varemetes ? Seda ta tegi niigi . Õhtupoolikuti . Koju sõita ? Ei tea , kas piletiraha jätkub ? Ja tööpäev ju . Teised on tööl . Ja kui nemad koju jõuavad , peaks Leena juba õhtuse rongiga tagasiteel olema . Teeks emale niisama kurba meelt , et näe , käis , aga ei näinudki Olav oli ikka rääkinud , et kui kord vaba päev peaks olema , siis sõidame kohe hommikul paadiga sinna järve kõige kaugemasse tippu , sinna , kus õiget metsagi kaldal pole . Sealpool pidi järves palju allikaid olema . Ja valgete vesiroosidega soppe . " Üüriksime kohe kaheteistkümneks tunniks paadi . Üheksast üheksani näiteks . Sealpool , järve päris tipus , peaks ehtsat sood ja raba leiduma . Oleks põnev kolada ! " oli Olav arvanud . Aga temal oli ju homme tavaline tööpäev . Nii kahju ! Olav oli hea kaaslane . Mõnikord , lühema võttepäeva järel , olid nad koos ringi hulkunud ja üht-teist ühiselt ette võtnud . Paar korda kinoski käinud . Ei , ei olnud Olavil neil käikudel valgusemõõtjat käes ! Võttis hoopis Leena käe oma kätte , võttis ta nagu lapse käekõrvale ja läks , ikka pool sammukest eespool , suuremat rääkimata edasi . Veel polnud Leenal kordagi tulnud tahtmist küsida , kuhu . Mingi iseäralik seos valguse ja varjuga oli sel mehel siiski . Ta aimas , teadis ette nende muutumisi , liikumisi , kattumisi . Kõik oli ju kogu aeg valguse või varju päralt . Ka meel . Ja mõte . Tunded . Nõutus - nõutu olek - polnud vist midagi muud , kui võimetus valguse ja varju vaheldumist ära tunda ja loomulikuks tunnistada . Nii oli Leena tookord , pärast võtet , seal tolmusel teeveerel nõlvaku serval nõutult seisnud ja valge pilvekese kadumist imestanud , samas kui võtteplats sipelgapesana kihas ja tööpäeva lõpule ärkas . Nähtamatu vari libises üle Leena heleda meele . Üle Laura , kes oli õnnelikuna maailma servani jõudnud ja igatsenud lendu tõustes teise ilma siseneda . Valguse ja varjude tundja nägi seda , ainukesena . Tema teadis . Tuli ja võttis Leenal käest kinni . Ja nad jooksid sajast valgusest ja sajast varjust läbi , tuulekiirusel . Kuni voolava veeni , milles mängisid koos päikese- ja varjulaigud oma muutumiste mängu . Olav ei rääkinud sellest . Leena ei osanud sellest õieti mõeldagi , ammu siis veel rääkida . Aga see oli tajutav . Niisamuti kui pulsilöögid ühendatud pihkudes , mida nad kumbki lahutada ei raatsinud . Tajutav iseenesestmõistetava , loomuliku ja lihtsana . Leenal oli hea olla . Oli hea rahus olla . Ei olnud see ainus kord Leenal nõutust tunda . Ei jäänud see ka ainsaks korraks , mil Olav ta varjuga ära lepitama pidi . Omamoodi kindlustunne oli nüüd Leenal . Otsekui oleks tal suur ja tugev vanem vend olnud , kes teda hoiab ja kaitseb . Leena võis rahumeeli paadipäras põlvitada , käed rippu üle paadiserva vett kündmas , nägu lausa ligi tumedat , märga peeglit , ja mõelda teisest maailmast seal sügaval peegelduse sees , mis pidanuks kordama siinset , isegi mitte kordama , vaid ainult petma , näitama nagu kordaks , mida aga Leena tõelisest tõelisemaks pidas selles tumedas tõsiduses , selles jõulises ahvatluses , kestvas kutses . Miks pilved üleval pea kohal ei kisu õhku tõusma ja järele katsuma , küll aga meelitab pilvede peegeldus end vette kukutama ? Miks sinitaeva lõputut kõrgust suudab taluda , tema peegelduse sügavust aga tahaks lausa vastupandamatult kogeda ? Kas peegelsile veepind polegi muud , kui võimatu ja võimaliku kokkupuutepunkt ? Tõusta on võimatu , langeda võimalik Päris-ilma on võimatu kõigi meeltega haarata , pettepildi järele aga sukeldu kasvõi kohe . On võimalik minna , iseasi , mis pärast saab , mis järele jääb Niiviisi võib mõtiskleda , kui olla koos Olaviga paadis päikese laskudes silmapiiril vastu musta metsatriipu . Võib päris lõpunigi mõelda , kuni hirmuni välja , ja tunda siis Olavi kätt mõlemast kannast tugevasti kinni haaramas . Sinna vangi need kannad jäävadki , kuni Leena käed veest välja võtab , pea kuklasse kallutab , ja jälle päris-taevast näeb . Olav ei ütle , et mis sa , hull , küll teed . Ta ei ütle üldse midagi . Ja Leenal on äkki kange tahtmine näha , mis näoga Olav praegu on . Kui ta ringi pöörama hakkab , laseb Olav kandadest lahti ja paneb käed uuesti aerudele . Aga ei enamat . Olav ei kiirusta sõudma . Ta ei küsi midagi , vaatab vaid naeratades Leena poole , aga ta silmad vaataksid nagu Leenast läbi , kaugemale , hoopis kaugemale , lahendamata mõistatuste sekka . Nii tõsiselt , küsivalt ... Ja korraga on Leenal tunne , nagu oleks nüüd tema ise Olavi jaoks see veepind , kus kaks maailma kokku saavad . Pilt ja peegelpilt , pettepilt . On siis nüüdki nii , et pettepilt , see , mis temast , Leenast , läbi teisele poole jääb , viib Olavi endaga kaasa , siit ära ? " Olav ! " ütleb Leena . Ja selsamal hetkel tunneks ta nagu oma kandadel ikka veel mehe tugevaid pihkusid . Sest mida muud siis temagi praegu tegi , kui haaras Olavi kandadest , kes just äsja , hetk tagasi , temast läbi , peegelduse sisse , kukkuma hakkas . Olav naeratab . Ja põskedel on naerulohud . Ja silmanurkades naerukurrud . Kumbki neist ei küsi enam midagi . Ei päris- ega pettepiltide kohta . Isegi mitte mõttes . Selleks korraks on see möödas . Nad on mõlemad koos paadis . Päikene läheb looja . Vee kohale tõuseb hele udu . Õhtune jahedus liibub ligi . Ja suur vend võtab õe enese kõrvale pingile istuma ja annab tema kätte teise aeru . Samas aga paneb keegi kallis inimene oma vabanenud käe hellalt ümber tüdruku õlgade , ja aerud hakkavad tasa ning aeglaselt otsima ühist rütmi . Leena tunneb , kuidas süda jätab löögi vahele - Olavi hingeõhk puudutab ta kõrva . Olav on kummardunud Leena poole , paneb oma käe ka Leena aerule , ja niiviisi , kaks kätt ühel aerul koos , otsivad nad ühist loksatust selle aeruga , mis on Olavi paremas käes . Ilus on hääl , mida teevad aerud , puudutades vett Leena oli puhkepäevaplaanide juurest mõttes kaugele tagasi läinud . Sellesse õhtusse oleks ta heameelega kauemakski jäänud . Kõndinud Olaviga jälle mööda öist linna . Mööda munakivitänavat üles ronides tulid neile vastu vanad puumajad , järsust mäeküljest ridamisi alla tuigerdades , väikesed ja haprad oma armetuses . Nende uksed avanesid otse tänavale , nende hõredatest seintest pudenes saepuru ja õhuaknad olid suveöösse valla . Leena ja Olav kõndisid sõnagi lausumata , et magajaid mitte häirida . Ajuti tundus , et nende unesügav hingamine oli tänavalegi kuulda . Siis püüdis Leena kikivarvul astuda . Ja , ise seda märkamata , hoidis ta hingegi kinni . Hetkel , mil nad ühest vildakast uberikust möödusid , hakkas laudseina taga meeleheitlikult nutma laps . Sellist nõudlikku , halastamatut titekisa , millist oskab kuuldavale tuua vaid vastsündinu , kes on hingepõhjani solvunud , et pole siia ilma kaasa saanud emaüsa kaitstust ning peab siin kogema tühja kõhtu ja mähkmete märga . Ema kärsitu sosinal kussutamine andis märku , et toas magab rahutut katkelist und varahommikune töölemineja , kes veel väikese kisakõriga nii harjuda pole jõudnud , et häirimatult teisele küljele keerata ja edasi magada . Leena võttis Olavi käest kinni , et kindlamini varvastel püsida , ja tippis niiviisi seni , kuni tite nutt katkes . " Sööb , " sosistas Leena ja laskus täiele tallale . " Sööb ! " ütles Olav . Otsekui oleks see olnud midagi , mida ainult nemad kahekesi selles uinuvas linnas teadsid ja teada tohtisid . Leena oli Olavi omaks võtnud . Nende ühisesse maailma pudenes hetki nagu pisitillukesi värvilisi pärleid keelt , mille niit on katkenud ja ots käest libisenud . Leenal oli väikese tüdrukuna olnud selline tibatillukeste konarlike eri värvi pärlikestega kaelakee . Augud olid hästi väikesed , kodus oli üksainus nõel , mis pärliaugust läbi mahtus . Muidugi ei pidanud rulliniit vastu , muidugi oli siis kurbust ja nuttu , kui pärlid laiali pudenesid . Ja muidugi sai ta päevi pusida , enne kui selle ainsama nõelaga pärlid uuesti niidile koguda jõudis . Kõik see kordus ja kordus . Küllap nad viimaks sinna laiali jäidki - tema lapsepõlve . Põrandapragudesse ja liistuvahedesse , diivani polstri vahele ja voodialuse kaugeimasse soppi , mõned ehk ka sahtlinurka ja mõni üksik aarete plekktopsi . Sinna , kuhu nad jääma pididki . Laps olemise aega . Imelik , et nad just nüüd sealt Leenale uuesti meelde tulid . Tulid meelde , kui ta Olavi peale mõtles . Justkui oleks Olav mõne üksiku sõna , ootamatu naeratuse või mõistva pilgu läbi neid pisikesi mitut värvi pärleid talle uuesti pihku poetanud . Ja nüüd peitis Leena nad põue , niidile ajamata ja keeks köitmata . Ometi ei kadunud nad nüüd kuhugi . Olid päris südame ligi . Tegid ilma ilusamaks ja südame kergemaks . Meel sai rõõmsaks , kui ta Olavile mõtles , aga mingi magus valu tuikas samal ajal kusagil sees . Kus ? Südames ? Peas ? Kogu ihus . Igal pool . Võibolla soontes ? Ei , vist hoopis veres , mis läbi soonte voolas . Jah , just veres , sest ainult veri voolas läbi varbaotsast ja sõrmeotsast , pealaest ja jalatallast . Oli kohti , kus ta tuikas . Ja see tuikamine oligi nii mõnusalt valus . " Kas veri tuikab seal , kus ta tee on liiga kitsas , " mõtles äkki Leena . " Või siis hoopiski seal , kust ta ootamatult lahedalt minema pääseb ? " Leena tundis küll valusat tuikamist just siis , kui meel liiga hea oli . Või rõõm liiga suur . Või loojang liiga ilus . Või Olav liiga oma ? Midagi pidi ikka talumatult palju olema . Midagi head . Seda ei oleks osanudki Leena öelda , mida siis Olav liiga oli . Liiga oma vend ? Vend ei saa kunagi liiga olla . Liiga lähedane ? Ei , oli asju , mida Leena Olaviga ei jaganud . Poleks söandanudki jagada . See " liiga " ei olnud Olavis ! See oli Leenas endas . Leenal oli Olavit väga vaja . Liiga vaja . Kui ta selle üle järele mõtles , tundis ta hämmeldust ja kerget võõristust eneses . Kõik oli olnud nii selge - tema , plikake , vajas kaitset . Vanemat , tugevat , mõistvat . Olavit . Keda oli hea suureks vennaks pidada . Olla mängult õde-venda . Mõelgu teised siis , mida tahavad ! Ja teised mõtlesidki - nii nagu suurtele ikka meeldib mõelda . Kui Olavit silmapiiril polnud , päriti Leenalt aru , kus Olav on , ja vastupidi . Kui üks neist esimesena bussi jõudis , jäeti tähendusrikkalt tema kõrval koht vabaks , kuigi keegi polnud seda palunud . Ja kui siis teine jõudis , hõigati üle bussi , et õige koht on vaba , istugu aga maha . Leena kohmetus ja punastas - ja andis niiviisi tervele bussitäiele mitmel kilomeetril kõneainet . Olav tegi Leenaga muud juttu . Kui ta aga nägi , et tüdruk kimbatusest kuidagi lahti ei saa , hõikas ta üle bussi " Jätke see jama ! " Mõni hüüdis ehk lausekese vastu ka , aga üleüldine lõõpimine vaibus ometi ja märkamatult mindi üle hommikustele tööjuttudele . Algul tundis Leena end selles melus lihtsalt ebamugavalt . Kuidagi piinlik oli . Kõige rohkem veel Olavi ees . Aga mida lähedasemaks Olav talle sai , seda enam hakkas see iseenesestmõistetav " paaripanemine " Leenat häirima . Teistele näis kõik selge olevat . Temale küll ei olnud . Kui ta ka oli armunud , siis ei olnud see ju ometi veel armastus ? ! Oli see kauaks ? Oli selles üldse midagi püsivat ? Leenal oli päevi , mil ta Olavi peale isegi ei mõelnud . Pidas ta olemasolu lihtsalt iseenesestmõistetavaks . Nii nagu peetakse loomulikuks sündimist ühte ja samasse peresse . Venna olemasolu üle ju ei juurelda ? ! Olaviga oli teisiti . Leena tundis , et oli teisiti . Olav vist armastas teda tõesti . Kõige kibedamaid etteheiteid tegi Leena endale just siis , kui ta asjadest parajasti niiviisi aru sai . Õieti küll ei saagi seda nimetada etteheidete tegemiseks - Leena poleks osanud sõnastada rahulolematust iseendaga . Pigem oli see mingi pidev vaevav süütunne . Ometi ei teadnud ta ka siis , mida ta oleks pidanud tegema teisiti ? Kuidas teisiti ? Ei tea kust tulnud vastutuse tunne painas teda . Ta kartis Olavile haiget teha . Tahtmatult . Mida tõsisemalt nende suhteid võeti , seda ehmunum Leena oli . Temalt oodati midagi , mida ta ei osanud eneses määratleda , ei osanud ära tunda . Ah , ümberringi ei oodatud enam midagi , ümberringi muudkui teati ! Olav ootas , seda vist küll . Tark nagu ta oli , andis ta aega - ei küsinud ega pihtinud , hoolis ja hoidis nagu ikka . Ometi tundis Leena end nüüd tema ees võlglasena . Kõik näisid teadvat , mida tema , Leena , tegema peab , missugune ta peab olema . Kõik oli neil nii kindlalt paika pandud , nii valmis ja olemas , et Leena lausa pidi end oma teadmatuses süüdlasena tundma . Ja seda ta tundiski . Vahetevahel aga kihvatas temas miski : mis õigusega segasid teised inimesed end nende ellu ! ? Kas nad siis tõesti ei taibanud , et nad teevad niiviisi ainult halba ? Tahes-tahtmata sisendasid nad oma hoiakuga Olavile lootust , ja Leenal oli seda väga valus vaadata . Eneses selgusele jõudmata sattus ta üha enam segadusse ja võis teinekord turtsuva kassina küüsigi näidata , nende kahe teelt kõrvale pöörata ja lihtsalt ära minna . Sedaviisi Olavile haiget tehes piinles ta ise veel hullemini . Leena vajas aega , et aru saada , mis see kõik on . Aega üksiolemiseks ja koosolemiseks . Kõigepealt aega igatsemiseks õnne järele , ja alles siis õnneks . Nii oligi ta eile oma esimese vaba päeva plaane tehes mõttele tulnud , et Anne kutse jõudis temani just õigemast õigel ajal. Ja et nüüd pole muud , kui kiiruga jaama tormata , sest kui õhtune rong selles suunas läinud peaks olema , siis järgmist enam oodata ei ole . Anne ise oli tagasi sõitnud keskhommikuse rongiga , teine pidi minema peale lõunat , nelja-viie ajal. Kell oli pool viis . Veerand tunniga on ta ehk jaamas . Peaks küll ime olema , kui kõik veel klapiks ! Võõrastemaja koridor oli tühi . Oli imelik sedasi minema tormata , kellelegi midagi ütlemata . Jah , täiskasvanuna ta end küll veel ei tundnud . Kodust pääsenud , oli võttegrupp ta kuidagi iseenesestmõistetavalt lapsendanud , ilma et Leena seda õieti tähele pannud olekski . Võtit ära andes , ise ähmi täis , taipas ta vähemalt hotellitädile öelda , et sõidab sõbranna juurde maale ja tuleb tagasi homme õhtul . Juhuks , kui keegi teda otsima peaks - lisas ta . Uhkelt kõlas see küll , otsekui käiks iga päev keegi tal siin võõrastemajas külas . Tegelikult oli maja omainimesi täis ja nendega sai kõik vajalik koridori peal või siis all sööklas ära räägitud . Kui ehk Olav vahel uksele klõbistas . Sedagi vaid selleks , et koos majast jalga lasta . Ja Aital , oma ainsal selle linna tuttaval , oli ta ammu keelanud trepist üles tulla . Aitat polnudki ta juba paar päeva näinud . Aga praegu polnud aega sellele mõelda . Pool-joostes jõudis ta jaama ja sõiduplaani uurides nägi , et rongi väljumiseni on aega täpselt kolm minutit . Enne veel , kui ta oma vedamist taibatagi jõudis , istus ta peaaegu tühjas rongis , mis rataste lõksudes viis teda vastu õhtule kusagil võõras majas ühes tundmatus kohas , kus kaks võõrast vanainimest ja kaks väikest last teda vaevalt et oodata teadsid . Ja ega Annegi uskunud teda kohe täna tulevat . Alles nüüd taipas ta , et pole tal ju külakostigi kaasas . Kiiruga polnud see talle üldse meelde tulnud ! Vähemalt kommi oleks pidanud lastele ostma ! Nüüd polnud enam midagi teha . Käsi kobas taskus ehmunult paberitüki järele , kuhu Anne oli plaani joonistanud . Umbes kaks kilomeetrit jaamast , kui otseteed minna . Aga sellele teele ei pidavat jääma ühtegi maja . Kui nüüd paber kadunud on , pole kusagilt teedki küsida . Leena tundis paksu pakkepaberi tükki taskus vastu krõbisemas ja ohkas südamest . Korraga tundus kogu ettevõtmine talle ülepeakaela ja mõttetu tormamisena . Oleks siis Anne talle vähemalt mingi südamesõbranna olnud ! Ei , tegelikult ju lihtsalt üks tuttav . Kellega tänavakohtumiseks küll juttu jätkub , aga kas ka kauemaks ? Anne meest , kes nüüd aega teenimas oli , polnudki ta rohkem näinud , kui pulmapäeval ja siis veel lapse katsikul käies . Kas ta teda tänaval äragi tunneks ? Leena meelest oli ta , titt süles , üks hoopis teine inimene olnud kui see , kelle pulmalauas ta mõni kuu varem oli istunud . Titt süles ja teises käes teeklaas punase veiniga , oli ta lagedas toas ringi kõndinud ja midagi rääkinud . Leena ei suutnud meenutada , mida ta rääkis , aga ta mäletas hästi , et ta rääkis väga valjusti , kõriseva kurguhäälega . Leena oli veel mõelnud , et ega see tita niiviisi magama küll ei jää , aga ta jäi . Võibolla oli see kurgukõrin lapse jaoks nagu unelaul , ja vali jutt ei puutunud ehk üldse asjasse . Igatahes lapsest ja tema unest ei teinud seal keegi mingit küsimust . Põrandal olid üksteise otsas virnas kolm vatimadratsit , millest tekk üle visatud - sinna see imik siis pandi , kui ta isa kaenlas uinunud oli , ja pidu läks edasi Leena oli seda kõike kerge võõristusega jälginud . Laps oli tema jaoks midagi kangesti püha ja teda ta ju siia imetlema oli tulnudki . Siin aga lorati samamoodi kui kambakesi koolis koos olles . Siiski , Anne oli vaiksem kui varem ja naeratas ühtesoodu , pilk küll mehel , küll lapsel . Rääkis jutus kaasagi , aga mingi pehmus tema näos jäi alles ja mõjus naeratusena isegi siis , kui ta ei naeratanud . See jäi Leenale meelde . Ja täna tuli see talle uuesti meelde , kui ta parajasti toidupoest tulnud Annega tänavasaginas juttu ajas . Anne ei olnud enam kuusteist , oli üheksateist , aga võinuks ka arvata , et rohkem . Tema liigutused olid nüüd kiired ja ükski ilme ta näol ei jõudnud veel õieti paigalegi , kui juba kadus Just siis Leenale see muutumatu naerusuuline pehmus meenuski . Oli see jäänud sinna madratsitega ja tühja tuppa ? Või oli selle viinud kaasa paljakspöetud peaga mees oma ärasõidupäeval ? Või oli see lihtsalt pudenenud laiali kõigisse neisse piimapudelite ja titelappidega päevadesse , mis lahutasid Annet ja Leenat nende viimasest kohtumisest . Võibolla nii . Aga võibolla polnud tänav lihtsalt see õige koht . Leena püüdis kujutleda seda kohta , kuhu ta teel oli . Mõtles , missugused on need lapsed . Ja millest ta peaks küll rääkima ühe võõra vanaema ja võõra vanaisaga . Mõttetu oli sellele mõelda . Mitte kunagi polnud ta osanud uusi kohti ja olukordi õieti ette kujutada . Tegelikkuses oli ikka kõik hoopis teisiti . Seal raudteetammil tõusva kuuga tõtt vaadates unustas Leena aja ja inimesed ja märkas alles hulk aega hiljem , et oli kui kuutõbine mööda liipreid aina edasi ja edasi kõndinud , pilk naelutatult sügavkollasel hiigelkettal . Oleks kuu nüüd paigal püsinud ja poleks raudtee kusagil väiksematki kõverust teinud , kas siis oleks Leena jäänudki sedasi lummatult kõndima ? Elu lõpuni ? Aga kuu oli vahepeal veidi kõrgemale tõusnud ja vasakule nihkunud , nii et Leena nüüd küll otse edasi astus , aga ise veidi vasakule vaatama pidi . Võibolla sellepärast komistas ta liipri serva taha ja samm läks sassi . Lummav monotoonsus - oli ju ta sammgi olnud mõõdetud võrdseks liiprite ühtlase paigutuse järgi - läks katki , ja Leena leidis enda raudteelt , hoopis kaugel rongi peatumispaigast . Ta jäi seisma , vaatas veel korra , nüüd juba nõutult , kuud , ja siis , otsekui meenuks talle alles nüüd , kus ja mistarvis ta siin oli , võttis ta taskust paberi ja uuris plaani . Pööras ringi , vaatas korraks veel üle õla kuu poole , ohkas , ning hakkas kärmel sammul tagasi minema . Päike oli veel taevas , kogu õhtukaar aga kumas kulla ja õrnroosa heledas segunemises . See eriliselt kerge , mänglev valgus oli viimane peegeldus möödunud päikeselise päeva helesinisest kõrgusest , mis õige varsti , päikesetera laskudes silmapiiri taha , pidi maad andma lopsakale , jõulisele värvimängule , milles kuld küpseb oranžpunaseks ja roosast saab viimaks mustjaslilla öötriibustik . Õnneks oli selleni veel aega . Oli veel valgust , mis langes punktiiriga tähistatud jalgrajale plaanil Leena käes . Oleks tulnud kohe üle raudtee minna , siis jupike maad tolmust teed pidi ja siis leida üles suure kuuse juurest algav kõrvalepõikav jalgrada , mis üle heinamaa viljapõlluni viis . Seal pidi jälle laiem tee vastu tulema , külavahetee , õigemini tee , mis külast tuli ja kahe suure viljapõllu vahel künkast üles-alla loogeldes naaberkülani viis ja sealtkaudu siis viimaks raudteeni jõudis . Jalgrada lõikas tee otsemaks ja nii pidi Alliste külla ka Heinapalu külast läbi minemata jõudma . Looga talu pidi jaama poolt tulles küla esimene talu olema . Õigemini ainuke , mis kohe kätte paistab , teised jäävat hajali metsa sisse . Vili oli küps , kahises tasa ja tervitas Leenat kerge , väärika kummardusega . Tüdruk jäi seisma , üks põld vasakul , teine paremal käel . Tuul , mis mõni hetk enne päikesetera vajumist ikka kusagilt ootamatult ja endeliselt tuleb , oli kohal . Põld jaotus laikudeks , mis siis seletamatu korrapärasusega , nõtkelt paindudes , tuulehoogudele järele andsid . Leena seisis võlutult , sulges siis pooleldi silmad ja nautis seda hella muutlikku heli , tasaste ohete kaskaadi , mis siin-seal ikka ja uuesti alguse sai , et olematuks vaibuda Hetkel , mil ta uuesti silmad avas , kadus viimane kitsas triip tulitavast päikesekerast eemalt paistva metsaviiru taha . Tiibade sahinal tõusis viljast üks lind , tegi paar ärevat tiiru , ja kadus niisama äkitselt kui oli ilmunudki . Leena hakkas kiirustades astuma . Vilja küps värv sulas nüüd ühte halliga , mis öökaarest tulnuna ühekorraga kohal oli . Rohuriba teeveeres kaotas sekund sekundilt oma rohelist , kuni teetolm ja rohi ja viljaväli ühevärvilisteks said . Ühevärvituks hämarikuks . Künka harjalt paistis talu , mitte kaugemal kui paar-kolmsada meetrit . Leena lisas veelgi sammu , et pimeduse hakul kohal olla . Majast kostis tite nuttu ja tühjade veeämbrite kolksatusi üksteise vastu . Kohe lükati uks pärani ja Anne , ämbrid ühes käes ja väike plekk-kauss piimaga teises , tuli trepile ja hüüdis : " Kiisu , kiisu , kiisu ! " Kass tuli , ilus kass - valge , hallide vöötidega , sale ja nõtke . Enne kui trepiservale pandud kausi juurde minna , nühkis ta end tänulikult ja nurru lüües vastu Anne sääri , ikka üht külge pidi ja teist külge pidi , üht külge ja teist külge " Söö nüüd , rumaluke ! " ütles Anne tasa ja lükkas kassi õrnalt kausi suunas , ise ämbrite kolksudes trepist alla astudes ja vaevu aimatavat jalgrada pidi mööda laugjat nõlva metsa suunas minema hakates . Ega ta kaugele läinudki . Õhtu hallis hämaruses kääksatas kaevuvõll ja kett jooksis kolinal kaevu . Kiik-sat , kaak-sat , kiik-sat , kaak-sat - kostus aeglaselt läbi hääletu õhtu . Anne võttis täis ämbri vaba käega vastu , laskis siis teisest käest vända lahti , võttis mõlema käega ämbrist - ühega põhjast , teisega sangast - ja astus sammukese maas seisva pange poole . Kett andis kuulekalt järele ja vänt tegi õhus paar tühja tiiru . Anne valas vee teise ämbrisse ja enne kui kett uuesti kaevu sügavusse oleks minema pääsenud , hüüdis Leena : " Jõudu ! " Anne ei võpatanud , aga tardus hetkeks , kaevuvänt käes , paigale . " Jõudu tarvis ! " ütles ta vastu ja pöördus alles siis aegamisi tulija suunas . Otsekui oleks tal olnud kahju lahkuda sellest vaiksest iseenesega olemise rõõmust , mis ta toiminguid nii ilmsesti siin õuel oli saatnud . Ümber pööranud ja pimenevas õhtus Leena ära tundnud , polnud ta imestusel piiri : " Sina , Leena ? ! Sina siin ! " Nagu ei olekski nad alles sama päeva hommikul kohtunud ja nagu polekski see tema olnud , kes juustupaberile tulekuplaani joonistas . Plaan oli Leenal ikka veel peos , kui ta käe jakitaskust välja võttis . Nagu mingi pääsetäht , mingi pilet või kutsekaart , mida ta ette näidata kavatses . Noh , nii hull see asi nüüd ka ei olnud ! Leena pistis paberi tasku tagasi . " Jah . Sain homse ootamatult vabaks . Ega seal varakult midagi ette ei tea . Nii äkki oli see tulemine . Rongis alles hakkasin mõtlema , et kuidas ma siis nii kohe Lastele pole ka midagi kaasas ! " " Suurem jäi juba magama ! " naeris Anne . " Aga pisike tapleb unega . Kas sa kisa ei kuulnud ? Mehel ikka mehe hääl . Kui pröökab , siis ikka nii , et õuegi kosta . Andsin lutipudeli sooja piimaga kätte , jäi teist voodis keerutama ja lutsima . Nüüd pole kuulda , ehk uinus ära ? Taevake , mis sul siis kaasas peaks olema ! ? Panen su lapsi hoidma ja võtan ise vaba päeva ! Voh , oleks tõeline kingitus ! " Anne jättis ämbri kaevule ootama , võttis Leenal käest ja viis ta läbi kastese rohu veel allapoole , õue servale , puudeni . " Kuuled ? " küsis ta , pilk võidukalt külalisel . Samal hetkel , otsekui vastuseks , huilatas kusagil öökull . " Mitte seda , " naeris Anne . " Ole tasa ja kuula ! " Tuul kahistas korraks lehtedes ja vaikis taas . Vaikuses kostus vee vaikne vulin . " See on meie jõgi . Mis jõgi nüüd , ojakene , aga nii ilusasti räägib . Tüdruk toob su homme esimene asi siia ! Oh , oleksingi pidanud selle rõõmu talle jätma . Kuule , ära ütle talle , et sa juba tead . Tegelikult ega sa ei teagi . Kuni näinud ei ole , seni ei tea . Homme tuleb ilus ilm , vesi on siis päikest täis , siis alles näed , kui ilus on ! Aga mina käin õhtul ikka korra siit läbi , kui ööseks kaevust vett võtma tulen . Niisama , meeldib kuulata . Kes minuga ikka siin sedasi tasakesi räägib ? Lapsed on väikesed ja vanad on rohkem omavahel . Ei , ei , toredad vanad on ! Aga lapsed - ja vanad muidugi samuti - nemad muudkui küsivad , ja kui räägivad , siis vastata tuleb ikka ka . Nii ongi , et ma muudkui päev läbi vastan ja seletan . Noh , siis õhtul võtan endale aja vait olla ja kuulata Ei , ausõna , ma olen täitsa õnnega koos , et siinsamas maja külje all see jõgi on ! Oh , sul on sokidki jalas ! Need on nüüd kindlasti läbimärjad , kaste ju maas . Näed siis , kui mõtlematu ma olen ! Aga mul on tõesti hea meel , et sa tulid . Homme tuleb ilus päev ! Ma võtan veel ämbritäie vett , ja lähme ära tuppa , saad jalad kuivaks panna ! " Leena vaatas imestusega Annet , kelle jutus polnud seni olnud ainsatki pausi . Leena ei olnud õieti sõnakestki öelda saanud . Anne jutus oli mingi vastuolu . Ise ta ütles , et tahaks ainult kuulata , aga samas aina rääkis ja rääkis . Rohkem kui kunagi varem . Rõõmuga . Himuga . Annel oli siin oma maailm , igapäevane ja omaksvõetud , aga siiski veel natukene üllatuslik talle eneselegi . Tujuka ja seltsimatu vananeva õpetaja ainus laps , omapäi jäetud ja varakult linnatänavale sattunud , peeti teda kergemeelseks ja upsakaks . Eriline seisund õpetaja lapsena oli jäänud algklasside aega ning hiljem , kui õpetaja ka ise paber- ja pilkenoolte märklauaks sai , tõi see elulooline fakt Annele pigem kibedaid katsumusi kui eeliseid . Tema varane rasestumine pani kooli kihama ja tegi elu põrguks nii tütrel kui emal . Polnud siis ime , kui poolteist kuud enne üheksanda klassi lõpetamist tüdruk kooli pooleli jättis ja kodustki ähvardas jalga lasta . Emast sai kooli kõige kiuslikum õpetaja . Polnud õpilast , kes temast lugu oleks pidanud , ega ka õpilast , kes tema tunde poleks kartnud . Kuidas nad kodus omavahel hakkama said , seda ei teadnud keegi . Pärast pulmi oli Anne koos mehega õige varsti sinna tühja kolme madratsiga tuppa kolinud , mida Leenagi katsikulkäigust teadis . Oli see üüritud pind või mõne nende tänavasõbra peiduurgas olnud , kes seda teadis või küsiski . Oli nagu oli . Mis ime siis , et Anne õhtuti vulisevat vett uudistamas käis ning oma hoopis teistsugust , avastatud ja omaksvõetud maailma õhinal jagada tahtis ? Kiiresti väntas ta üles veel ühe ämbritäie vett . Leena oli täis ämbri kätte võtnud ja mõne sammu maja poole astunud , aga siis tuli kass , Leena pani ämbri maha ja meelitas : " Kiisu , kiisu , kiisu ! " Kass astus väärikal sammul , kael õieli , Leena poole ja mjäugus paar korda haledalt . Leena sirutas käe , et talle pai teha , aga kass oli paari hüppega käeulatusest väljas lillepuhmaste vahel . Anne oli Leena ämbri teise kätte haaranud , naeris kassi põgenemist nähes , ja ruttas peatumata edasi . " Meil on külaline ! " teatas ta juba ukselt . Naine , kes üle lapsevoodi kummardus , sirutas selga ja pani näpu suule . " Just jäi magama ! Võta ise pudel ära . Ema käsi ikka ema käsi . Ärkab äkki ülesse , kui mina võtma hakkan . " Anne naeris jälle ja võttis tasakesi luti lapsel suust . Pudelis oli veel veidi piima . Anne pani pudeli lauale . Laps maigutas mitu korda huuli , ohkas siis kergelt ja pani suu naljakalt prunti . Anne tõstis tasakesi tekiserva üles . " Vaata , misuke vägev mehehakatis . Maapoiss mis maapoiss ! " teatas ta uhkelt . Lapse voltis kintsud olid ilusad pruunid . Nagu paljad käsivarred , nägu ja kaelgi . " Käib juba ? " küsis Leena . " Kui näpust kinni saab hoida , siis käib , " naeris Anne vastu . " Meie Mihklil ammu sammud selged ! " kaitses vanaema . " Taadil varsti abi omast käest võtta ! " Nüüd vaatas ta üle õla toa kaugemasse hämarasse nurka , kus peremees parajasti sängiservalt tõusis ja televiisori sisse lülitas . " Kaugelt külaline olete ? Ja kas külalisel nimi ka on ? " " On ikka . Leena . Käisime Annega ühes koolis . Klassiõed just polnud . Mina olen aasta noorem . Nojah , nii et Tallinnast siis , " lõpetas Leena oma raporti . " Oh , siis te ju hommikust saati teel ja näljane ! " sattus perenaine ähmi täis . Anne naeris jälle . " Ei ta nii kaugelt tule . Leena mängib filmis . Ja võtted käivad siinsamas . Hommikul , kui linnas käisin , saime juhtumisi kokku , kutsusin külla . Leenal Mihkel ju hoopis nägemata ja Maia oli vaevalt nädalane , kui Leena teda nägi . Ja mis jutuajamise koht see keset tänavat poe ukse taga ka on ! Aga seda ma küll ei osanud arvata , et ta täna juba siia jõuab ! " " Jah , meil on puhkepäevad väga juhuslikud ja teinekord jääb ootamatult päev vabaks . Nagu minul homme . Aga õige katsikuline ma küll ei ole . Selle jaoks oli tulek liiga äkki . " " Ära tühja pärast muretse ! " lohutas perenaine . " Lapsele on kõige tähtsam , et hea silmaga vaatad ja ära ei kaeta . Sina vaatasid meie Mihklit küll hea pilguga . Näe , poiss magab nii rahulikult edasi nagu polekski võõras majas ! Kohe kahju , et nii ruttu jälle ära lähed . Ma arvasin , et linnapreili ikka vähemalt nädalaks suvitama tuli . Nojah , aga kui filmimise juurest Aga eks see lõpe kord ära ka ? Tule siis tagasi ja ole kohe kauem . Annel ka seltsi . Sa meie Reinu ikka tunned või ? Küll sa tunned , kui Maial katsikul käisid . Jah . Ega Annel sedasi kerge pole . Noor inimene . Kaks väikest last seovad käsist ja jalust . Noorel on vahetevahel omasuguste seltsi ka vaja . Oleks veel , et Rein ka kodus , siis oleks teine asi . Neil omad jutud ja meil omad . Jah ! " ohkas ta , samal ajal teetasse lauale sättides ja toidupoolist tuues . Leena oli kingad ukse kõrvale jätnud ja võttis märjad sokid jalast . Kaltsuvaibad oma narmastega kõditasid taldu , tuba oli mõnusalt soe ja Leenal oli kahju , et tal ainult üks puhkepäev on . Oleks vähemalt kakski ! Aga nüüd tuli homme vähemalt kella kolmest minema hakata , kolmveerand neli läks rong . Viieks on ta jälle oma hallis toas ja ootab Olavi sõrmeotste tasast trummeldust uksele . Ei tea , kas nad ikka on viieks võttelt tagasi ? Küllap on . Valgus ei lase üle nelja platsil võtta . Kui just õhtune episood ei ole . Aga see oleks režiimvõte ja siis oleks olnud paras paanika juba ette , sest võtta tuleb kiiresti , enne kui liiga hämaraks läheb . Ei , homme neil niisugust episoodi küll ei ole . Kahju , et ta Olavile öelda ei jõudnud . Äkki läheb nüüd teda parki otsima Jah , koridoritädi ju teab , aga Olav nüüd küll tädi käest küsima ei lähe , kohe kindlasti mitte . Äkki tundis Leena selles suures soojas talutoas teetassi taga , kus tillukeses lapsevoodis nohises punapõskne Mihkel , toa teises servas heitles televiisori hüplev sinine valgus , läbi akna aga kumas kuu sedasama sinist oma igavikulisel muutumatul moel , pöörast igatsust Olavi järele . Olgu tal või valgusemõõtja peos , peaasi , et ta oleks siin ! Sinine igatsus väreles toas ja seisis liikumatult ootel akende taga . Suur sinine igatsus , mis päeviti tõusis kõrgele ja kaugele säravasse taevasse , hajus sinna kättesaamatusse kõrgusesse , kust siis tume öö ta uuesti hõlma kahmas ja kuuvalgusena tagasi maapeale surus . Ja hinged said igatsust täis ja olid seeläbi üksildasemad kui kunagi varem . Leena vaatas Annet korraga hoopis teise pilguga . Tema , Leena , võis Olavit juba homme jälle näha , aga Annel tuli veel palju kuuvalgeid öid Reinu järele igatseda . Nädalaid , kuid , aastastki rohkem . Kas igatsus väsib ? Ja kui igatsus ei väsi , kas väsib siis inimene igatsuse käes ? Tagakambrist kostis Maia unesegast juttu . Anne läks kiiresti sinna , tuli aga silmapilgu pärast kambri uksele ja viipas Leenale . Kitsas kambris oli vanaema-vanaisa ase ja nende jalutsis Maia voodi . Tüdrukuke oli teki pealt ära heitnud ja magas , kaks kätt padja peal põse all , heledad lokid lillelisel padjapüüril laiali , oma ingliund . Kuuvalgus laotus üle ta tillukese keha , puhkas huultel ja laugudel , mis ajuti õrnalt võbelesid . Juba puudutas sinine igatsus tedagi , öiti , ta enese teadmata . Leena astus akna juurde ja nihutas veidi õhukest sitskardinat . Et kuuvalgus lapse silmile ei langeks . " Maga ! " Anne vaatas teda imestunult . Nende pilgud kohtusid . Ja reetsid nende varjatumaid tundeid . Mõistmatut sinist igatsust . Mida nad mõlemad teineteise ees häbenesid . Anne pani Maiale teki peale ja nad läksid tagasi elutuppa , kus perenaine juba lauda koristas ja peremees televiisorist õhtuseid uudiseid vaadates sügavalt haigutas , siis ringutades tõusis ja poole lause pealt teleka kinni keeras . Annel oli ase poisi läheduses , Leenale oli voodi tehtud tahaseina , sinna , kus peremees Leena tulles sängiserval istunud oli . Kui maja unevaikseks jäi , mõtles Leena Annele midagi öelda . Aga kuni ta mõtles , mida öelda - ja kuidas - hakkas Anne asemelt kostma sügavat ja rahulikku hingamist , mis andis märku seljataha jäänud väsitavast päevast . Pealegi ei mõelnudki Leena välja , mida Annele öelda . " Kass . Kas kass jäigi õue ? Annet kass küll ei kartnud " oli Leena viimane mõte enne uinumist . Õues jooksis kitsas pilvetriip üle täiskuu ja kadus tähtede vahele . Hommik tuli tõesti päikseline , kõrge sinise taevaga . Maia viis külatädi valget jänkut vaatama . Kolm sammu jänkupuurist jäi ta seisma , sirutas käed laiali ja teatas : " Ei tohi ! Ära mine ! Totul on ka hommik . Totu peab hommikusööki saama . " Ja ta tiris Leena kättpidi endaga kaasa . Viis ta peenramaale , astudes ise peenarde vahel ettevaatlikult jalgu kõrgele tõstes nagu kurg , kükitas siis äkitselt maha ja jäi pingsalt uurima . " Ütle nüüd , on see petlesell või pongand ? Petlesell või pongand ? " Ja ta tõstis küsiva pilgu Leenale . " Kui on pongand , siis kisu näe see siit välja . Aga kõvasti peab tõmbama , muidu jääb pongand ise maa sisse peitu , ainult roheline vars tuleb küljest ära . On pongand ? " " On . " " Tõmba siis ! " Leena tõmbas . Maa oli savine ja kõva ja porgand jäi tõepoolest maa sisse , ainult puhmak pealseid tuli pihku . Nüüd kükitas Leenagi maha , andis pealsed Maia kätte ja hakkas küüntega juurika ümbert mulda lahti kraapima . " Tuleb välja tõmmata , muidu kaob hoopis ära . Kui lehti pole , siis keegi ei tea , et pongand siin on , " laiutas Maia nõutult käsi . Porgand viimaks käes , teatas Maia : " Me peseme ta puhtaks ja sööme ära . Tule minu järel ! " " Ega siis meie ei söö . Jänku ju sööb ? Hommikusöögiks ? " Leena vaatas küsivalt Maia poole . " Meie . Jänku toit on siin ! " vehkis plikatirts peotäie pealsetega . " Kõik koos sööme . Aga enne peseme mulla küljest ära ! " Ta oli juba tükk maad kaevust mööda läinud . Jäi siis seisma , pööras ringi ja vaatas vidukil silmil Leenale otsa . " Arva ära , kus me pongandi puhtaks peseme ? " Ja hakkas vastust ootamata jälle astuma . Tuttav vaikne vulin kostis Leena kõrvu . Maia lükkas rohelised oksad kõrvale ja hüüdis võidukalt : " Maameri ! Maameri ! " Leenagi oli okste alt läbi pugenud , ja jõgi lookles kui pruun kuldselaiguline hiigeluss lopsaka roheluse vahel , kivide ümber kauneid silmuseid luues ja mõnes kohas salapäraste keeristega põhjaliiva auke puurides . Vesi oli väga selge ja polnud poolt meetritki sügav . Just sellepärast elas veeteele sattunud oksatükike või rohuraas siin tõelist võluelu . Maia sülest pudenenud porgandileht sädeles päikesekiirtes , mis teda ühteaegu nii taevast kui ka vee seest ründasid . Oja põhjas näis päikest rohkemgi olevat kui laotuses . Igast piisast tundus teda tagasi kiirgavat ja ilma valgustavat ! Niisama palju või enamgi veel elas siin muutlikke varje . Porgandi harali vars jättis möödudes oma poolvarju kivile , samal ajal aga ujus põhjas temaga kaasa sügavtume täisvari . Vette takerdunud puuoksast üle sõudes jättis ta oma varju igale oksaharule eraldi . Sõudva porgandilehe varjud kõikjal ta teel . Otsekui vajanuks see tee märgistamist nende kummaliste varjutembelduste kaudu . Kas ka meie tähistame oma tee , mis kulgeb valguses , rajale langeva varju läbi ? " Tule seisa siia selle kivi peale ! " hüüdis Maia , käsi kivi poole ette küünitatud ja keha kaldu vee kohal . " Emme seisab ikka selle kivi peal , kui ta maameres midagi peseb ! " " Kas emme ütleb ka , et see on maameri ? " " Ei , emme ei ütle . Emme ütleb teise sõna . Aga see on maameri . Linnas on linnameri . Linnas on linnamaja ka . Maia mäletab . Jah . " lõpetas tüdruk jutu . " Miks ema kaevu juures porgandit ei pese ? Kaev on palju lähemal ? " " Ema pesebki . Teinekord . Aga mina tahtsin sulle maamerd näidata . Ja Totut . Ja Jaa " Leena hakkas naerma . Pesi porgandi puhtaks , murdis kolmeks , andis jupi Maiale , teist hakkas ise närima , ja kolmanda viisid nad koos allesjäänud vartega Totule hommikusöögiks . Kui Mihkel keskhommikul vankris õueund pidi magama jääma , palus Anne Leenal vankrit kiigutada ja lippas ise oja äärde mähkmeid loputama . Leena kiigutas ja kiigutas , Mihkel aga vaatas teda päranisilmi ega mõelnudki magama jääda . Leena tegi vankriga väikese tiiru õue peal , siis aga lükkas vankrit ülesmäge edasi , päris tee peale välja . Hakkas siis aeglaselt teedpidi mäkke minema . Sama teed pidi , mida mööda ta eile õhtul tulnud oli . Juba jõudis ta viljapõldude vahele . Tee viis ikka veel künkast üles , kõrgemale . Ees polnud muud kui sinine laotus . Viljapead kahel pool teed kasvasid otse taevasse . Küpse vilja kuldsed kõrred säravsinisel foonil mõjusid kuidagi eriliselt , mahedalt , lepitavalt . Nagu pehme pai . Nagu mõte millelegi heale , mõte , mida ei raatsi lõpuni mõelda , mida tahaks aina heietada ja heietada Tee jõudis künkale . Taevas tõusis maast üles . Viljapõllud laskusid . Silmapiiril oli puude sakke . Kaugel rohelistel heinamaalappidel sõid lehmad . Mihkel magas . Leena jäi seisma ja hingas sügavalt . Ilu võttis hinge kinni . Ja miski veel . See lõputa vaikus ja sügav rahu . Magus valu käis südamest läbi . Korraga teadis ta , mis see kõik on . Leena tahtis endale last . Oma last . Keset küpseid viljapõlde seisis noor naine , kummardus üle vankris magava trullaka poisipõnni ja paitas käeseljaga hellalt ta põski . See kõik ei olnudki nagu mõte . See oli tunne . Teadmine , mis jõudis temani ainuüksi tundmust pidi . Jooksis tuuleiilina üle ihukarvade , tegi rinnaaluse õõnsaks , otsekui oleks ta suure hooga kiikunud . Korraks käis kummaline raskus läbi ristluude ja selg nõksatas kergelt . Sõrmeotsad surisesid ja peopesad hõõgusid . Meelekohtadel tuikas veri ja peas kohises kui kõrges kaasikus . Leena ei mõelnud millelegi ega kellelegi . Talle ei meenunud midagi . Ta ei unistanud ega igatsenud . Ta oli . Oli valmis . Mäest alla tagasi talu poole tõmbas lapsevanker ta kiiremale kõnnile . Selles oli veider ebakõla ta äraoleva ilme ja seletamatu naeratusega . Majarahvas saatis Leena siira kahjutundega pärast lõunasööki teele . Anne ja Maia tulid mäe peale saatma . Et aga Mihkel õues vankris ärkamas oli , kiirustasid nad tagasi , kuigi Annele oleks meeldinud Leenaga koos kaugemale kõndida . Perenaine oli Leenale kirju daaliakimbu kätte surunud . Mäel jäeti hüvasti ja Maia tuletas tädile meelde , et ta ikka kindlasti varsti jälle tagasi tuleks . Leena seisis mäel ja lehvitas . Rongini oli küllalt aega , võis rahulikult lonkida . Kui Maia väike käeke viljamüüri varju kadus , pöördus Leenagi minekule . Külmavärin jooksis üle selja , kui ta pilk uuesti mäelt avanevat maastikku haaras . Jõudis kandadeni ja kadus läbi kandade mulda . Nagu poleks midagi olnud . Enne kui uuesti astuma hakata , Leena kummardas ja murdis põlluservalt ettevaatlikult ühe sinise rukkilille . Jaki taskus oli ikka veel paberitükk tulekuplaaniga . Hoolikalt keeras Leena paberi ümber õie ja pani taskusse . Et kodus ta raamatu vahel ära kuivatada . Võibolla aastate parast , siis kui ta kogemata mingi juhusliku kättesattunud raamatu vahelt ühe kuivanud rukkilille leiab , oskab ta endale seletada , mis juhtus temaga kord ammu kõrgel künkal küpsete viljapõldude vahel . Leena ei püüdnudki sellest praegu aru saada , veel enam - ta ei oleks tahtnudki aru saada . Et mitte kaotada tunnet , mis oli segu õnnest ja õndsusest . Õnnest , mille pärast jooksnuks ta hõisates ja jalgu all tundmata teed pidi aina edasi , ja õndsusest , mis pannuks ta kasvõi maailma lõpuni seisma siiasamasse mäe peale , keset küpset õõtsuvat vilja See oli siis olnud patt . See vabaduse raas . See natukene iseolemist . Mille pärast kõu kärgatas ja taevast välku lõi . Režissöör sõimas ta teiste kuuldes läbi . Juba trepile oli kostnud ägedaid hääli . Räägiti valjusti ja läbisegi . Leenat , kes midagi karta ei teadnud , heidutas lihtsalt lärm pärast põldude vaikust ja rongirataste monotoonset lõginat inimtühjas vagunis . Tähendab , võtetelt oldi siis juba tagasi ! Vara küll , pidi ju olema pikk päev . Kui just see , et Peeter viiesele Tallinna bussile tahtis jõuda , ja mitte ööbussiga minna . Muidugi , tal on ju hommikune proov homme . Öine buss jõuaks alles kolme ajal kohale . Kaua mängimata tükk ka , suur osa ja palju teksti Peetril pealegi . Küllap tahtis täna veel osaraamatut lehitseda - ega ta seda ei teadnud ju kaasa võtta , kui selline ootamatu asendusetendus on . Oleks see tal kaasas olnud , oleks bussis teksti korrata saanud Leena avas ülemise ukse ja hääled vakatasid . " Kus kohas sa kurat hulgud ! " lajatas režissööri rusikas vastu administraatori letti . " Mis õigusega sa töökohalt lahkud ! Kus mul primadonna väljas ! Maksad kogu võttegrupi lörriläinud tööpäeva omast taskust kinni , siis tead ! Siis seisab meeles , kus su koht on ! Kuradi teater , vahetab kogu aeg etendusi . Minu näitleja olgu teatri jooksupoiss ! Seda ei mõtle keegi , mis paska nad mulle kokku keeravad ! See pole kellegi asi . Minul on plaan kukil , ja siis pistab plika ka veel jooksu ! Tema läheb lihtsalt ära . Kes see sind siis jooksutas ? ! Peetrit jooksutab teater . Pagana pihta , mis häda see sinu siis lippama pani ! " Rusikas raksatas jälle . Leena tundis , kuidas põlved värisevad , ja istus ruttu . Kust see tool küll siia sai ? Siia , keset koridori ? Leena ei näinud läbi tiheda udu ühtki nägu . Ta lihtsalt istus , oli siin siis tool või mitte . Imelik , et oli . Hetk varem oli Marge ta kriitvalgesse näkku vaadanud , tooli haaranud ja selle Leena kõrvale tõstnud . Seal ta nüüd istus , tikksirge seljaga , ja pisarad jooksid üle näo Leena tõstis pilgu taevasse , hüppas ja sai pihku veidi punasema pihlakakobara . Nende mõrkjas maitse oli veidras kooskõlas kõige eelnenuga . Kõigega , mis alates eilsest õhtust tänase õhtuni oli juhtunud . Mõrkjas roidumus - selleni oli ta jõudnud . Raudteeliiprite , kuuketta , loojanguvalguse , viljapõllu lainetuse , oja hääle , sinise igatsuse , maamere ja magava Mihkli kaudu viljapea tipmisse terasse sinises taevas - ja sealt tagasi õnne ja õndsuse läbi rataste lõginasse , mis maandus rusikaraksatuseks vastu puupinda . Õudne väsimus . Kaugest lapsepõlvest tuttav probleemideta väsimus pärast suurt nuttu . See unerammestus oli nii vabastav , et ta igatses teinekord ülekohut selleks , et südamest ahastada ja maailm ükskõikseks nutta . Ja siis uinuda . Sügavasse , magusasse unne . Pihlakad peos , astus ta aeglaselt oru rajatus põhjas . Oleks ta olnud Aita , oleks ta heitnud külili siiasamasse puujuurtele . Aga tema tahtis patja pea alla ja tekki peale . Midagi , mis kaitseks . Ta ei tahtnud mõelda millestki , ammugi siis võõrastemajast ja pika koridori lõpus paremalt viimasest toast , kus olid tema jaoks voodi , padi ja tekk . Siin üleval mäe peal oli neil Olaviga üks pink klõbiseva haavapuu all . Sealt võis vaadata kaugele alla , järvele . Või metsale veelgi kaugemal , teisel pool järve . Ja Leena hakkas aeglaselt nõlvapidi üles ronima . Jalad käisid väsimusest all risti-rästi . Kuivanud oksad , millest ta ettevaatamatult kinni haaras , murdusid . Jalg pääses libisema ja ta vajus põlvili . Kare savine mäekülg marrastas põlvi . Puudealuses pimeduses polnud pehmet murupinda . Rohi siin ei kasvanud . Laiguti vaid ebatavaliselt pikaks veninud naate . Leena vaatas nüüd hoolikamalt , kust tuge leida . Nõtked noored pihlakad olid usaldusväärsemad tublisti toekamatest , ent salakavalatest poolkuivanud okstest . Niiviisi tiris Leena end selle raske päeva lõpule lähemale . Peod ja põlved marraskil . Mille tuima valu ta aga ei tundnud . Üles jõudnud , leidis ta pingil istumas võõra mehe . Leena oleks nüüd pidanud minema edasi . Oli ju teisigi pinke . Ja küllap nad seisid tühjalt . Siia , pargi kaugemasse serva , eksis jalutajaid harva . Argipäeva õhtul pealegi . Aga ta oli väsinud . Ta ei jaksanud enam . Nii ta selle mehe kõrvale istuski . Mees ei teinud seda märkavatki . Kühmus , luitunud pruunikashallis ülikonnas , istus ta , liikumatult enese ette vaadates . See oli üsna lühike , tavaline , ilma seljatoeta pink . Nii et nad istusid teineteisele päris lähedal . Purjus ta ei olnud , Leena oleks lõhna tundnud . Oli ehk temagi lihtsalt väga väsinud ? Ükskõiksuseni väsinud . Ei tea kust olid taevasse tulnud rasked hallid pilved . Ometi ei katnud nad kogu taevast . Aegajalt murdis päike end nende vahelt läbi ja siis tekkis pilve alla poolkaarena valgusvihkude rida . Taevaisa langetatud ripsmed , kui ta sealt ülevalt maa peale vaatas ? Järv heitis vastu hõbedast valgust ja veepind meenutas kaugelt hiigelkala soomust . Järvetagusesse metsa tükkis juba lapiti natukene kollast , andes aimu lähenevast sügisest . Siis saavad võtted läbi . Film saab millalgi valmis . Esimest korda mõtles Leena sellest ilmse kergendustundega . Ja esimest korda pärast kooli lõpetamist küsis ta endalt tõsiselt - mida ma siis tegema hakkan ? Uue elu õhinas olid need mõtted seni teadvuse tagamaal peidus olnud . Sisseastumiseksamid on igal pool selleks ajaks möödas , õppeaasta alanud . Ja ega ta teadnudki õieti , mida ta teha oleks tahtnud . Edasi õppima minna . Jah , aga kuhu ? Muidugi ta teadis , kuhu . Näitlejaks . Ainult näitlejaks . Seda oleks ta tahtnud . Aga vaevalt , et teda seal oodati Sinna poleks ta mitte mingil juhul sisse saanud . Vahel tundus Leenale , et kõik ainult sinna minna tahtsidki . Osa saamine filmis ei julgustanud teda karvavõrdki . Ometi oli see talle meeltmööda olnud . Kasvõi sellepärast , et selline sündmuste käik vabastas ta otsustamise sundusest , kõhklustest ja hirmust . Kõik läks edasi iseenesest , valida nagu polnudki midagi . Aga tegelikult ju oli ! Oleks ju võinud rollist loobuda , oleks võinud proovivõtetestki loobuda ja panna kõik ühele kaardile - minna vastuvõtukatsetele ! Ja Leena tundis äkki väga selgesti , et ta on selle suvega muutunud . On lausa teine inimene . Mitte et ta praegu rohkem oleks uskunud sissesaamisesse . Aga nüüd oleks ta valmis olnud end proovile panema . Leena ei olnud enam nii õrn . Ei kartnud enam nii väga lüüa saada . Talle tundus , et ta ei olnud enam nii kergesti haavatav . Võibolla nüüd läinuks ta koguni pärast läbikukkumist paari aasta möödudes uuesti eksamitele , vastu uutele katsumustele , uuele lüüasaamisele . Ta oli valmis oma kohta otsides kasvõi kaks korda läbi kukkuma Ja lõppude lõpuks - viimaks jõudis seegi mõte temani - kui oli olnud juhus tema sattumine filmi , juhus , mis tema enda arvates veel mittekui midagi ei tõestanud , kas ei oleks siis võinud juhtuda seegi , et ta oleks imekombel sisse saanud ? Mis omakorda poleks mitte midagi tõestanud , aga tee otsal oleks ta siis ometi olnud . Ja võinud end ikka ja uuesti proovile panna . Et ise eneses selgusele jõuda ja anda selleks võimalus teistelegi . Leena imestas , et ta mõtles niisuguseid mõtteid täna . Just täna . Kui talle oli nii väga haiget tehtud , tema vastu uskumatult ülekohtune oldud . Sellest polnud veel paari tundigi möödas . Ta oli täiesti rahunenud . Kummalisel kombel oli ta isegi rahul asjade sellise käiguga . Ta ei teadnud ikka veel , mida talle siis õieti süüks pandi , ja miks . Ta ei teadnud , mil moel teda karistatakse . Aga kõik see ei olnudki enam tähtis . Ta oli pettunud - ja oli leppinud . Leppinud sellega , et niisugune on elu , niisugused on inimesed Veel rohkem . Ta oli valmis elama niisugust elu . Tähtis oli just see ! Siit siis see teadmine , et nüüd võiks ta tõesti minna teatrikooli katsetele . Olgu küll , et sel aastal see enam tähtaegade poolest võimalik ei olnud . Aga tuleviku jaoks oli sellel tähendus ometi . Mees oli pingilt tõusnud ja töntsi sammuga eemalduma hakanud . Siis kummardus ta vaevaliselt , Leena arvas , et kingapaela sidumiseks , aga kui ta siis tõustes uuesti tagasi pingi poole tulema hakkas , oli ta kohmakate näppude vahel kaks teistkordset õitsemist alustanud võililleõit . Niisama aeglaselt , nagu ta läks , tuli ta ka tagasi , pani pilku tõstmata kaks kollast õit Leenale sülle , keeras uuesti ringi ja kadus aegamisi pargi sügavusse . III peatüki lõpp . Kui Leena rampväsinuna tagasi võõrastemajja jõudis , võttis teda vastu iseäralik sagimine koridoris . Esimene mõte oli - see kõik on minu pärast . Aga imelikul kombel ei teinud keegi temast välja . Kiirustati , koputati tasa küll ühe , küll teise toa uksele , mindi sisse , tuldi välja . Ja kui kellegi pilk Leenale langeski , siis pöörati see ruttu ära . Otsekui oleks neil kõikidel mingi salalepe Leena vastu . Mida küll talle pahaks pandi - mõtles Leena nüüd tuimalt , ilma imestuseta , õieti ilma küsimusetagi . Lihtsalt käis üks mõte korraks läbi pea . Samahästi võinuks see olla " täna on ilus ilm " . Või siis " õhtul läheb alati jahedamaks " . Mingi mõte , millest edasi mõelda polnud viitsimist ega vajadustki . Kogu see kummituslik , peaaegu hääletu sagimine pikas hämaras akendeta koridoris , kus aeg-ajalt sähvatasid madala päikese eredad valgusetriibud mõnest ootamatult avanenud ja kohe jälle sulgunud uksest , mõjus Leenale kui halva unenäo veniv lõpp . Luupainajalikult pikk oli tee koridori lõppu , paremalt viimase ukseni . Jalad näisid astuvat aegluubis , kummalises kontrastis koridoris ühes ja teises suunas liikuvate ja mööduvate jalgade kiire sibamisega . Leena kõndis nüüd , pilk maas , naela otsast võetud võti kõvasti pihku surutud , lukuaugu poole . Just lukuaugu ja mitte toa poole . Millegipärast nägi Leena maha vaadates kogu aeg silme ees lukuauku , selle vanamoodsa suure võtme lukuauku , mille kuju meenutas talle taskulambi pirni . Ukseni jõudes kummardus ta kergelt , nii et pirnikujuline avaus silme ees toast tungivast valgusest helendama lõi . Samal hetkel surus ta võtme avasse , nii et hele täpp kadus , aga kohe , kohe pidi tuttav ragin lukuaugus lõppema lühikese klõpsatusega . Ja siis pidi olema lõpp . Painava unenäo lõpp . Pääsemine . Just siis , kui Leenal uks pärani oli , et tuppa sisse astuda , õigemini küll - et unest välja astuda - avanes vastastoagi uks ja grimeerija Helga ütles tasakesi ta nime . " Jah , " vastas Leena sama tasa , ja see oli esimene sõna Leena suust pärast seda , kui ta viljapõldude vahel künka tipul Anne ja Maiaga hüvasti oli jätnud . " Jah , " kordas ta ilmse kergendustundega . Tõstnud pilgu , märkas ta läbi praokil ukse Helga selja taga vastastoas midagi imelikku . Samal hetkel torkas miski südames valusasti , ja uni oli kui peoga pühitud . " Mis juhtus ? " küsis Leena Helgalt kiiresti . " Ütle , mis juhtus ? " Helga sulges oma selja taga ukse , astus Leena tuppa , pani sellegi ukse kinni , läks ja istus voodiservale . " Kas Kas see oli Olav ? " küsis Leena hääle värisedes . Talle tundus , et oli vastastoas voodis näinud patjadele toetuvat kedagi , kelle pea oli üleni valges sidemes , ainult silmad " Jaa , " ütles Helga , pilguga Leenat enda kõrvale istuma juhtides . Leena istus . " Olav . " Eile õhtul olid Olav ja paar valgustaja-poissi kusagilt rattad laenanud ja täna hommikul ratastega võtteplatsile tulnud . Peetriga olid võtted veidi pärast kolme lõpetatud ja mindud teda linna viima , et ta viiesele Tallinna bussile jõuaks . Muidugi olid nad vähem võtta saanud kui režissöör lootis , igatahes mitte kõiki Tomi ja Krista kahele päevale planeeritud kohti . Nii tehti Kristaga veel paar lühikest suurt plaani , ja sellega lõpetati . Olav ja teised rattamehed olid maha jäänud , et läheduses paar vähipüügikohta tulevikuks valmis vaadata . Bussis oli boss Leena-Olavi tühja pinki silmanud ja urahtanud , et kus see plika siis täna on . Ei muud midagi . Režissöör ja veel mõned grupist elasid suuremas hotellis . Seal oodanud ees sünge filmidirektor - stuudioülemused olla päeval helistanud , ähvardanud preemia ära võtta , et miks ei olda korralikult graafikus , ilus suveaeg ja ikka ei saa plaani järgi võetud ! Seepeale boss väikeses hotellis , kus enamik inimesi elas , koosoleku kokku ajaski , ja kärkis ja paukus , kuidas aga jaksas . Noh , seda teadvat Leena juba isegi . Sai see kõu mööda ja tubadesse laiali mindud , kui valgustajad tõid haiglaautoga Olavi koju . Mõned kilomeetrid enne linna oli ühel pikal laskumisel midagi Olavi rattaga juhtunud . Ta oli suure hoo pealt ülepeakaela käinud . Poisid , kes tagapool sõitsid , leidsid ta teadvuseta ja üleni verisena asfaldi kõrvalt kruusaribalt . Tugev põrutus , peahaav ja lõuahaav , aga luud-kondid imekombel terved - öeldi haiglast . Haavad õmmeldi kinni , põrutuse pärast peab aga tingimata lamama . Enne õmblemist süstiti , aga nüüd on tuimestuse mõju möödas ja valutab kangesti . Nemad otsinud küll , et ehk on kellelgi mingit tugevamat valuvaigistit , aga ega seal õieti tabletist abi pole . " Olav oli sinu pärast mures . Et sa ei ehmataks , kui kuuled . Seda sinu lugu me talle ei rääkinud , ütlesime , et oled niisama väljas kõndimas . Arst oli käskinud , et olgu täielik rahu Tahad sa tulla teda vaatama ? Olav arvab , et sul on paha teda niisugusena näha . Sidemed on nüüd verised küll , aga " Helga jäi vait . Leena tõusis . Olaviga juhtus õnnetus ja tema , Leena , jooksis ära mingi tühipalja sõimamise pärast ! Töinas nagu viimane tola ! Teised olid siin , teised püüdsid aidata , aga tema , tema ! Leena jättis uksed enda järel pärani . Helga sulges tasa ühe , siis teise . Olav lamas kinnisilmi , laud tugevasti tursunud , huuled samuti . Pealael oli side täiesti verine , otsmikul vähem . Ka lõuahaav immitses natuke . Olav avas vaevaga silmad ja püüdis Leenat nähes naeratada . Ootamatust valust käis grimass üle ta näo , veelkord püüdis ta naeratada , öeldes samas vabandavalt ja kohmetult : " Näed siis ! " Leena seisis nõutult , silmad pärani , teadmata , kuidas olla , mida teha või öelda . Nüüd märkas ta ruumis äkki teisigi inimesi - peale Helga olid siin veel need kaks valgustajat , kes Olavi koju aitasid , mõlemad kõrvalttoast , ja siis muidugi Olavi toanaaber Rene , helimees . " Me lähme käime all söömas , saad sa seniks siia jääda ? " küsis Rene poistele viibates . Leena noogutas . Helga võttis veekarahvini . " Toon uue vee , on külmem ! " , ja kadus koridori . Olavi silmad olid uuesti kinni vajunud . Leena pani oma käe Olavi käele , mis lebas lõdvalt voodiserval . Olav keeras tasakesi käeselja allapoole , nii et Leena väike käsi nüüd ta peopessa libises . Leena tundis pingutusest kergelt värisevate sõrmede nõrka survet ümber oma käe , tundis selle pesa soojust , kuhu ta käsi oli poetunud , ja ei raatsinud liigutada . Ei raatsinud õieti silmigi tõsta , sest ainult niiviisi võis petta olematuks teise valu ja haavad . Olematuks kõik lahusoldud päevad , mis näisid nüüd Leenale pikad kui igavik . Ei , kas nad olid tõesti alles eile koos võtteplatsil olnud ? Oli ta siis alles eile Olavile sõnagi lausumata ära sõitnud ? Ja Leena hakkas tasa rääkima . Annest ja tema lastest . Oma minekust . Sellest , kuidas kuu tõusis ja päikene looja läks . Kõigest . Kuni praeguseni välja . Isegi suurest nutmisest . Isegi vana mehe kingitud võililleõitest . Koguni sellest , et ta julgeks nüüd teatrikooli eksamitele minna . Leena polnud elu sees Olavile nii palju rääkinud . Oli nagu oleks Leena jalge ees , kuhu ta üksisilmi vaatas , suur kohev kuhi lõnga , mida ta nüüd püüdlikult ring ringi haaval korralikuks keraks keris . Kui see jutt korraks takerduski , siis sakutas Leena lõngapusa kohe uuesti jooksma . Kera aina kasvas . Helga oli ammu karahvini tagasi toonud ja ära läinud . Rene oli tulnud , mõnda aega toas olnud , võibolla Leena juttugi kuulanud , siis midagi öökapist otsinud ja ukse taha kadunud . Leenal polnud temaga asja . Polnud asja kellegagi peale Olavi . Tulgu või käigu või kuulaku või mingu - ükskõik . Leena keris oma jutukera , tema hääl oli kui unelaul , hell ja tasane ja monotoonne . Tema pilk oli ikka veel maas , käsi aga ammu oma pesast välja poetunud ja libises üha uuesti õrnalt üle Olavi peo , sõrmeotsteni välja , otsekui tahtnuks ta sedasi viimsegi valukübeme maha pühkida . Võibolla pühkiski . Sest imelik magus valujoom käis iga liigutusega üle Leena ihu , joostes mööda selgroogu alla ja kadudes , jalgu nõrgaks võttes , kuhugi põrandalaudade vahele . Uskus siis Leena tõepoolest end sedasi Olavi valu endasse võtvat ? Miks muidu silitasid ta sõrmed lõpmatuid kordi Olavi kätt ? Oh , täna ei oleks Leena midagi seletada osanud . Niipalju uut oli igas ta teos ja tundmises talle eneselegi . Kuidas oleks ta äkki tahtnud libistada sõrmed üle Olavi näo ! Silitada neid vaevumärgatavaid jooni otsaesisel , mis kulmude imestusest kerkides reljeefseks muutusid ja niiviisi näomaastiku hoopis teiseks tegid . Joonistada näpuga üle kulmude . Siluda need risti-rästised heledad karvad korraks korda , ja siis kohe jälle sassi ajada ! Kombata ninajuurt , kust algab see roomlase nina - nii vist sirge ja tugeva nina kohta öeldakse ? Laskuda kulmudealust nõlvakut pidi , et kohe uuesti tõusta laugudega kaetud silmaküngastele . Siin teeks Leena imeõrna väikse-sõrme-pai . Ei , midagi hoopis muud teeks siin Leena ! Ta kummarduks , ja puudutaks siis hästi tasa ja ettevaatlikult , ühtegi haiget kohta riivamata , huultega Olavi suletud silmi ! Jah , seda ta teeks ! Alles nüüd tõstis Leena pilgu ja vaatas hämmastusega Olavit . Samas taipas ta , et oli juba mõnda aega vait olnud . Ainult tasakesi teise kätt silitanud . Mõtted aga olid käinud oma rada . Jõudnud Olavi silmadeni . Need olid tõesti suletud . Aga enne , kui Leena järele mõelda jõudis , kas ta ka päriselt julgeks neid silmi suudelda , naeratas Olav õige natukese , hästi ettevaatlikult , silmi sealjuures avamata , naeratas ja ütles , huuli peaaegu liigutamata , sosinal : " Hea on ! " Käsi otsis Leena kätt ja surus seda nõrgalt . Tänulikult . Siis võttis ta ennast kokku ja ütles , ikka kinnisilmi , õige tasa : " Sul on homme võtted . Jääme magama . Head und ! " " Jääme magama , " kordas Leena mõttes . Tema näol oli hämmeldus . " Nii lihtsalt see siis käibki . Nii loomulikult . Nagu magaksime ühes voodis . Nagu oleksime abielus " Igal teisel päeval oleks Leena hing seepeale mässu tõstnud . Iseenesestmõistetavuse ahelad oleksid ta vastu seina surunud ja ta oleks tingimata rabelema hakanud . Et vabaks saada . Võimalik , et ta oleks mõne vastikusegagi hakkama saanud . Aga täna ei . " Jääme magama , " kordas Leena tasasel häälel , kuuldavalt . Ja lisas : " Kui sa saad ? " " Vist " jäi Olavi vastus poolikuks . Leena kummardas , ja suudles tasakesi Olavi suletud silmi . Vaevu puudutasid ta huuled üht laugu , siis teist . " Head ööd ! " Ruttu pöördus ta ja läks ukse poole . Oleks ta veel viivu seisatanud , oleks ta näinud , kuidas Olavi valust tursunud silmad pingutuseta lahti paiskusid , ja üllatussegune rõõm tuppa voolas . " Leena , " sosistasid huuled hääletult . " Ma tulen sind hommikul enne väljasõitu vaatama . Maga hästi ! " ütles Leena ja sulges tasakesi ukse . Oma tuppa astudes jäi Leena üllatunult seisma . Tema öökapil klaaspurgis oli kirju kimp suvistest daaliatest ! Maia vanaema kingitud lillekimp . Kus nad ometi olnud olid ? Leena mäletas neid rongist . Seal oli ta nad käest ära pannud , tühjale istmele enda vastas . Et lilledel kuumas peos halb poleks . Ega ta neid ometi sinna ei unustanud ? Ei , trepist üles tulles ja ülevalt kõnekõminat kuuldes oli ta seisatanud ja õisi kimbus millegipärast kohendanud . See tuli talle meelde . Ta oli ukse avamisega viivitanud , nagu poleks ta tahtnud nii kiiresti kohale jõuda . Midagi halba ta küll karta ei osanud , lihtsalt niisama , kahju oli , et ilus käik nii ruttu lõppes . Edasi Leena ei mäletanud . Kui ta seal tooli peal istus , kus siis lilled olid ? Süles ? Nagu pidupäevalisel , kes direktori kõnet kuulas . Alles see oli , kui ta niiviisi aulas istus , oma kahisevas helesinises kleidis , esimest korda elus juuksuri tehtud soeng peas ja lilled süles . Direktor rääkis sellest , et kõik teed on lahti ja tulevik enda teha . Mitte et keegi neid sõnu lausa kulla pähe võtnud oleks , aga päeva pidulikkusega klappisid nad kokku küll . Pealegi oli Leena kohe-kohe oma uude ellu sukeldumas , kõik oli põnev ja midagi oli kindlasti enda teha . Ei osanud Leena seda tööks pidada , mis tal ees seisis , pigem ehk seikluseks , mida ühtaegu ootad ja kardad . Pikkade võttepäevadega paviljonis tuli tasapisi töö maitse . Kui prožektorid üle kuumenesid ja sellepärast puhkepaus tehti , ja kui suitsumehed siis pärani lükatud hooviuksel kiire suitsu tegid , tuletasid ere päike ja soe tuuleõhk meelde , et on suvi , et kusagil on meri , et kool on läbi , et vaba inimesena võiks nüüd maale vanaema juurde sõita , aga töö Muidugi eelistas Leena seda tööd kõigele muule ja vaba-olemise võimalikkuses polnud ta kahtlema hakanud sugugi mitte töö pärast . See suvi poleks tema jaoks ka ilma tööl käimiseta enam vaba olnud . Koolilapse priid suvevaheajad olid tema jaoks minevikuks saanud . Isegi kui ei läheks kuhugi sisseastumiseksamitele ega ka mitte otsekohe tööle , kui lihtsalt viivitaks selle kõigega - ometi oleks see aeg nagu võlgu võetud . Igasuvine koolist pääsenu muretus oli otsas ja Leena sai aru , et koolipõlve lõpp on tõepoolest omamoodi kurb ka . Mitte et ta uuesti koolitunde ja kontrolltöid taga oleks igatsenud , küll aga laps-olemise kergust , vastutusevabadust , seda priiust , mida ta varem märganudki polnud . Ja millele ta seal aulas , lilled süles , üldsegi veel ei mõelnud . Jah , lilled olid olnud süles , teadis ta nüüd äkki päris selgesti . Daaliakimp oli olnud süles ja käed olid läinud nuttes märjaks . Nagu oleks pisaraid peopessagi pudenenud . Aga pisarad voolasid hoopis põskipidi kaelale ja sealt kraevahele , kätele küll mitte . Oleks ta istunud , pea norus , oleks mõni neist võibolla käelegi kukkunud , aga ta istus tikksirgelt ja vaatas , midagi õieti nägemata , otse enda ette . Tundis siis higi peopesades ja laskis käed rippu . Lilled ei kukkunud maha , mäletas ta nüüd täiesti kindlalt . Ta oli kahe käega toolipõhja servadest kinni võtnud , kõvasti pigistanud ja kramplikult mõelda püüdnud , mida teha . Ja kui ta siis tõusis , võttis ta lilled , neile pilkugi heitmata , sülest , pani toolile ja läks Öökapil lillepurgi kõrval oli tükike paberit ja sellel kiri : " Toa uks oli lahti . Tõin su lilled , mis sa maha unustasid , ära . Väljasõit on kell pool üheksa . Helga . " Leena vaatas kella . Südaöö oli ammu möödas . Küllap oli Helga käinud ja tahtnud talle rulle sisse keerata . Aeglaselt valas Leena karahvinist klaasi vett , kastis sinna kammi ja tõmbas sellega läbi juuste . Võttis rullidega plastikaatkoti ja keeras pehme vahtkummi ümber ühe juuksesalgu teise järel . Kodus oli ta ju varemgi rulle pähe keeranud , aga Helgal oli oma süsteem , sest välja pidi tulema Laura pea , mitte Leena oma . Laura läheb homme Tomiga peole , mõtles Leena . Kas tal homme teksti ka on ? Ei , ei ole . Tom jutustab midagi naljakat ja Laura naerab . Peetrit homme ju pole , aga Laura peab õnnelikult naerma , kui keegi Tomi teksti loeb . See on Laura suur plaan õitsvate kibuvitsade foonil . Kaamera liigub rööbastel Leenaga kaasa . Kaamera on Laura kõrval nagu Tom . Ja see , kuidas me Laurat ekraanil näeme , on just nii , nagu näeb teda sel hetkel Tom . Vaataja näeb Laurat läbi Tomi silmade . Laura läheb esimest korda koos Tomiga peole . Tal on nii väga hea meel , et Tom teiste arvamisest ei hooli ja Krista asemel just tema , Lauraga , peole läheb . Sellest heameelest ta aina naerabki , minnes kibuvitsaõielist rada pidi Tomiga kõrvuti rahvamaja poole . Niisugune õnnelik pidi siis Leena homme olema . Ja imelik - Leena oligi seletamatul kombel õnnelik . Olgu küll , et kole väsinud . Ja Olavi pärast kangesti mures . Ja ega ta tahtnud bossigagi homme silmitsi seista Aga kõigile neile pahadele ja kurbadele asjadele vaatamata tundis Leena just nüüd millestki rõõmu . Vahel on mõni hea mõte , mida ei taha meelest lasta , sest see mõte teeb olemise nii õndsalt heaks ja kergeks . Aga täna ei pruukinud Leena mingi mõtte sabast kinni hoida . See ei olnud mõte , see oli tunne . Ja see tunne ei kadunud kuhugi , keera või kolmkümmend rulli . Leena oleks nagu ise üleni olnud see tunne , näpuotstest pealae ja varvasteni välja . Näpuotstest ? Need olid heledad ihukarvad Olavi käsivarrel , mida Leena sõrmeotstega puudutas . Ja läbi kogu keha sähvas mingi imelik kõdine valutunne . Hing tõusis kurku . " Kas hing saab tõepoolest kurku tõusta ? Ja siis öeldakse veel - hing jääb kinni . Misasi see hing küll on ? " mõtles Leena , kammi ikka ja jälle veeklaasi kastes . Mõtles niisama , naljaviluks , nagu enamus mõtteid Leena meelest inimese peast lihtsalt niisama läbi käivad . Ilma et neid kunagi edasi , või veel vähem siis lõpuni mõeldaks . Küllap ta teadis , misasi on hing . Teadis ka , mismoodi hing on haige . Ja mismoodi hing hüppab rõõmust sees . See , mis praegu oli , oli segamini mõlemast . Kaks asja korraga . Üks kiskus ühele ja teine teisele poole . Ja vaene Leena seal vahepeal oli kui pingule tõmmatud niit , katkemise äärel . " Ruttu , ruttu magama ! " mõtles ta äkki ärevalt . Kõik käis korraga üle mõistuse . Päev oli olnud talumatult pikk . Segadus hinges kohises nagu kosk . Pea käis ringi ja jalad olid võõrad all , kui ta püsti tõusis ja akna juurde läks , et seda lahti teha . Tuppa tungis augustiöö jahedus . Leena ohkas paar korda sügavalt ja tundis alles nüüd , kuidas süda sees tagus . Jõuetult istus ta voodi äärele , jaksamata lahti riietuda ja teki alla pugeda . Väsimus oli Leenast võitu saanud . Tükk aega istus ta niisama , padja alt võetud öösärk süles . Mõtted olid ta ammu maha jätnud , nüüd olid läinud tundedki . Mittemidagi polnud . Ei , siiski - külm hakkas . Akna kinni pannud ja voodisse heitnud , ei saanud ta hulk aega teki all sooja . Viimaks hakkasid jalad ja käed mõnusasti surisema , hingamine läks ikka kergemaks ja kergemaks . Ja korraga jooksis Leena üle kõrrepõllu üles mäkke , otse helesinisesse taevasse . Ja muutus seal valgeks , õhkõrnaks pilveks , mis üha kõrgemale ja kõrgemale tõusis . " See on vale koht , " jõudis ta veel mõelda . " Ma peaksin seisma jääma . Muidu peavad nad mind jälle mitu päeva ootama " Aga ta tõusis aina edasi , hõljus udusulena kõrges sinitaevas ja imestas , kui lõputu , lõputu kõik oli ! Siis äkki ei olnudki ta enam valge pilv , valget pilve polnud olemaski - ta oli õhk , helesinine õhk , oli taevas , oli lõpmatus . IV peatüki lõpp . Kõik oli paigas . Kaamera seisis statiivil - ootevalmis , ahne ükssilm . Ootajaid oli teisigi . Helga , puudritops käes , piidles uudishimulikult kord Leena , kord Peetri nägu . Vähemalt Leenale tundus , et uudishimulikult . Kunagi ei olnud Leena tähele pannud , et platsil on võtte ajal nii palju rahvast . Ja mida nad kõik ometi vahivad ! Valgustajad on oma prožektorid kohale tirinud , kõik on ju korras , eks mingu ja tagugu nüüd eemal murul kaarte ! Aga ei , nad seisavad , käed püksitaskus ja jalad harkis , ja ootavad , nagu hakataks neile teabmis ilmaimet näitama . Rene ütles sosinal midagi oma abilisele , Leenast vast aastat paar vanemale poisile . " Kindlasti midagi minu kohta , " mõtles Leena kibedusega . Isegi filmidirektor oli tänasel võttel kohal ! Tema jaoks oli koguni klapptool lahti tehtud , ja seal ta nüüd istus , mingid paberid põlvedel . Teeskles , et lappab neid ja märgib neile midagi , tegelikult aga ootas ainult seda , millal võte lahti läheb . Et kuidas see neil siis välja tuleb . Et mismoodi see plika hakkama saab . Milleks küll peavad režissööridel ja operaatoritel ja kellel kõik veel mingid assistendid olema ? ! Ja tagatipuks veel abid ka ! Noh , ja rekvisiitor näiteks - kas tõesti keegi teine ei oleks võinud seda sinist pesukaussi sinna trepiservale tõsta ? Siis veel Marge ! Tuleb tähtsa näoga ja teeb Leena kampsunil ülevalt kolmanda nööbi ka lahti . Temal olevat kirjas , et kolm ülemist nööpi peab lahti olema , mitte kaks . Eelmises kaadris , mida sai paar nädalat tagasi võetud , olnud kolm lahti . " Mäletad küll , see koht , kus sa Peetriga läbi kõrge rohu peolt koju tuled . Noh , see ööbikute kuulamise koht ! Ei mäleta või ? " ei jäta Marge rahule . Muidugi ta mäletas , aga asi ka , millest praegu rääkida ! Oleks keegi neist parem nii taiplik , et tuleks ja sosistaks Leenale kõrva sisse , mismoodi ta küll olema peab ja mida ta nüüd ometi tegema peab ! Või veel parem , kutsuks ta korraks kõrvale , kuhugi , kus teisi nägemas pole , maja nurga taha näiteks Ei , see on liiga lähedal , parem juba sinna , kus nende buss seisab . Aga bussijuht ? Äkki tukub bussis ja ärkab just siis üles ja kuuleb pealt ! Ei , õigus , Leena oli täna isegi bussijuhti võtteplatsil märganud - mängis pererahva koeraga , tegi aega parajaks ja muudkui ootas . Nagu kõik . Niisugust asja ei olnud Leena küll veel ühegi kaadri filmimisel näinud . Kogu see võttegrupp oli täna kui kiusu täis - kõik kokku üksainus suur kõrv ja ainus suur silm ! Peeter ei paistnud üldse pabistavat . Leenale , kes kaadri sättimise ajal visalt maha vaatas , tundus muidugi , et Peeter muigas . Aga võibolla tõesti ainult tundus , kindla peale ei oleks saanud ta seda öelda , sest otsa polnud ta talle ju vaadanud . " Teeme korra läbi ja siis tuleb pooletunnine paus . Praegu on veel liiga valge . Aga poole tunni pärast peab kõik minema nagu õlitatult ! Meie käsutuses on siis mitte rohkem kui paarkümmend minutit . Valgus meile rohkem aega ei anna ! Näitlejad , olete valmis ? Peeter , astu veerand sammu tagasi ! Värskuse mõttes praegu ainult markeerime . Leena , kuulsid ? Praegu päris musi ei saa ! Kannatate veel pool tunnikest - seda magusam on ! " Režissööri naer oli Leena kõrvadele kui raudkivi , mis betoonastmeid pidi kolinal alla veeres . Seda saatis solidaarne kihin-kahin . Leena oleks heameelega ära jooksnud . Kui Olav oleks praegu siin olnud , oleks ta nüüd küll kõigi silme all tulnud , Leenal käest kinni võtnud ja nad oleksid koos minema jooksnud , nii et tuli kandadest sähvimas ! Jooksnud jõeni , jah jõeni , sinnani poleks kõige koledam naergi kuulda olnud , kihistamisest rääkimata . Vesi ise oleks häält teinud . Ja valgus mänginud . Ja tuul paitanud ning pühkinud olematuks kõik kohustused , kõik allkirjad töölepingul , mida andes Leenale pähegi ei tulnud , et ta peab , lihtsalt peab tegema kõike , mis stsenaariumis kirjas on . Ja kui midagi veel juurde mõeldakse , midagi ära muudetakse , siis ega tal sellestki pääsu pole . Kui ta kord nõustus olema Laura , siis pidi ta ka Laura olema . Ja kuigi tema nägu ja tema moodi , ei olnud Laura siiski mitte tema . Laura oli ju teiste välja mõeldud . Isegi imelik , et ta ikkagi nii Leena moodi oli ! Enamasti oli Leenal võtte ajal tunne , et tema ise seisab seal ja vaatab üksisilmi ootavalt kaugusesse Või et tema ise on kojutulemisega hilja peale jäänud , võtme maha unustanud ega julge akna peale koputada ja ema-isa üles ajada . Ning istub öö läbi trepiserval , käed kõvasti ümber põlvede , üleni kägaras , et sooja saada . Ja et Peeter leiab sealt trepilt just tema , Leena , mitte Laura . Siis nad kõnnivad öös kuni koiduni ja räägivad maast ja ilmast . Ja vaatavad koos päikestõusu . Olavi tuulejakk on mõnusalt suur , nii et sõrmeotsadki ulatavad varrukate sisse sooja . Olavi ? Jah , tõsi mis tõsi - Leena oli mõnigi kord nii Tomi kui Peetri hoopis Olaviks mõelnud . Õieti tuli see päris iseenesest , ilma mõtlemata . Vaatas Peetrile , ei , tegelikult hoopis Tomile otsa , aga tundus , nagu oleks siin seisnud hoopis Olav ! Nojah , Peeter polnud ju temale , Leenale , keegi ! Näitleja muidugi , seda küll . Ja kui Leena oleks nüüd saalis istunud ja teda mõnes ilusas tükis vaadanud , siis poleks ta veel praegugi uskunud , et nad tõepoolest koos mänginud on . Peeter oli olnud ja oli jäänud tema jaoks kõigepealt ikka näitlejaks , kes kuulub teatrisse , sinna unelmate majja , mille igas väiksemaski sopis on salapärane hõng , oma lõhn , mida millegagi võrrelda ei oska . Selline raske , täidetud lõhn . Niisugune tunne on , et see lõhn võtab su enda sisse , vajub su ümber kokku , liibub nii tihedalt su vastu , et jäädki sinna sisse igaveseks paigale . Ei pääsegi minema . Oh , veel imelikum - ei tahagi minema pääseda ! Tahadki sinna jääda , ükskõik kui kauaks . Mõtlemagi ei vaevuks , ainult oleks ja oleks ! Selline purjus inimese tunne . Kord oli Leena paari sõbrannaga pudeli magusat veini ostnud ja siis olid nad selle ühe tüdruku koduaias ära joonud ja see oli küll väga naljakas tunne olnud ! Kõik oli siis nii pehme , nii ühesuguselt pehme - jalad ja käed ja maa ja õhk ! See ajas kangesti naerma . Polnud tahtmistki midagi mõelda , õieti polnudki nagu mõtteid enam olemas ! Peeter oli kord paviljonivõtete aegu teatrisse õhtusele etendusele minnes Leena kaasa võtnud . Leena polnud seda tükki näinud ja Peeter viis ta läbi valvelaua sisse . Kui siis Leena Peetri kõrval tagatrepist üles läks ja mitu nägupidi tuttavat näitlejat neile koridoris vastu tuli , olid Leena jalad nii nõrgad all nagu oleks ta tõepoolest päris purjus ega saaks õieti kõndidagi . Põlved tegid mitu korda nõksti ! ja põsed õhetasid ning süda kloppis lausa kuuldavalt . Ja missugune see lõhn veel neis lavatagustes ruumides oli ! Seesama publikupooleltki tuttav lõhn , aga veel palju , palju tugevam . Tundus , et ei saa õieti hingatagi ! Ja samas tahaks lõpmatuseni ainult sisse hingata ja mitte kordagi välja hingata , et mitte lõhkuda seda lõhnaruumi enda ümber . Suvel , jasmiinide õitsemise ajal oli tal seesama tunne - jasmiini lõhna ei saa kunagi nii palju tunda kui palju tahaks , sest väljahingamise ajal ju lõhna ei tunne . Lõhnavool läheb katki . Jasmiinilõhn oli sellepärast Leena jaoks nagu pikk sidekriipsude rida . Või punktiirjoon . Ja himu ta järele jääb alles . Nii on selle teatrilõhnaga ka . Ja üleüldse teatriga . Öeldakse ju , et kellel juba teatripisik veres on , ei see sellest enam lahti saa ! Võibolla pole asi üldse milleski muus kui hingamises . Sidekriipsude reas . Punktiiris , katkestatuses , täitmatuses Et kui seda lõhna üleni täis saaks , üheainsa lõputu pika hingetõmbega - kas siis oleks täis ja ei tahakski rohkem ? Leena tahtis . Ja Peeter oli tema jaoks Näitleja . Näitleja teatrist . Mis oli hoopis midagi enamat kui filminäitleja . Filmi satutakse juhuslikult , film saab otsa , aga teatris ollakse ! Ollakse - see on peaaegu seesama , mis elatakse . Midagi kestvat , jah , Leena jaoks lausa igikestvat , sest tema ei mõelnud veel ei elu ega olemise lõpu peale . Tema mõtles algusest . Mõtles , kuidas alata . Vaatas Peetrit kerge võõristuse ja suure austusega , kuigi Peeter ise ennast kellestki kõrgemale ei seadnud , oli ühtviisi sõbralik kõigiga . Võibolla Leenaga natukene rohkemgi , sest küllap ta aimas tüdruku tundeid ja püüdis teda omal moel julgustada ja endaga harjutada . Et Leenal ühiste võtete ajal kergem oleks . Aga Leenal oli oma salavõti raskete stseenide jaoks . Peetri näkku ilmusid siis korraga Olavi naerulohud ja häälgi tundus rohkem Olavi kui Peetri oma olevat . Leena oli Tomi oma Laura jaoks Peetrist ja Olavist kokku pannud . Ja selle vastu ei paistnud kellelgi midagi olevat , ammugi siis Leenal endal . Tegelikult oli tema ise ainukene , kes seda teadis , kõigi teiste jaoks oli Tom stsenaristi poolt kirja pandud ja näitleja Peeter Aru poolt mängitud roll . Olav ei oleks nende meelest üldse asjasse puutunud . Ja ega Olav isegi osanud arvata , et tal Tomiga midagi pistmist on . Temal oli tegemist Leenaga . Oli algusest peale olnud , juba proovivõtete ajal. Leena hakkas sellest nüüd ikka rohkem ja rohkem aru saama . Mitte et ta selle üle uhke oleks olnud . Ei , niisuguste asjadega tema uhkustada ei osanud . Oli vahel selle üle rõõmus , vahel aga hoopis kurb . Kõige rohkem oli see lihtsalt üks segane tunne , mis Leena sees kääris . Ei andnud rahu ega toonud selgust . Kui Olav oli väga lähedal , oleks nagu tahtnud ära joosta , kui teda aga millegipärast ei olnud , siis tundis ta temast puudust . Ja need päevad nüüd , pärast õnnetust maanteel , oli Leena püüdnud iga vaba hetke koos Olaviga olla . Aitas , kuidas oskas . Tõi alt sööklast sooja suppi . Läks arsti juurdegi kaasa , kui aeg sinnamaani jõudis . Võtetelt tulnud , läks ta kõigepealt ikka Olavi , mitte oma tuppa . Rääkis tööuudiseid ja lobises niisama , maast ja ilmast , nagu priiks lastud linnukene , kelle nokk kinni ei seisa . Millestki vabanenuna ta ennast tundiski . Teadmata küll , millest , aga õnneks polnud seegi talle praegu probleem . Imestusega vaatas ta Olavi kätt , mida ta oli paitanud . Aga enam ta seda niiviisi ei puudutanud . Huultest rääkimata . Ega ta ei kartnud . Samuti polnud see talle vastumeelt . Aga ei olnud ka mingit kiusatust . Oli ainult ilus mälestus ja hea tunne sellest , kuidas ihukarvad Olavi käsivarrel tema pai all nagu viljakõrred tuule paituseski korraks kaardusid , et siis uuesti tõusta ja ootele jääda . Kõik oleks nagu jäänud ootele , kannatlikule , kärsituseta , aega-on-küll ootele . Kõik , mis nende vahel oli . See oli hea , vaba tunne . Tänase võtteplatsil ootamisega ei oleks seda saanud iial võrrelda . Imelik , et maailmas on nii erinevaid ootamisi ! Olav ei tohtinud veel tööle tulla . Niidid olid nüüd küll juba välja võetud ja suur sidegi ära , aga veel oli paari päeva jagu rohtusid ja arst arvas , et ehk siis , kui kuur läbi on . Harjutagu seni tasapisi liikumist . Muidugi ta harjutas ! Kippus tööle ja harjutas . Eile olid nad juba oma lemmikradadelgi käinud . Oma pingil istunud ja õhtust järve vaadanud . Sealt ülevalt paistsid paadid pisitillukestena . Nagu mänguasjad . Ja jälle unistasid nad oma pikast paadisõidupäevast . Unistasid , kuni kuu heledasse taevasse tõusis ja viimaks loojakukaar vee lilla-roosalaiguliseks värvis . See vesivärviline pilt silmis , kõndisid nad hämarikus kodu poole . Olavi mõtted olid nüüd juba uues päevas . Nii väga tahtis ta võtteplatsile kaasa tulla , aga keegi ei võtnud teda kuulda . Õhtuti pidasid nad , tema ja peaoperaator , teinekord režissöörgi , järgmise päeva kaadrite üle pikalt nõu , arutasid iga plaani omavahel läbi . Ja valgusemõõtja oli nüüd võtteplatsil esimese operaatori enda käes . Olav hoidis valgusemõõtjat hellalt nagu linnupoega oma peos , ja rääkis siis valgustajatega tasasel häälel , justkui salaasjast , mida nad omavahel korraldasid . Peaoperaator aga oli naerune mees , valju hääle ja jõuliste liigutustega . Must karbike oli tema käes ka siis , kui ta unustas enda ägedalt žestikuleerides midagi selgitama . Ja Leena hoidis hinge kinni , kartes , et sellega midagi juhtub . Nagu oleks tema vastutav valgusemõõtja hea käekäigu eest , seni kuni Olav seda teha ei saa . See võbeleva noolekesega tundlik reageerija oli midagi , mis sidus teda ja Olavit , liitis neid algusest peale niisama loomulikul moel kui valgus isegi . Valgus oli kõikjal , ühendas kõike ja kõiki , tegi inimesedki üksteisele nähtavaks ja märgatavaks . Mõõtja mõõtis , kas valgus on ikka õige . Ja õigeks Olav ta panna lasi . Ning kui ta juba kord õige oli , siis Leena lihtsalt pidi märkama , nägema ja mõistma . Olavit , ja teisi ka . Küllap ta märkas . Mõistmine oli keerulisem . Suvi oli lõpule jõudmas . Kogu selle suve oli ta olnud koos nende inimestega . Neil oli peaaegu et ühine kodu . Tundis ta neid ? Ei , ega vist . Teadis kõiki , tundis väheseid . Head inimesed olid . Sõbralikud . Leena juuresolekul olid nad temaga , jah , sõbralikud . Aga kui ühe või teisega juttu hakkasid rääkima , siis pani Leena tähele imelikku asja - vähe oli neid , kes said läbi kellegi teise kohta , keda parajasti silmapiiril polnud , paha sõna ütlemata . Nende juuresolekul aga oldi ikka parimad sõbrad ! Tegelikult oli see kõik ju kooliajastki tuttav . Kes kellega ühes kambas on , ja kõik muu seesugune . Leenale läks kool kuidagi vähe korda , kõik ta huvid olid mujal , sõbrannadki eri vanuses ja erinevatest koolidest . Ja muidugi see ka , et kooliajal ei olda kunagi nii tihedalt koos kui võttegrupis ekspeditsiooni ajal. Sellepärast puudutas see tähelepanek nüüd Leenat hoopis rohkem . Tekitas võõristust ja isemoodi kõhedust . Ei teadnud ju õieti , keda võib usaldada , keda mitte . Mida temast seljataga räägiti ? Leena ei tahtnud niiviisi mõelda . Aga kui see tunne talle peale tuli , siis klammerdus ta sellelgi põhjusel aina tugevamini Olavi külge . Olavit ei pidanud kartma ega kahtlustama . Temas võis kindel olla . Ja kui Leena end vahel tema suhtes ebakindlalt tundis , siis tuli see küll Leenast enesest , mitte Olavist . Täna oli Leena valmis küll viimast-kui-üht võtteplatsil kahtlustama . Et kõik tema üle ainult naerda tahavad ja just seda nad siin ootavadki ! Nii halvasti polnud Leena ennast teiste hulgas vist elu seeski tundnud . Ja loota polnud kellelegi . Peeter astus veerand sammu tagasi . " Nii ! Läks ! Markeerime ! " Tomi käsi tõusis ja peatus siis hetkeks õhus , kõheldes . Laura vaatas maha , liigutamata , hinge kinni hoides . Siis puudutas Tom sõrmega õrnalt Laura huuli . Laura võpatas ja tõstis pilgu . Küsiva , ehmunud pilgu . Tom langetas käe . Ja selsamal hetkel pani Laura kaks kätt kõvasti ümber Tomi kaela ja surus kiiresti silmad kinni . Nii nagu laps , kes peitusemängus silmad püüdlikult kinni surub , et kõik ikka usuksid , et ta mittekuimidagi ei näe . Ega tea . Tom haaras ta pea oma käte vahele , kiirustades , kirglikult , hetke kaotada kartes . Ja surus oma huuled tüdruku huultele . " Stopp ! Edasi on teada . Jääme ootama ! " hüüdis režissöör ja lisas , pöördudes näitlejate poole : " Fikseerisite ? Ärge midagi kaotage ! Minge , kõndige seal eemal mõned minutid . Lõdvestuge . Marge tuleb kutsuma . Kas kõik jäi meelde ? ! " Leena ei saanud korraga aru , mis pidi meelde jääma . Kas see , et Marge tuleb kutsuma või see , et peab minema ja kõndima , või mis asi ? Peeter pani talle käe ümber õlgade ja juhtis ta kaamerate vahelt läbi , üle majaesise platsi , eemale heinamaa veerele . Leena oli kui uneskõndija , teadmata , kelle tahtel või kuhu ta läheb . " Istume siia ! " Peeter osutas kraavipervele . " Näe , kaste juba maas ! Nii vara ! Oota , anna see pintsak , mis sul üle õlgade on , las ma panen selle sulle istumise alla . Ega sul ei ole ju ilma selleta külm , ega ? Soe õhtu . Kui kaste on maas , peaks homme ilus ilm tulema . Kuuled sa ka või , mis ma räägin ? ! Leena , mis sul on ? Mis sul viga on ? " Peeter oli tõepoolest mures . Leena oli silmnähtavalt kahvatu , isegi läbi grimmi . Peeter võttis ta käed oma kätte . Need olid külmad kui jäätükid . " Oled sa haige ? " küsis Peeter osavõtlikult . Leena vaatas talle ahastavalt otsa . " Ma ei oska ! " " Mida ? " " Suudelda . " Korraga oli Peeter nõutu . Leena surmtõsidus tegi ta relvituks . Peeter andis endale alles nüüd aru , kui noore tüdrukuga tal tegemist oli . Leena ei olnud näitlejast partner , Leena oli Leena . Niisuguseid asju ei pihita võõrale mehele . Või kui , siis viimases hädas . " Vaene tüdruk ! Vaene väike tüdruk ! " mõtles Peeter talle südamest kaasa tundes . Mitte sellepärast , et ta suudelda ei oska , vaid sellepärast , et ta seda enne õiget aega pidi oskama . Ja et ta oma murega nii üksi oli , nii hirmunud ja abitu . Peeter tundis , et ta peab , et ta on lausa kohustatud teda aitama . Nüüd tundis ka tema end abituna . Jah , mis oleks olnud lihtsam , kui haarata see tüdruk kaenlasse ja teda suudelda . Oleks Leena seda kuidagi teisiti öelnud , küllap Peeter just niiviisi teinud olekski . Naljaga pooleks üks väikene praktiline õppetund , ja mure oleks murtud . Aga mitte praegu . Mitte murest murtud Leenaga , kes oli naljast kaugel . Ja Peeter ei oleks tohtinud seda veel teiselgi põhjusel teha . Tüdrukud olid ikka kuidagi isemoodi . Siin see Leena nüüd oli - hunnik õnnetust ! Mis siis , kui Leena ei taha , et tema esimene suudlus oleks ainult nalja pärast ! Mehega , kes oli talle tegelikult täitsa võõras ! Võtte ajal küll . See on teine asi . See ei puutu Leenasse . Laura ja Tom suudlevad , mitte Leena ja Peeter . Ja korraga tuli Peetrile päästev mõte ! " Laura ka ei oska . Ei tohigi osata ! Kõik on korras . Kõik on just nii nagu olema peab ! Eks ? ! " Peeter raputas Leenat kergelt õlgadest . " Saad sa aru ? Niiviisi on just kõige parem ! Kui sa oskaksid , peaksid sa hakkama meelde tuletama , mismoodi oli esimene kord ja mismoodi oli see tunne , mida Laura praegu tunda võib Aga nüüd pole sul vaja midagi mängida ! Ole nagu oled , ja just niisugune peabki Laura olema . Saad sa aru , Leena , sul on lihtsalt vedanud , et see kaader just täna ära filmitakse , sest võibolla homme oled sa juba kellegagi suudelnud ja siis on nii pagana raske teha kaamerasse nägu , et ma üldse ei teagi , misasi see on ! " " Laura ! Tom ! Marge , mine kutsu ! " kostis võtteplatsilt . Leena vaatas Peetrile pärani silmil otsa . " Said sa aru ? " " Jah " Ja nad tõusid ja läksid . Pidi olema öö . Pidi olema augustikuine pime öö , mil tähed taevas nii selgesti näha on , et tundub , nagu oleks kogu taevas nööpnõelaauke täis torgatud . Taevas pole siis muud , kui üks must kummis hiigelpalakas meie pea kohal . Midagi jääb selle suure musta palaka taha . Kui keegi selle sisse suurema augu jaksaks teha , siis me võiksime siit maa pealt näha , mis seal taga kõik on . Seal on valge , see on kindel . Valgus on nööpnõelaaugustki näha . Aga muu ei ole . Kui saaks silma otse vastu tillukest auku suruda , siis võibolla näeks midagi . Aga me ei saa . Me ei ulata nende aukudeni . Nad on nii võimatult kõrgel . Siiski hea , et need augukesed on ! Nii pääseb natukene valgust sellest suurest valgusest seal taga meieni ja me ei pea selle süsimusta palaka all pimeduse pärast hirmu tundma . Kui silmad harjuvad , siis näeb nende nööpnõelaaukude kumal teist inimest , näeb nägu ja silmigi . Nii see mõeldud oligi . Et Tom ja Laura tulevad kahekesi läbi öö ja jõuavad majani , kus Laura elab . Nende silmad on küllalt harjunud , et teineteise pilke kinni püüda ja nende kõnet lugeda . Sedasi nad siis seal maja nurga juures seisavad ega raatsi lahku minna . Ja siis tulebki see kaader , mis enne sai paika pandud ja nüüd , valguse muutudes , äravõtmist ootas . Ainult et ümberringi ei olnud hoopiski mitte kottpime öö . Päikene oli just silmapiiri taha vajunud ja loodus kaotamas oma värve . Režiimvõtteks nimetasid nad seda . Ja just selline hämarik pidi ekraanil jätma mulje ööpimedusest ning laskma kaameratel siiski ka inimesi nähtavatena fikseerida . Ikka imelik oli see filmielu . Pidi olema nagu päris , aga ei olnud päris . Isegi aeg ei olnud päris , kohast rääkimata . Maja oli hoopis üks tühi vana maja , milles enam keegi ei elanud , mis elamiseks poleks enam kõlvanudki . Aga nagu-päris-eluks kõlbas küll ? Parandati ja kohendati küll ühte , küll teist kohta , katuse asemel tehti valmis ainult katuse serv , niipalju kui paistma jääb , aknad said uuesti klaasid ette ja sissepoole riputati kardinadki - elamise märgiks Kõik pidi olema nii , et vaataja seda pettust ikka usuks . Vaataja ei tohtinud milleski kahelda - ei öös ega majas , ei ilmas ega aastaajas , ammugi siis selles , kas niisuguseid inimesi üldse olemas on , kes sedaviisi räägivad ja liiguvad , tegutsevad ja tunnevad . Sellisel filmil , mida ei usutaks , poleks Leena meelest üldse mingit mõtet . Niisugust poleks mõtet tehagi . Nõnda mängis ta kaasa pettusemängus , püüdes petta nii hästi , kui vähegi võimalik . Praegu aga , praegu aga läks Leena kaamerate ette , olles küll ausamast ausam . Olgu vaatajat küll valgusega petetud , olgu kõige muugagi , nüüd pidi juhtuma vaataja silme all midagi , mis on tõesti päris . Leena oli Peetriga koos võtteplatsile tagasi tulles otsekui puhastustulest läbi käinud - nii teistmoodi tundis ta ennast . Ühtaegu kangelase ja märtrina . Peaaegu pühakuna . Jeanne d'Arcina , astumas tuleriidale . Nüüd ei puutunud võttegrupi inimesed enam Leenasse . Ta ei märganudki neid . Kui ta aga siiski oleks neid silmanud , siis oleks ta pidanud tunnistama , et ega tema neilegi eriti korda läinud . Muidugi puuderdas Helga üle nende näod ja Marge kohendas veidi Leena kampsunikraed . Tehti tööd . Igaüks oma . Ei mingit pingsat ootamist , üldse mittemidagi erilist . Valgustajad lülitasid prožektorid sisse , ühte nihutati veidi . Rene juhtis mikrofoni veidi kõrgemale , et selle vari Leena juustele ei langeks . Operaator kontrollis kadreeringut ja mõõtis igaks juhuks veelkord üle valguse nii Leena kui Peetri näol . Režissöör hõõrus närviliselt käsi ja tema kullipilk käis kord ühele , kord teisele poole . Nagu tavaliselt enne võtet . Oleks Leenal selle kõigega asja olnud , siis oleks ta nüüd näinud , et pigem oldi pikast võttepäevast väsinud ja tüdinud ning oodati selle lõppu kui seda , mis nüüd juhtuma hakkab . See läks teistele ainult niipalju korda , et mida vähem duubleid , seda kiiremini õhtule . Kõik muu oli olnud Leenas eneses , tema kujutluses . Niiviisi oli mänginud temaga ta oma hirm . Seda ei olnud enam . Kõik , mis praegu tulema pidi , oli lihtsalt määratud teoks saama . Leena teadis nüüd seda ja läks sellele vastu nii , nagu minnakse vastu homsele päevale , mis ju niikuinii tulemata ei jää . Toogu ta siis endaga , mida tahes . Leena oli praegu kogu oma olemusega pööratud hoopis vaataja poole . Ta ei olnud kunagi mõelnud , kes on selle filmi vaataja , kui see film kord valmis saab . Ta ei teinud seda ka praegu . Tundis lihtsalt mingit otsesuhet iga inimesega , kes tulevikus pimedas kinosaalis näeb seda , mis nüüd kohe-kohe toimuma pidi . See oli andmise tunne . Tal ei tulnud pähegi küsida , kas keegi seda andmist ka ootas või vajas . Ta oli nagu väikene laps , kes pakub võõrale maast leitud kivikest ja peab loomulikuks , et see ka vastu võetakse . Leena läks andma vaatajale üle oma esimest suudlust , ja tema jaoks oli see tähtis . Ta pidas iseenesestmõistetavaks , et see on sama tähtis ka vaatajale . Ja üldsegi mitte sellepärast , mismoodi ta seda teeb ! See ei olnud enam oluline . Oluline oli , et temal on selles pikas pettuste ahelas anda midagi , mis on tõesti päris . See oli nagu lunastus , võimalus andeks saada kõikide nende trikkide ja altvedamiste eest , millega siin päevast päeva tegeleti . Alates punnide peitmisest näol kuni majaseina võltskrohvini välja . Olgu ilm kui külm tahes , mängult on palav suvepäev ! Olgu maja nurga taga prügimägi , mängult on seal lõhnav lilleaed . Olgu küll need tühipaljad kaevurakked lageda maa peal , mängult on see päris sügav kaev , kust vett annab alles üles vinnata . Ja lõpuks on see ju väikene asi , et kaevu ja maja päriselt ei ole ! Päriselt pole neid inimesigi ! Kõik nad on välja mõeldud . Kogu lugu on välja mõeldud . Mida keegi teeb ja mis kellegagi juhtub . Ikka kõik mängult . Ja ometi - nüüd pidi tulema midagi , mis on nii päris , kui üldse veel olla saab . On päris praegu ja , imelik küll , hakkab olema päris selle filmilindi peal ikka ja uuesti , iga kord , kui keegi seda jälle vaatab . Leena oli rahulik . Ta ei mõelnud praegu sellele , et üks hetk tema isiklikku , väga isiklikku elu jäädvustub Et see hetk hakkab tulevikus korduma ilma temata , ilma tema osavõtuta , olles ometi ka siis niisama ehtne , niisama tõeline . Ja ikkagi ning alatiseks tema isiklik elu . Leena astus oma kohale rohu sisse pandud puupulgast märgi taha , ja ta hing oli kerge . Ta oli valmis kõike tegema , teda tiivustas missioonitunne , olgu või lapsik - kinkida vaatajale hetk tõelist elu . Ehtsat ja pettuseta . Kaamera oli käivitunud , klapp oli löönud oma heleda plaksaka . Leena ei teadnud sellest midagi , ei pidanudki teadma . Tema pilk oli kinni Peetri silmis - kõik , mis tulema pidi , tuli sealt - midagi muud ei olnud olemas . Peeter naeratas , vaevumärgatavalt , hellalt . Võttis Leena käe - see oli jahe - võttis selle nagu linnupoja oma kahe peo sisse . Midagi tuttavat , nii väga tuttavat meenus Leenale - jah , Olavi peopesa seal voodiserval , kumerdumas õrnalt ümber tema käe , kauaks , peaaegu lõpmatuseni Nii nagu siis , tundis Leena nüüdki , kuidas rinna all kuumaks läks , lausa palavaks , ja kuidas see soojus siis kahes suunas liikuma pääses . Allapoole vajudes voolas see läbi kõhu , läbi põlveõnnalde ja põlvede , mis kuuma laine käes korraks kergelt nõksatasid , läbi sääremarjade kandade ja varvasteni välja . Kannad , millegipärast just kannad hakkasid järsku tulitama , ja Leenal oli kange tahtmine kummarduda , kingapandlad lahti teha , kingad jalast ära võtta ja suruda tallad vastu kastemärga rohtu . Ometi ei teinud ta seda . Peeter oli tõstnud tema külmad käed oma suu ligi ja hingas neile sooja hingeõhku . Nüüd sai soojust enam kui küll - rindealune kuumus oli rännanud ülespoolegi , pannud õhetama kaela , põsed , kõrvalestad Peetri hingeõhk oli kui tugev õhulaine , mis puhus liikuma ihukarvad , rändas neidpidi edasi ja rullis end siis üle Leena selja alla , tuharateni välja . Kaenlaalused läksid higiseks , veresoon kaelal pulseeris nähtavalt . Peeter võttis nüüd Leena randmed oma pihku ja juhtis tüdruku peod ta kuumavatele põskedele . Siis silitas ta näpuotstega hellalt üle Leena lauba , peatus oimudel - sealgi tuikas tugevasti - rändas siis uuesti otsmikule ja lasi oma nimetissõrmel laskuda aeglaselt piki nina otse ülemisele huulele . Leena võpatas - nii kummaline värin käis läbi ihu nagu oleks elekter teda raputanud . Ta sulges silmad , ja kohe tundis ta huultel midagi niisket , sooja . Peetri suu liikus mööda tema suud nagu lootsik mööda õõtsuvat vett . Või vastupidi . Siis uppus paat Leena huulte vahele , sügavusse . Ja nüüd olid ainult lained , mis üksteisest üle rullusid , üksteist embasid , üksteisesse neeldusid . Kaks paari huuli voogasid ja vallatlesid nagu ümarad avamere lained soojal , tasase tuulega päeval . Nende tõusmised ja langemised olid äraarvamatud , nende liikumise suund seletamatu , nende seotus üksteisega iseenesestmõistetav . Leena suletud laugude all sähvatasid heledad valgustäpid . Küllap oli see ere päike , kiiskamas igast veepiisast . Oma kaks kätt oli ta sidunud ümber Peetri kaela , nende kehad liibusid teineteise vastu , nende hingamine oli peaaegu üks . Hingeõhk segunes hingeõhuga , polnud teada sedagi , kumb kumma oma välja hingas " Stopp ! " kostis režissööri hääl üle kaamera tasase surina , mis meenutas paarituvate kiilide lendu vee kohal . Kaamera jäi seisma , heli lakkas . Niisama loomulik kui oli olnud see kahe suu voogav embus , niisama loomuvastane oli selle järsk lõpp . Suud põrkusid teineteisest , kehad tõmbusid eemale , käed vajusid kohmetult sorakile . Leena ei julgenud Peetrile otsa vaadata . Peas kohises . Mitte kedagi teist ei häbenenud nüüd Leena - ta häbenes Peetrit . Tal oli häbi , et ta midagi nii lihtsat oli kartnud , ja veelgi rohkem häbi , et ta oma hirmu Peetrile tunnistanud oli . Aga midagi oli veel , mille pärast ta silmi tõsta ei julgenud . See oli see , mida Leena suudeldes oli tundnud . Ta ei teadnud enam äkki , kes Peeter temale oli . Talle näis , et neid sidus nüüd igavesti midagi enamat , kui osad filmis . " No kuulge ! Sai ju öeldud , et jätke meelde ! Fikseerige ! Ja mis isetegevust teie siis nüüd tegite ? ! " Külm dušš tõi Leena maa peale . Mõistmatult vaatas ta kord režissööri , kord Peetri poole . Boss jätkas : " Suudlus oli korras . Aga käed , käed ! Kuidas me kokku leppisime ? ! Kes millal käe tõstab ja kuhu käe paneb ! Peeter , sinu kogemustega poleks võtte ajal sellist puterdamist küll oodanud . Noore tüdruku kõrval korraga kõik muu meelest läinud ! Lasteaed , jumala eest , täitsa lasteaed ! " Leena vaatas kartlikult Peetrile otsa . Alles nüüd taipas ta , kui palju oli Peeter teinud selleks , et teda aidata . Sai aru sellestki , et oma kartusest Peetrile rääkimata oleksid nad selle võttega praegu tõeliselt hädas . Leena oleks tahtnud Peetrile oma tänulikkusest kuidagi märku anda , aga nende pilgud ei kohtunud . Peeter pöördus operaatori poole : " Kas me liikusime kaadrist välja ? " " Ei , minu arvates küll mitte ! " " Aga käed ? Oli see halb plaan ? Tehniliselt , ma mõtlen ? " " Ei tohiks olla . Peaks olema korras ! " " Milles siis küsimus on ? Mingi improvisatsiooni võimalus võiks kasvõi värskuse huvides siiski jääda ! Või kuidas ? " pöördus ta nüüd ootamatult resoluutsel toonil režissööri poole . Muidugi ei saanud Peeter jääda lootma sellele , et veel mõned minutid tagasi surmani hirmul olnud Leena võtte ajal äkki käed Tomi kaela ümber paneb ja suudluseks valmis on . Stseeni režii oli Peetril meeles . Aga see ei olnud praegu tähtis . Isegi kui kaamera ei oleks saanud neid korralikult kätte , isegi kui esimene duubel oleks täielik tehniline praak olnud , isegi siis poleks Peeter seda kahetsenud ! Kui tal praegu üldse millestki kahju oli , siis ehk sellest , et seda kaadrit polnud filmitud võtteperioodi alguses . Rolli võti oleks tal siis kohe käes olnud . Nüüd vaatas ta Laurat hoopis teise pilguga . Selles natukene naljakas tüdrukus oli tõepoolest palju ihaldatavat . Peeter sai korraga aru , mis Tomi nii möödapääsmatult Laura poole kiskus . Tom oli teel alla . Tal oli tunne , et oma peaaegu kolmekümne eluaastaga pole ta kuhugi , mitte kuhugi jõudnud . Ometi oli ta keskkooli lõpetades olnud õpetajate suur lootus ! Peaga poiss . Matemaatika viis pluss ! Lootustandev purilendur , omavanuste hulgas kindlalt esimene ! Kristaga olid nad olnud paralleelklassides . Mõlema vanemate suureks pettumuseks abiellusid nad kohe pärast kooli lõpupidu , sest Krista ootas last . Nurisünnitus oli kuuendal kuul . Tom polnud pere loomise ajal üritanudki kuhugi sisse astuda . Registreerimisest oli alles kolm kuud möödas . Jõulud olid lähedal . Mõlemad Kristaga olid äkki väga üksi . Mõlemad põdesid nüüd oma kodust äratulekut , seda teineteisele tunnistada kartes . Vanematest lahus elamise eelised olid korraga nagu pahupidi pööratud . Õnnetus viis Krista endast välja ja Tom ei osanud teda aidata . Teineteise paigast-ära-olekut tunnetades olid nad siiski liiga noored selleks , et elu paratamatusi analüüsida . Osata neid mõistusega võtta . Kumbki tundis end teise üksinduses süüdi olevat . Tom tuli kriisist esimesena välja , purilennunduse abiga . Tööst vaba aeg läks sinna . Vanad semud , uued saavutused . Krista heitles endaga üksi . Tasapisi kogus Tom jõudu ja tuli viimaks appi Kristalegi . Paari aasta pärast läks Krista kaugõppesse õppima . Oli sesside aegu pikalt kodust ära , leidis uusi sõpru , muutus enesekindlamaks . Aasta hiljem otsustas Tomgi kõrgkooli kasuks , läks aga mütsiga viskama ja ei saanud sisse . Keskkoolist oli hulk aega möödas , mõndagi oli ununenud . Purilendu tuli uusi nägusid ja nimesid . Raske oli konkurentsis püsida . Lapsi neil ei olnud . Algul Krista kartis uut rasedust , pärast see millegipärast ei õnnestunud . Krista ei näinud selle üle muret tundvat , vähemalt veel mitte . Nad olid kahekümnekuuesed , kui Krista hakkas ülikkooli lõpetama . Veel üks kord oli Krista õhutanud Tomi õppima minema . Tom kukkus uuesti läbi . Eksamid langesid võistlustega ühele ajale , Tom ei suutnud neist loobuda - ja kaotas nii siin kui seal . Otsis Krista juurest lohutust , aga nägi enda ees vaid sihiteadlikku , enesekindlat naist , kes oli nüüd otsustanud temagi elu korda seada . See käis au pihta . Ikka sagedamini vaatas Tom pudeli poole . Siis tuli Laura , niisugune naljakas , trepinurgal kössitav kaitsetu olend . Keda Tom sai soojendada , lohutada , õpetada . Kes ei pannudki seda pahaks , oli hoopis nii liigutaval kombel tänulik . Tüdruk , kelles ei olnud tähtsuse raasugi , küll aga oma uhkus ja asjadest oma arusaam , mida ta lapseliku õhinaga vapralt kaitses . Ikka rohkem oli Tom hakanud Kristat ja Laurat võrdlema . Laura uskus temasse , ja see andis jõudu . Tomi sportlikud tulemused paranesid , ta tegi oma elu parima lennu . Krista märkas muutust ja aimas ohtu . Võttis käest libiseva Tomi uuesti oma haardesse . Krista kasuks töötas kooselatud aeg . Aga siin ta seisis - Laura - arg ja julge , leplik ja leppimatu , tüdruk , kes ühekorraga tuleb su poole ja jookseb sust eemale , vastupandamatu oma vastuolulisuses ! Peeter vaatas Laurat Tomi silmade läbi . Muidugi peaks Tom Lauraga jääma ! Muidugi ei tohiks ta teda petta . Lend õnnestub ju ainult tänu Laurale ! Tom on taas endine , ja rohkemgi kui endine ! Aga ajuti ka endiselt nõrk . Ja Laura pettust ei andesta . Tema lend on äralend . Laperdav leinaliblikas , kusagilt ootamatult tulnud , ilmutuslik ja lummav , kaob ta silmist enne , kui teda õieti tundmagi õpid Olgu küll , et ta puhkas hetkeks su käsivarrel - üksainus ettevaatamatu liigutus , ja ta on läinud Tõusnud sinisesse suvetaevasse ja haihtunud olematuks . Ühepäevaliblikas ? Ei , pigem liblikas üheks päevaks . Mis temast saab ? Mis saab edasi Tomistki ? Mis Kristast ? Režissöör oli Peetri poole selja pööranud ja vaatas , pea kuklas , taevasse . Tegi seda ootamatult kaua , ennastunustavalt . Leena tundis Peetri uurivat pilku endal . Hämmeldunud järsust toonist , viisist , kuidas Peeter tõrjus režissööri rünnaku , tundis ta ennast toimunus süüdlasena . Oskamata oma süüs selgusele jõuda , vältis ta Peetri pilku . Kaua ta seda siiski ei suutnud , õieti ei tahtnudki . Tahtis hoopis teada , mis siis nüüd on ja mis edasi saab . Ja kellelt siis veel kui mitte Peetrilt ta seda siin õhtuhämaruses küsida saigi ? Kes veel oleks vaevunud temale midagi selgeks tegema ? Peeter oli teda mõistnud , oli teda aidanud , oli teda õpetanud ? Peeter oli temaga suudelnud . Kes oli nüüd Peeter Leenale ? Kas ta peab sellest Olavile rääkima ? Selle Olavile ära rääkima ? Kõik , nii nagu oli . Lained ja puha . Või peab see nüüd olema Peetri ja Leena saladus ? Leena astus kohmetult Peetrile lähemale ja vaatas siis talle otsa . Peeter oli teda jälginud - Leena tundis seda . Teda hämmastas Peetri ilme , mõtlik ja kurb . Ei varjugi hiljutisest resoluutsusest . Otsekui polekski nad mõned minutid tagasi siin režissööriga vastamisi seisnud ja kumbki endale kindlaks jäänud . " Kas sa " Leena tahtis küsida , kas Peeter on niisugune režissööri ja tema sõnade pärast , aga taipas samas , et Peetri-sugust näitlejat tühipalja sõnavahetusega küll endast välja ei vii . Ega Peeter pole Leena . " Jah ? " Peeter ootas . " Ah , ei midagi Me saime pahandada . See oli minu süü , ma tean küll Ma mõtlesin , et võibolla sa sellepärast " " Jäin Tomi peale mõtlema . Laura ja Krista peale . Tead , Leena , sul tuli Laura täna eriti hästi välja . Nii hästi , et ma hakkasin oma Tomist ka paremini aru saama . Ole sa tänatud ! " Peeter võttis Leena käest kinni ja pigistas seda tasakesi . " Sa oled hea partner ! Sinuga on hea mängida . " Leena imestusest pärani silmad ja hääletult mingit sõna vormida püüdev suu olid liigutavalt naljakad . Lauralikud . Peeter puhkes naerma . Sügavalt sisse hinganud , ohkas Leena ilmse kergendusega . Peetri naer nakatas tedagi . Režissöör , kes neid eemalt jälginud oli , kehitas põlglikult õlgu . Aga ei öelnud midagi . Uuris siis uuesti taevast pea kohal ja röögatas : " Valgus kaob ! Teeme duubli ! " Ja lisas Peetrist ja Laurast möödudes nagu muuseas , üle õla : " Säilitage skeem ! " Näitlejad säilitasid skeemi . Peeter oli selle enne klapi klõpsatust Leenale mõistetavasse keelde ümber pannud . " Teeme nii nagu viimases proovis ! " Nii nad tegidki . See ei olnud raske . Peeter oli Tom ja Leena oli Laura . Tomi käsi tõusis , peatus korraks õhus , puudutas siis Laura huuli . Laura võpatas . Ikkagi . Ehmunud pilk , Tomi käe langemine . Siis Laura käed ümber Tomi kaela . Laurat suudlev Tom . Kõik . Ainult et - see ei olnud see . Hoopiski mitte see . Nüüd , alles nüüd jõudis Leenani tõeline arusaam sellest , mis vahe on elamisel ja näitlemisel . Nad suudlesid küll , aga polnud ei lainete mängu ega suletud laugude taga sähvatavaid valgusetäppe . Kõik oli nagu päris - ja ei olnud seda ometi . Jah , Leena teadis nüüd , et polnud tal Peetriga mingit saladust , mida Olavile rääkida ei võiks . Kõik , mis juhtus , juhtus ju Tomil ja Laural . Peeter oli näitleja , tõeline näitleja . Leena aga Oli midagi , mis sai sel õhtul ainult Leena omaks . Alatiseks . Ainult Leena ja ei kellegi teise . Ta ei pidanud seda kellegagi jagama . Ei Peetriga , ei Olaviga . See kuulus talle . Üks kogetud tunne . Üks aimdus millestki , mis ootas alles ees . " Läbi ! Valgus on läbi ! " hüüdis režissöör pateetiliselt üle võtteplatsi . Ja lisas vaiksemalt : " Marge , kirjuta üles ! Jääb esimene duubel ! " Leena süda hõiskas rõõmust : " Aru sai ! Isegi tema sai aru ! " Ja oma hinges andis ta sel hetkel režissöörile andeks kõik tema kurjad sõnad ja rusikaprõmmimised . Nii oluline oli Leenale see killuke kaamera ees elatud elu , see ainus tõeliselt ja päriselt päris , mis ekraanilt vaatajani pidi jõudma ja sedasi kõik ülejäänud pettused lunastama . Valgus oli kadunud musta palaka taha . Tema olemasolust andsid märku vaid nööpnõelaaukudest läbitungivad kiired . Tänu millele inimene inimest pimedas augustiööski näha ja ära tunda võis . V peatüki lõpp . Öö läbi oli sadanud . Tuul kolistas katuseplekiga ning Leena ärkas ikka ja jälle . Unenäod , mis niiviisi katkesid , olid segased ja ebameeldivad . Leena tundis iga kord ärgates kergendust , et kõik oli olnud ainult unes . Kõik need lõputud kitsad murenevad trepid , mida mööda tal tuli ronida . Iga viimane kui aste , millele ta jalga tahtis toetada , varises pihuks ja põrmuks tohutusse sügavikku . Kohutava kolinaga . Viimasel hetkel jõudis ta siiski haarata eelkäija riietest , jäi imekombel rippu , otsis jalgadega meeleheitlikult järgmist astet . Selle leidnud , oli ta vaevalt seda varvastega puudutanud , kui seegi tumedate raksakatega tükkideks murdus , mis üksteise järel kolinal kukkudes tohutut müra tegid . Kuristik kõmas vastu , kõrvad olid võimsast kajast lukus , käed kiskusid rippudes krampi , viimast jõudu kokku võttes siples ta jalgadega tühjuse kohal , lootuses leida kohta , millele toetuda . Kõik kordus . Trepp tundus lõputu , jõud oli otsas . Ta ei teadnud , kuhu ta tõusta püüdis ja kes tema ees käis . Tal ei olnud hetkekski aega ettepoole vaadata , ta nägi ainult oma siplevaid jalgu musta sügaviku kohal . Nii ei olnud tal aimugi , kelle riietest , jalgadest , püksisäärtest ta ikka ja uuesti kinni haaras , iga kord riskides seda teistki koos endaga alla kuristikku kukutada . Sest seljataga treppi enam ei olnud , ainult mürinal allapoole veerev kivilasu . Ja kui siis järjekordne suur kivimürakas kõrvulukustavate kolakatega liikuma pääses , tundis Leena vastupandamatut soovi kahe käega kõrvu müra eest kaitsta . Samas taipas ta õudusega , et see ongi lõpp , kõige lõpp - nüüd kohe laseb ta käed lahti ja kukub Leena ärkas . Küüned kramplikult patja surutud , pingutusest valged käed rusikas ja valusad , oigas ta kuuldavalt . Ruum oli pime , aga hoovi peale langev tänavalaterna kuma peegeldus õuemaja tuhmidelt aknaklaasidelt Leena tuppa . Tasapisi silmad harjusid pimedusega . Voodi vastas valgel uksel heitlesid vaevuaimatavad varjud . Leena lamas liikumatult , pärani silmi . Ikka veel une lummuses , näis see varjude rabelemine talle unenäo ängistava jätkuna . Oli , nagu oleks tema ise nüüd paljalt varjuks muutunud ja rabeles selle heleda pinna peal , läikival ja libedal , meeleheites edasi , suutmata püsima jääda . Paigale jääda , peatuda . Rahuneda . Vari viskles edasi . Leena silmad väsisid pingutusest , äkiline terav valu käis läbi otsmiku , nii et ripsmed värahtasid ja laud sulgusid . Alles nüüd kuulis Leena tuule ulgumist , kolinaid ning kolksatusi akna taga ja vihma raevukat peksmist vastu klaasi ja plekist aknalauda . Suletud silmi tundis ta , kuidas ärkasid unest üles teisedki tema meeled . Varjude visklemist vaadates polnud ta midagi kuulnud , polnud ta õieti mitte midagi tundnud . Alles nüüd taipas ta , et toas on külm , ja tõmbas teki kurguni . Kuulatas pingsalt tuule mühinat ja seda , kuidas oksad aegajalt akent kraapisid . Nemad need rabelejad olidki , mis tuppa varjusid heitsid ja Leenat kohutasid . Üle näo liikus jahe õhuvool . Tuba oli tuult täis . Esimene augustitorm oli niisiis kohal . Imelik . Õhtu oli ju olnud nii vaikne ja rahulik . Ning päevgi ilus ja päikeseline . Jah , eilne päev oli päikest täis olnud . Olav , kes teist päeva tööl oli , tegi kõike ilmse mõnuga , omaette muheledes . Väike arm lõua otsas isegi sobis talle . See oli omamoodi kooskõlas naerulohukestega ta näos , mida muhelus reljeefselt esile tõi . Teine , tublisti pikem arm , oli otsmikul , üsna juuste piiril . Jonnakad , nagu ta juuksed olid , tükkisid nad risti-rästi laubale , ja Olavi harjunud liigutus oli neid harali sõrmil tagasi lükata . Nii paljastus iga kord pikk hele triip päevitunud näos . Leenale tegi see käeliigutus nüüd nalja . Nagu tahaks Olav ilmtingimata armi nähtaval hoida . Muidugi teadis Leena , et see nii ei olnud , aga talle meeldis Olavi kallal norida . Ja kui Olav siis seepeale juuksed uuesti laubale lükkas , lõkerdas Leena laginal naerda , sest ta teadis , et järgmine Olavi käeliigutus niikuinii juustest harjunud viisil kärmesti läbi käib . Üldse oli tal nii hea meel , et Olav jälle võtteplatsil oli ! Ja nüüd ei mõelnudki ta seda varjata , ei Olavi ega kellegi teise eest . Siiski , kord tabas ta Peetri pilgu , kes neid kahte varjamatu huviga vaatas , ja korraga oli Leenal kuidagi ebamugav . Nagu oleks ta kedagi reetnud . Või kui just mitte reetnud , siis vähemalt valusasti puudutanud , haiget teinud . Võibolla ta ainult kujutas seda endale ette . Seda , et Peetri pilgus oli rohkem nukrust kui uudishimu . See ajas Leena segadusse . Nad ei olnud sellest õhtusest võttest Peetriga enam rääkinud . Aga need viimased päevad oli Peeter nii hoolitsev ja tähelepanelik olnud . Vahel hoopis isemoodi pilguga Leenat vaadanud . Niisugune pilk tegi Leena kohmetuks . Kuskil kukla taga kummitas jälle see vana tuttav võla tunne . Peeter oli teda aidanud , oli teda mõistnud Leena tahtis samaga vastata . Aga kuidas oleks tema saanud Peetrit aidata ? Ega Leena uskunudki , et Peeter tema abi vajas , et Peeter üldsegi kellegi abi vajas . Ta oli ikka nii enesekindel , nii seltsiv ja rõõmus ? Ei , rõõmus ei ole õige sõna . Ta oli lihtsalt lõbus . Veel õigem oleks öelda , et ta lõbustas teisi , lõõpis ja tegi nalja . Peetril oli oma roll . Tal oli peale Tomi osa veel üks teine roll - olla lahe ja lõbus Peeter . Kõigiga oli tal tegemist . Vahel suutis ta isegi Helga , asjaliku ja tõsise Helgagi naerma ajada . Kui Peetriga võtteid ei olnud ja ta ära Tallinnas oli , tunti temast ja tema naljadest puudust . Siis oli režissöör tõeline võtteplatsi peremees . Paraku sai siis kord üks , kord teine tema käest võtta , võibolla küll , et asja eest , aga tuju kippus sedasi kõigil kehvaks minema . Tööpäev tundus pikem kui tavaliselt . Peeter oli võtteplatsi naeratus . Sellepärast oligi Leena nii segaduses , kui Peetri tõsist pilku nägi . Valukartliku ja hellana oli ta tihti hirmul , et kogemata kellelegi teisele haiget teeb Nii oli ta piinelnud ja vaaginud ka oma tundeid Olavi vastu . Oli tahtnud ikka kaaluda ja võrrelda . Mitte võlgu jääda . Kuni aru sai , et pole tema võimuses kellegi tundeid vähendada või enamaks muuta . Isegi tema enese tunded polnud tema keelata ja käsutada . Neil oli oma , sageli teadmata tee . Tigu sirutab oma kombitsad välja ja otsustab siis , kas edasi minna või tagasi oma kotta tõmbuda . Vaevalt , et ta vale teed läheb , kui antakse aega ilma uurida . Küllap tõmbus Leenagi vahel tagasi endasse , aga oli sellest ka kasu ? Tihti ei leidnud ta iseendas vastuseid . Üksindus oli siis vaevav , tühjuse sarnane . Ikka nad räägivad , et noorus , see ilus aeg Et mis nooruses viga , kõik on nii lihtne , ei probleemitseta , ei mõelda . Ilus aeg ? Jah , vist küll . Leena arvas , et küllap on igal ajal oma ilu . Kas ei ole siis ? Aga see , et noorena kõik lihtne on - see polnud küll tõsi . Kõik on nii teadmata , tundmata . Ja sa pead kogu aeg otsustama ja valima . Kes ütleb , missugune otsus on õige , missugune valik on vale ? ! Keegi ei ütle . Kellelt sa küsidki ? Leena mõtles emale ja isale . Nende vanuses , jah , on kõik juba selge , töö ja pere ja kõik . Üldse on nende vanusena palju kergem elada . Kõik on juba teada . Noh , kui just mitte päris kõik , siis enamus asju ometi . Aga Leena , näe , ei teadnud praegu sedagi , kas ta oli kellelegi haiget teinud , kas ta oli kedagi reetnud ? Ja kui oligi , siis kumma - Olavi või Peetri ? Pigem hoopis nii , et mõned päevad tagasi , selle suudlemise ajal , ikkagi natukene reetnud Olavi ja praegu teinud millegipärast haiget Peetrile Ometi ei teadnud ta , mismoodi teisiti oleks olnud võimalik . Ei olnudki teistmoodi võimalik ! Leenal oli leping , allakirjutatud leping , ta pidi olema Laura - ja Laura pidi Tomiga suudlema , sest nii oli stsenaariumis kirjas . Kui nad tol õhtul linna tagasi jõudsid , oli Olav neile väljakule vastu tulnud . Tal oli häid uudiseid - arst oli ta ülehomsest tööle lubanud ! Kõik olid kobaras ümber Olavi , naerdi ja tehti nalja , sekka räägiti ära mõni asjalikumgi jutt . Olav oli Leena väikesest sõrmest kinni saanud , ja hoidis teda sedaviisi enda läheduses . Kuigi Leena kibeles minekule , Olaviga või siis üksi , aga minema , liikuma Raske oli paigal olla . Nüüd , kus kõik möödas oli , kogu see päevade , nädalate , kuudegi ootus ja hirm , mida ta kellegagi , mitte kellegagi jagada polnud saanud , nüüd , kus kõik kuidagi iseenesest lahenduseni oli jõudnud , tundis Leena küll suurt kergendust , aga ka mingit imelikku tühjust endas . Võibolla sedasama tühjust , mis on pärast väljanutetud peatäit . Pealegi oli tal selle nalja ja naeru keskel alateadlik ebalev kartus , et naljaga pooleks võib siin veel tänaõhtune filmiminegi kõne alla tulla . Võibolla tuleb kellelegi siin pähe sellestki Olavile rääkida . Leena ei tahtnud , et seda lõõpimisega tehtaks . Hoopiski ei tahtnud ta , et seda tema juuresolekul tehakse . Ta ei teadnudki veel , kuidas ja kas üldse sellest Olaviga rääkida . Ei , ta ei tahtnud sellest kellelegi rääkida , isegi mitte Olavile . Muidugi mitte Olavile ! Äkki tabas ta ennast mõttelt , kui vähe ta tegelikult Olavit tundis ! Kui vähe ta temast teadis ! Olav oli ju temast palju vanem . Ta polnud kunagi mõelnud , et on enam kui loomulik , et Olavil on olnud tüdrukuid , kellest ta on hoolinud , võibolla suudelnud ja Üks jõnks , täiesti tundmatu jõnks käis selle mõtte juures läbi Leena südame . Ja jättis endast maha mingi kareda , kripeldava juti . Nagu sabaga täht , oleks Leena tahtnud öelda . Aga mõtles kohe ümber . Tähed on ilusad . Sabaga tähed hoopiski . Aga see oli kriipiv , ebameeldiv tunne . See jälg , mis jäi pärast jõnksu . Leena vaatas vilksti korraks Olavi poole . Nagu võiks selle põgusa pilguga kinni püüda vastuse oma küsimusele . Ei , hoopis Olav püüdis Leena rutaka pilgu kinni , katkestas oma õhinal jutu poolelt lauselt ja küsis talt tasakesi ja hoolitsevalt : " On sul jahe ? " Nagu kihulasparv soojal sumedal augustiõhtul valguse ümber , oli kogu nende võttegrupp kobaras koos linna ainukesel väljakul laterna all . Lärm ja jutt olid eemalseisjale kui putukate intensiivne sumin , millest hooti käis üle kohatult vali naerupahvak . Leenal ei olnud jahe . Aga ta oleks meeleldi selle ettekäändeks toonud , et minema hakata . Ometi ei teinud ta seda . Olav oli nii rõõmus oma kolleegide keskel ! Sedagi nägi Leena nagu esimest korda . Võtteplatsil polnud ta kunagi sellele mõelnud , et neile inimestele polnud see ju esimene kord midagi koos teha ! Vähemalt enamusele mitte . Et töö oli see , mis neid ühendas ja kokku sidus . Kummaline mõelda , et kusagil on neil võibolla perekonnad . Et neil on kusagil oma kodud . Ehk lapsedki ? Ja ometi on nad kogu selle pika suve siin , päevast päeva võtetel , peaaegu puhkepäevadeta , ikka selleks , et looduse poolt lubatud lühikese rohelise ajaga kõik jõuda ära võtta , mis stsenaariumis suvesse kirjutatud on ! Leena sai aru , et nemad , näitlejad , on see kõige juhuslikum osa sellest kollektiivist , kõige ajutisem osa . Ja hea on , kui neid omaks võetakse . Poleks temal olnud õigust seda sumisevat sülemit lõhkuma hakata ! Las Olav olla siin teiste keskel , omade keskel Jälle tundis Leena , kuidas imelik jõnks südamest läbi käis . Juba teist korda ! Leena ei tahtnud endale tunnistada , et ta tundis kadedust mõtte juures , et on teisigi inimesi , kes Olavile korda lähevad . Ja siis veel need , kes ehk kunagi korda läinud on Ühte pidi Leena endale nüüd aga küll tunnistama - Olavi sõprus oli talle oluline . Ikka ei teadnud ta , mida tohib nimetada armastuseks , mida peab nimetama armumiseks ja mida tuleb kutsuda lihtsalt tujuks . Talle ei meeldinud sõnad , mis asju paika panid . Eriti ei meeldinud need sõnad talle siis , kui ta asju paika panna ei osanud . Kõige puhul , mis korralikult oma kohale asetus , polnud Leenal sõnade vastu mitte midagi . Talle koguni meeldis selgeid asju oma mõttes selgete , ühemõtteliste sõnadega nimetada . Sedasi korrastas ta oma mõttemaailma , see andis talle hea , kindla tunde . Varasemas teismeeas , mida tavatsetakse keeruliseks puberteedivanuseks pidada , oli Leena kuidagi iseenesest , ilma mingi erilise pingutuseta oma maailma sõnadega paika pannud , asjad ära nimetanud . Ja niiviisi oli ta ka füsioloogiliste muutuste suhtes leplikum ja sallivam , kui mõni ta eakaaslastest . See aeg oli suhteliselt kerge . Siis aga jõudis kord seletamatute , nimetamatute asjade kätte . Kogu see äraseletamise protsess oli nüüd Leenale vastumeelt . Sellega toime tulemata , mässas ta selle vastu . Ikka iseeneses , mitte väljapoole . Aga üks teine tema , korda ja korrastatust armastav , või veel õigem oleks öelda , selgust ja kindlustunnet ihkav , manipuleeris sõnadega edasi . Seadis neid ritta , võrdles ja juurdles , paigutas neid ringi , laiendas , täpsustas , muutis nende tähendusi . Alati oli tüli nende kahe vahel eos . Kord oli võidukam üks , kord teine . Praegu oskas Leena sõnastada üht - talle oli Olavit vaja . Sel õhtul seal laterna all oli viimaks üheskoos otsustatud , et nad lähevad ja istuvad mõnda aega restoranis . Kell polnud ju veel kuigi palju , augusti teises pooles on õhtud juba varakult pimedad . Olav ei tahtnud teistest maha jääda , ja ei tahtnud ta ka Leenat maha jätta . Leena jäi Olavi pärast nõusse . Ja nii nad rõõmsa suminaga kõik koos sealt läksidki . Restoran oli suurema hotelliga ühes majas . Ainukene linnas . Mehed , kes selles majas elasid , käisid kiiruga oma tubadest läbi , et lipsud kaela siduda . Kellel oli , see haaras kaasa varulipsu väikese maja meeste jaoks , et neil ei tarvitseks võõrastemajast läbi käimisega aega viita . Naljakas nägi see tõsine töögrupp seal hotellifuajees välja küll - nagu maskeraadile minev poisikestekamp , kes kiiruga juhuslikke kostüüme kombineerib , et peole sisse saada . Ainus , kes seda tsirkust keeldus kaasa tegemast , oli boss - mis jama see on , et töölt tulles inimene ei või sööma minna nii nagu ta on ! Ega võinudki . Uksest sisse ta siiski end võitles , aga teenindamast teda keelduti . Nii ta siis istus , kaebusteraamat ees , ja aina kirjutas . Kordamööda käidi ta pikka vihast eepost lugemas . Aga lahe olemine oli rikutud . Olav ja Leena sõid kumbki kerge salati , jõid mineraalvett ja tantsisid , kuni väike orkester veel mängis . Tantsisid ! Esimest korda ! Olav oli kohmetu naeratusega tõusnud ja teda palunud . Leena punastas , ning kahetses südamest oma siiatulekut . Koolis olid olnud tantsukursused . Mitte lõpuklassis , aga millalgi varem , vist kaheksandas või üheksandas . Seal ta käis . Koolipidusid Leena ei armastanud , mingit tantsupraktikat tal ei olnud , kui mitte näiteringi aastavahetuse- ja kevadpidusid arvestada . Aga ega seal siis tõsiselt ei tantsitud , tembutati rohkem ! Kooli lõpupeol oli ta paari koolivennaga tantsinud - poisid olid olnud sama kohmakad kui ta ise , ja kordamööda vabandati varbale astumise pärast . Aga niiviisi , võõraste nähes - ja Olaviga ! Siiski ei saanud Leena keelduda . See oleks äratanud veelgi suuremat tähelepanu kui kehvasti tantsimine . Ja Olavilgi oleks piinlik olnud . Ebamugav kohe kindlasti . Leena tõusis aeglaselt , ebalevalt . See katsumustega päev ei näinudki lõppevat ! Olav võttis tal tugevasti käest kinni nagu hirmunud lapsel , kes ei julge üle autotee minna . Ja Leena läkski nagu väike laps , kuulekalt ja kõrvale vaatamata , silmad maas . Väiksena olid isa ja ema ikka pidanud teda niiviisi suurtest autoteedest üle vedama . Ikka oli tal kole hirm olnud . Ja isa pihk oligi talle niiviisi meelde jäänud - hiigelsuurena . Nii suurena , et ta kartis oma väikest kätt sellest välja libisevat - ja siis oleks ta üksi keset kihutavaid autosid olnud . Olavi käsi ja tema käsi klappisid paremini . Olavi käsi oli küll suur ja tugev , aga nüüdseks oli temagi käsi kasvanud , ja kui kaks pihku vastamisi olid , ulatusid ta sõrmed kõvasti ümber Olavi käeselja haarduma . See tegi olemise kindlamaks . Olav pani oma vaba käe talle piha ümber , libistas korraks suure laia peoga üle ta selja , peaaegu abaluudeni välja , laskus siis veidi , ning sinna , vöökoha ja abaluude vahemaile ta pihk kindlalt paika jäigi . Nii kindlalt , et Leena ei saanud arugi , kui ta end juba tantsupõranda küll ühest , küll teisest servast leidis . Väike ruum oli tihedalt tantsijaid täis , ometi ei riivanud nad kordagi kedagi . Leena ei mõelnud , mismoodi liikusid nende jalad - nad lihtsalt liikusid ! Kui vahva see oli ! Kõik tiirles ja pöörles , aga midagi jäi kogu aeg kindlalt paigale ! Ei kadunud kuhugi . See ei olnud nagu see lapsepõlve karusell . Kui isa aina mööda vilksas . Tuli ja kadus , tuli ja kadus . Need olid Olavi silmad , mis olid kogu aeg siin - sellest hetkest peale , kui Leena oma silmad tõsta julges . Nüüd ei lasknud ta neid enam lahti , mittemingi hinna eest ! Nad vaatasid teineteisele otsa ja naersid , naersid , nagu oleksid nad nalja teinud . Oh ei , nad ei teinud nalja , nad tantsisid ihust ja hingest , tantsisid kogu südamest ! Ja naersid nad suurest rõõmust , et nemad , kaks , võisid täna niiviisi tantsida ! Ülehomme tuleb Olav tööle ! Ta on terve , jälle terve ! Ja Leenal ei ole enam midagi karta - kõige raskemad võtted on möödas ! Veel on august , soe , ilus august . Leena esimene tõeline avastuste suvi alles kestab . Kui nad öhe astusid , vaatas suur , ilmatusuur täiskuu neile surmtõsiselt otsa . Nagu oleks ta selleks taevasse seatudki , et aru pärida . Neil ei olnud talle midagi öelda , mitte midagi . Nad olid ennast tühjaks tantsinud . Rõõmsad ja teineteisele tänulikud . See kõik oli alles kolm päeva tagasi . Ja korraga see raju akna taga . Nii sügisene , nii kuri . Uni ei tulnud . Kell oli alles viis . Leena oli korraks tule põlema pannud ja vaadanud . Aga kustutas kohe jälle ära , et unel veel sabast kinni saada . Aga tühjagi ta uuesti tuli , see uni ! Õigupoolest poleks Leena seda vana und mingi hinna eest tagasi tahtnud . Ta keris ennast tihedasti teki sisse kookoniks , et jahe õhk ligi ei pääseks . Homme pidi väljasõit veidi hiljem , kell kümme olema . Aga kui niiviisi edasi sajab ? Siis küll midagi võtta ei saa . Ja isegi kui ei saja , aga sihuke sünge ja sügisene edasi on ? Päikest pidi olema , neil oli peaaegu alati päikest vaja ! Üksik väike pilv , või siis terve taevatäis ilusaid lambavillapilvi - sedasi võis küll olla , operaatorile see meeldis . Meeldis rohkemgi kui lage taevas . Ainult et siis tuli kogu aeg oodata , millal päikene korraks pilvede vahelt piilub - ja siis kiiresti võtta . Kui Leena käest oleks mõni uudishimulik küsinud , mismoodi see filmimine siis ka käib , oleks ta vist öelnud , et nii käibki - oodatakse päikest . Suvi oli ülearugi ilus olnud . Vahel küll jahedavõitu , aga peaaegu kogu aeg kuiv ja päikseline . Või siis pilvine , aga ikkagi kuiv . Just niisugune , et ootad tunni , ja siis tuleb tõepoolest viis minutit - või koguni veerand tundi - säravat päikest . Selleks tuli kogu aeg valmis olla . Leena meelest võisid režissööril , tema abidel , operaatoritel ja valgustajatel , tegelikult kõigil , suve lõpuks kaelad taevasse vahtimisest kanged olla ! Leena tabas ennast vabalgi ajal pilvist taevast vaatamas ja endamisi ennustamas , mitme minuti pärast päikese-auk võiks tulla . Aga kui nüüd homme kõik lauspilves on , siis pole küll mingit mõtet taeva poole vaadata ja võtteplatsil oodata . Küllap siis tuleb vihmapüha . Kui sajab , siis tuleb kohe kindlasti . Aga mis sa suure sajuga siin linnaski peale hakkad ? Kogunetakse kellegi tuppa , mängitakse kaarte , lõõbitakse , võetakse veini Leenal pole sinna asja . Ega keegi ei keela , aga ise lihtsalt ei taha . Kaarte ta mängida ei oska . Ja polnud himu õppida ka . Läheks kinno , aga siia tulid filmid palju hiljem , kui Tallinnasse . Mida ta näha tahtis , oli juba ära vaadatud . Vihmaga oli siin linnas tõesti igav . Isegi lugeda pole siis mujal , kui toas . Aga see tuba ei meeldinud Leenale , ikka veel ei tundnud Leena end siin koduselt . Varsti on võtted läbi , ega ta ennast siin koduselt tundma hakkagi Tüdrukutest oli puudus , nende oma kambast , näiteringi tüdrukutest . Tallinnas said nad peaaegu iga päev kokku , kui kooli ja proove ei olnud . Ikka keegi helistas ja kutsus kõndima . Et saame Jaani kiriku ees kokku ! Ja Leena muudkui lendas . Igav polnud kunagi . Kõnniti niisama , lõputult mööda tänavaid . Või siis Kadriorus . Ehk Pirital Nii palju , nii kole palju oli rääkida , et aeg lõppes alati enne otsa , kui jutud . Tegelikult tundus see Leenale praegu imelik , et neil nii palju rääkida oli olnud . Nüüd tundus Leenale , et kõik , millest rääkida tasus , oli alles sel suvel juhtunud . Ja vahel vaevas teda kahtlus , kas ta oskakski sellest kõigest neile rääkida ? Kas ta tahakski ? See mõte jahmatas teda . Ta oli ikka mõelnud , et ükskõik mis , aga nende kamp jääb alatiseks kokku . Et ei ole midagi , mida nad üksteisele usaldada ei võiks . Ega hakka kunagi olema . Nüüd ta tundis , et asi pole üldse usaldamises . Leena aimas , et elus on asju , mida on nii hea ainult endale hoida . Mida ei tahagi kellegagi jagada Eile õhtul olid nad Olaviga kaua aega mägedes hulkunud . Leena oli Helga kohta küsinud . Talle meenusid vahel need pisarad Helga näol . Seal Tallinna paviljonis , grimmitoas . Ei saanud ta nende kohta selgust siis ega hiljemgi . Helga oli vähese jutuga , aga muidu sõbralik ja abivalmis . Tal olid tumedad , kurvad silmad . Tegelikult on tumedad silmad alati kurvad , arvas Leena . Valgus peegeldus neist tagasi nagu veepinnalt . Valgus murdus ja andis tumedatele silmadele erilise , nukra läike . Isegi naerunäkku jäi see alati alles . Sellepärast olid hästi tumedate silmadega inimesed hoopis mõistatuslikumad . Nad meeldisid Leenale . Helga meeldis talle ka . Ega nad küll suurt rohkem kokku ei puutunud kui töö ajal. Igal hommikul , võtteplatsile jõudnud , tegi Helga talle , hoolikalt ja enamasti vaikides , grimmi . Pärast Olaviga juhtunut ei unustanud Helga kunagi Leenalt küsida , kuidas Olavi tuju on ja kuidas haavad paranevad . Kui teised andsid pärides ikka märku , et kes seda siis veel paremini teadma peab , kui mitte tema , Leena , siis Helga küsis küll ilma igasuguse tagamõtteta , täiesti siiralt ja osavõtlikult . Leena ei julgenud kunagi midagi Helga käest küsida . See läbitungimatu , peaaegu kivistunud naeratus Helga näol sundis kõiki hoidma distantsi ja mitte tükkima tema eraellu . Kui palju sellest üldse teati ? Olav ütles , et talvel on tal vahel õhtuti stuudios kaasas tütar , nii kaheteist-kolmeteistaastane . Sama vaikne , suurte tumedate silmadega . Inga . Suvel olla ta kusagil maal , vanavanemate juures . Aga kooliajal elavad nad emaga kahekesi . Isast ei teadnud Olav midagi . Võibolla lahutatud ? Mõnikord ootas Helgat võõrastemaja valvelauas kiri , millele oli aadress kirjutatud suurte ümarate tähtedega , hoolika koolilapse käekirjaga . Helga haaras selle sealt kähku , heites samas kiire pilgu teistele sisenejatele . Ja eemaldus ruttu . See oli seesama miski , mida ei taheta kellegagi jagada , mõtles Leena nüüd Mida hoitakse ainult endale . Tuul näis olevat veidi vaibunud . Enam ei kolistanud ja ei lõgistanud väljas nii hirmsasti . Leena lamas , silmad pärani , ja kuulas vihma rabinat vastu akent . See oli nagu muusika , pidevas liikumises ja muutumises . Vaiksest krabinast sai hetkega tugev nõudlik trummeldus vastu klaasi , mis aga varsti peenikeste piiskade ägedaks , kiireks tormamiseks muutus . Imelik , et isegi vihm , üks ja seesama vihm võis olla nii erinev ! Mis siis inimese tujudest rääkida ! Leenale tuli ikka Peeter meelde . Et miks Peeter korraga nii teistsugune oli ? Aga miks oleks ta pidanud alati ühesugune olema ! Lõbus ja seltsiv . Ega ometi mitte sellepärast , et kõik seda temalt ootasid ? Võisid ju temalgi olla oma mured , oma pettumised , tüdimus või siis lihtsalt väsimus Ei jõua ju alati naerda ja nalja teha ! Leena ei teadnud sedagi , kas Peetril oli perekond või elas ta üksi . Tema jaoks oli Peeter kogu aeg olnud lihtsalt näitleja . Väga hea näitleja . Ja seda oli Leena meelest nii palju , et talle polnud mõttessegi tulnud , et Peetril peale näitleja olemise veel mingi oma elu olla võiks . Tal oli seda praegugi päris raske ette kujutada . Aga nüüd ta vähemalt mõtles sellele . Õhtul , kui nad Olaviga jalutamas käisid ja juba hämarduma hakkas , oli Leenal korraga varemete vahel kõhe hakanud . Asja eest , teist taga . Olav oli siis häbelikult muianud ja öelnud , et ärgu Leena kartku midagi , temaga ei saa midagi paha juhtuda , Peeter olevat päeval Olavit ähvardanud , et lööb ta maha , kui Leenaga midagi juhtub Leena tundis , kuidas ta põsed õhetama hakkasid . Hea , et hämaras näha polnud , kuidas ta punastas ! Seda siis Peeter neid nii üksisilmi jälgis ! Peeter oli tema pärast mures ! Vaene Peeter ! Kas ta siis ei teadnud , et Olav ei tee talle ilmaski liiga ? Ja tasakesi libises Leena käsi Olavi suurde pihku Ümberringi oli vaikne , väga vaikne . Tiibade sahinal lendas neist hääletult mööda üks lind . Kogemata pimeda peale jäänud , pesa poole teel . Nemadki pöörasid ringi ja hakkasid aeglaselt tagasi linna poole minema . Lumemarjapõõsastest möödudes näis Leenale , et Aita hingamist on kuulda Aga võibolla ainult näis . Loodetavasti ainult näis , mõtles Leena nüüd . Kuidas ta selle hirmsa rajuga oleks seal põõsastes maganud ? ! Ja kuhu ta keset ööd vihma eest põgenenud oleks ? Õe elamine oli kaugel , linna teises servas . Oleks ta ka esimeste piiskade langedes jooksma hakanud , läbimärjaks oleks ta ikkagi saanud . Pealegi , kui Aita juba põõsastesse puges , siis ikka sellepärast , et ta mujale minna ei tahtnud . Oli siis õega ütlemist olnud , või kellegi teisega Ega Aita sellest rääkinud . Kui küsisid , siis ütles ainult , et lihtsalt tahab peidus olla , ja kõik . Surus huuled jonnakalt kokku , pööras pea veidi viltu , ja ta taevasinised silmad läksid samal ajal pilvtumedaks . Leena ei saanudki aru , kuidas võib silmade värv sedasi muutuda ? Aga veel hetk - ja Aita puhkes tasasel kurinal naerma . " Sina ei usu ? Sina ei usu , jah ? " Silmad olid jälle säravsinised ja välkusid võidu lumivalgete hammastega . " Mustlane ei tee midagi , mida ta ei taha ! Tead nüüd , jah ? Mina ise tahan siin magada ! " Ja ta keksis Leena jalge ees nagu linnatänava julge varblane , kes pealeastumist ei karda . Leenal oli viimasel ajal Aita jaoks vähe aega olnud . Olavi haiguse ajal ei käinud ta üksi hulkumas . Tahtis rohkem seltsiks olla . Ja paljukest seda vaba aega siis üldse oli ! Valget õhtut jäi aina vähem järele . Nägi ta Aitat aga küll , peaaegu iga päev . Kui mitte hommikul , siis vähemalt õhtul oli Aita teda võõrastemaja lähistel ootamas . " Mida sina tegid ? Mida sina täna tegid ? " küsis ta , ja vadistas vastust ootamata edasi . " Sina tegid filmi . Mina lähen kinosse vaatama , kui sinu film valmis on . Lähen jah ! Tädi ei taha mustlast kinno lasta . Tädi ütleb ukse peal , et mustlane ei pea kinno minema . Kinos on pime ja mustlane varastab . Ma ei varasta ju , kui minu sõber filmi peal on ! Mina vaatan ! Tädi on täitsa rumal . Kuidas ma saan siis varastada , kui ma pean vaatama ? Mul ei ole siis aega varastada ! Ma räägin seda tädile . Ütlen kinotädile . Kui ta loll ei ole , siis ta peab ikka laskma . Kui mul pilet on ! Piletiga peab laskma , mustlase ka . Aga kui ei lase ? " Aita silmis sähvatas kurbus ja viha ühekorraga . Justnagu oleksid ta silmad kahte värvi sädemeid pildunud . " Mina hammustan ! Siis mina hammustan kätte ! Piletiga peab laskma " Korraga oli Aita leebus ise . " Leena , palun ! Ole nii pai ! Ütle kinotädile ! Ütle , et Aita ainult vaatab . Kino vaatab . Ei varasta . Kas sa ütled ? Ütle , kas sa ütled või ei ? " Leena vaikis nõutult . Ja Aita muutus kurvaks , nii lõpmata kurvaks " Sina ei ütle ! Ja mina ei näe sind enam kunagi Kino peal ka ei näe . Millal sa lähed ära ? Kas varsti ? Mida ma pean tegema , kui mustlaseonu läks Tallinnasse ja Leena läheb ka Tallinnasse " Enneolematu võidurõõm käis äkki üle Aita näo . " Mina ! Mina lähen Tallinnasse ! Küll sa näed , mina lähen ! Usud ? " Leena noogutas õhinal . " Mina ostan sulle jäätist ! Mina ostan isale ka jäätist ! Kolm jäätist ostan Kui ma teid ikka üles leian ? " Nad olid jõudnud võõrastemaja ukseni ja Aita keksis peatumata ja tagasi vaatamata purskkaevupargi poole . Leena seisis uksel , kuni Aita laul - lei-an , lei-an , ik-ka lei-an - põõsaste rohelusse kadus . Vihmarabin oli nüüd ühtlane , monotoonne , uinutav . " Peab Aita üles otsima , kui võte ära jääb ja vaba päev on , " mõtles Leena . Aga ta ei teadnud , kust . Silmad vajusid kinni , kell tiksus , vihm häälitses tasa . Vaevuaimatav sinine hommik ahetas toas , aga Leena ei näinud seda enam - ta oli magama jäänud . VI peatüki lõpp . Leena vidutas silmi . " Miks uni kogu aeg ära läheb ? Peab hommikuni magama , muidu ei jaksa " mõtles ta ja pööras teise külje . Laud olid rasked , huuled kleepusid teineteise külge . Une maitse oli suus . Oli küll , aga uni ei tahtnud enam tulla . Leena viskas käed üle pea ja ringutas mõnuga . Suletud silmade ette ilmus pingutusest terve rodu kollaseid rõngaid . Leena lõi silmad lahti . Tuba oli hämar , aga see ei olnud hommikuhämarus . Välgukiirusel lendas tekk pealt ja Leena istus voodiserval , jalad vastu külma põrandat , süda ehmatusest kiiresti põksumas . Öökapilt oli ta haaranud käekella ja püüdis nüüd uneähmaste silmadega seda vaadata . Mittemidagi ei saanud aru ! Viimaks taipas ta , et kell oli tal tagurpidi käes . Selle õieti keeranud , jäi ta tükiks ajaks juhmi näoga osuteid vaatama . See oli võimatu ! Nii palju kell küll ei võinud olla ! Ta tõstis kella kõrva juurde ja kuulas . Kell tiksus . Seepeale raputas ta seda , nagu tahaks ta üleannetut korrale kutsuda . Kuulas veel korra - kell käis edasi . Silmad olid nüüd juba selgemad . Aga kell näitas endiselt pool üks . Kuidas ta sai nii kaua magada ! Üheksa pidi ta tõusma , kümme oli väljasõit Marge käis hommikuti ja koputas uksele - nii oli neil kokku lepitud . Aga ta ei olnud midagi kuulnud ! Ei , Marge oleks senikaua koputanud , kuni ta ärganud oleks Midagi oli valesti , täiesti valesti ! Alles nüüd taipas ta akna poole vaadata . Ilm oli tinahall . Ta tõusis ja astus paljajalu akna juurde . Küünitas välja vaatama . Maas olid suured lombid . Leena kissitas silmi ja püüdis aru saada , kas sajab . Õhk oli udust paks . Siis uuris ta veepinda . Pingsal vaatamisel võis märgata rahutut virvendust veel . Kõik , mis peegeldus , väreles ja võdises . Polnud selget kujutist ei puu oksist ega peegelduvast õuemajastki . See oli imepeenike vihm . Piiskade tillukesed , tihedad ringid ühinesid peaaegu tekkimishetkel , pannes vee närviliselt võbelema . Sadas ! Kas oligi siis vihmapüha või ? Külmavärin jooksis üle Leena selja . Voodi jalutsis , üle tooli seljatoe oli kampsun , Leena läks seda võtma . Korraga märkas ta ukse ees maas valget paberilehte . Tõstis selle kiiresti üles - see oli kiri , Marge kiri . " Leena ! Täna sajab . Väljasõitu ei ole . Boss ütles , et kui ka sadu järgi jääb , maa on jube märg , võtta ei saa . Helga ei lubanud sind äratada , käskis kirja kirjutada . Et sa kaua magada saaksid . Maga siis kaua ! Marge . " Kiri oli ukse alla jäävast praost sisse lükatud . Leena võttis tooli pealt kampsuni ja hakkas vaba kätt varrukasse ajama , samal ajal teises käes olevat kirja veelkord üle lugedes . Jõudnud öökapini , pani ta kirja sinna , seisis hetke nõutult voodi kõrval , tundis , et tuba on tõesti jahe , tiris aga samas käe kampsunivarrukast tagasi , heitis kampsuni hooletult jalutsisse ja hüppas vedrude õõtsudes põlvili voodisse . Tõmbas teki endale ümber , ja jäigi end sedasi õõtsutama , mõtlik pilk aknal . Sügise tunne tuli . Koolimineku tunne . Pisikese kooliplikana ta sedasi põlvili reformvoodil hüpeldes paistiski . Väikese tüdrukuna , kes kella tähele ei pane ja kooli hiljaks võib jääda . Seda oli juhtunud , seda oli mitu korda juhtunud . Kord oli ta end õue mängima unustanud . Ja oleks siis veel , et kellegagi koos , nii et aega ei märka ! Aga ei , jumala üksi ! Lombid , jah , siis olid ka veelombid olnud . Ta oli kinganinaga vee peale tähti kirjutanud . A-d ja O-d ja E-d . Ja imestanud , kui kiiresti nad ära kaovad ! Otsekohe , nagu poleks neid kirjutatudki . Ja vesi oli ikka ühesugune , nagu ei olekski ta ükskord sinna maalinud ühe ja teinekord teise tähe . Siis oli ta proovinud oma nime vette kirjutada , aga sellest ei tulnud ka midagi välja . Ikka ainult vesi , pruun vesi Aga seal sügavamal , sees , olid pilved . Hallid küll , aga ilusad ikkagi . Mitut värvi hallid . Siis oli ta tükk aega keppi otsinud . Keppi ei leidnud , leidis ühe peenikese oksarao , kõveriku pealegi . Ta tahtis nimelt sügavale vee sisse , sinna pilve peale oma nime kirjutada . Et kas seal jääb paistma . Ei jäänud . Aga selle põhjast kraapimisega pritsis pori . Riided ja isegi nägu , kõik olid pori täis . Ta tegi küll käe lombis märjaks ja püüdis palitu pealt pori ära pesta . Ema tõmbas ikka märja käega tema kooliseelikust üle , kui see kriidine juhtus olema . Tegi käe kraani all märjaks ja rapsis sedasi seelikut . Niiviisi temagi , aga ega sellest suurt kasu küll ei olnud . Ja kui ta siis käeseljaga näo pealt pori pühkima hakkas , oli üks tädi , kes mööda läks , riidlema hakanud , et tüdruklaps ja ennast nii ära määrinud ! Leena oli seda tädi kartma hakanud ja tema eest ära tuppa läinud . Kingad olid jalas küll , aga sukad olid kingade sees nii märjad , nagu oleks ta paljalt sukkade väel vee peale tähti kirjutanud ! Lõppes see lugu kehvasti - kooli ei jõudnudki , sest Leena ei leidnud kusagilt kuivi sukki , aga märjad oli ta juba jalast ära tirinud , ja mitte ei olnud tahtmist neid uuesti jalga panna . Jalad olid külmast päris punased . Sedasi paljajalu oli ta siis isa-ema voodisse roninud ja hulk aega seal hüpanud , sest mida see inimene igavusest ikka peale hakkab , kui kooli minna ei saa Leena muigas endamisi - talle tulid " Minu esimesed triibulised " meelde . Raamat . Ema oli seda talle mitu korda ette lugenud . Oma " triibulisi " tal ei tulnudki meelde . Ei seekordseid ega varasemaid . Võibolla tal polnudki , mida meenutada . Ehk kui midagi oli olnud , mis nüüd enam meeldegi ei tulnud , siis polnud see nähtavasti meelespidamist väärt . Kõht oli tühi . Leena pani kiiresti riidesse , võttis rahakoti ja läks . Koridoris ei näinud ta ühtegi inimest . Uste taga tubadeski valitses täielik vaikus . Nagu magataks siin majas saja-aastast und . Ega Leena tahtnudki nii väga praegu kellegagi ninapidi kokku joosta . Tal oli oma kauase magamise pärast piinlik . Kuigi ta armastas kaua magada , ja kodus või siis vanaema juures maal poleks ta ise küll kellaajast mingit küsimust teinud , naerdagu palju tahes . Aga siin oli ta töölkäija töölkäijate hulgas . Nendel oli vaba aeg hinnas ja seda ei raisatud tühipalja magamise peale ! Seda enam oli niisugune üksmeelne vaikus tubades imelik . Seal ei saanud kedagi olla , sest kõik ju ometi ei oleks maganud . Mõni üksik ehk veel , aga mitte kõik ! Mõni temasugune unimüts võis ju tööinimeste hulkagi juhtuda . Need noored valgustaja-poisid näiteks . Küllap oleks nemadki tahtnud hommikuti kauem magada . Tulid tihtipeale , padjanäod peas , ja võtsid bussis uneaega lisaks . Leena ei julgenud , kartis naerualuseks saada . Pealegi võis siis mõni õhtuseid Olaviga jalutamisi jutuks võtta Leena sai ise ka aru , et talle teiste inimeste arvamised liiga palju korda lähevad . Sai aru küll , aga eelistas ikkagi teha kõike nii , et see võimalikult vähe tähelepanu ärataks . Leena muigas . Talle tuli meelde üks ajalehest loetud sõna -- kodanikujulgus . Oli see nüüd praegu kohane või kohatu , ei tema teadnud . Teda pani muigama see " kodaniku " . Nagu polekski inimese julgusest iga asja jaoks küllalt - peab veel mingit kodanikujulgust ka olema . Temal oli inimese julgusegagi tegemist . Ja mida see " kodanik " tema jaoks üldse tähendas ? Passi , mille ta aasta tagasi saanud oli . Seda , et nüüd sai isikliku keelutsooni loa , kui vanaema juurde maale läks . Tuli täita pabereid ja seista ilmatupikkades järjekordades . Ajada tüütuid suurte inimeste asju . Leena kartis , et kirjutab mõne sõna valele reale , ja siis tuleb jälle otsast peale hakata ! Võibolla see oligi see kodanikujulgus , kui sa neid pabereid ja asjaajamisi üldsegi ei karda , midagi valesti ei kirjuta ja kõigega üheainsa korraga toime tuled ? ... Võtmed olid kõik nagis - Olavi oma ka . Tädi istus laua taga ja kudus . Tõstnud Leenale lahke pilgu , naeratas ta ja torkas vardad kerasse . Nagu oleks tal pikem jutt ees . " Teised läksid suurde majja materjali vaatama . Hommikul Tallinnast toodi . Pidid sihukesed asjad olema , mida veel pole nähtud . Et kuidas ka välja tulnud on ! Mis seal ikka , miks ta's ei peaks välja tulema , kui nii kaua ja hoolega tehakse . Kas sa , laps , ei tahagi näha ? Et kuidas sa välja paistad ka ! Mis seal küll vaadata , eks see ole ju teada - noor inimene , võta kuidas tahad , ilus ikkagi ! Ära sa , lapsuke , täna küll ilma vihmavarjuta välja mine ! Iga natukese aja tagant tuleb rabin vihma . Saad märjaks ja jääd veel haigeks ! Filmidiivasid tuleb hoida ! Vaata , kui palju inimesi enne läbi sorteeritakse , kui sinusugune üles leitakse ! Aga ära sa uhkeks ja upsakaks küll mine . Uhkus on kurjast ! Ah , ma niisama lobisen ! Pole sul häda kedagi . Viks ja viisakas laps , nägu alailma naeru täis Ära pane tähele ! Vanainimene räägib ikka , ega siis kõike kuulama ei pea . Aga poistega ole ettevaatlik , need ei hooli millestki , ole sa nii noor kui tahes ! " Leena riputas võtme varna , naeratas kohmetult ja ütles : " Ma lähen nüüd " " Mine , mine , kallis laps ! Muidugi mine ! Kesse mind jõuab ära kuulata ! Mina võin õhtuni välja jutustada - kui aga kuulajaid oleks " Leena käsi oli juba ukselingil , kui tädi talle järele hõikas : " Ah jaa ! Ennist käis siin see mustlaseplika , küsis , kas ilus tüdruk magab veel ? " Tädi hakkas naerma . " Vaata plikat , kus oskas ka küsida ! Ma mõtlesin just kärama hakata , et kuhu sa , pimehull tuled ! Kas sa saad välja ! Aga tema seisis nagu kukupai uksel , ei tükkinud sammugi edasi , pööras pea viltu ja küsis õrna häälega , et kas ilus tüdruk ikka veel magab ! No mis sa ütled ! Ma sain aru küll , et ta sinu järele küsib . Aga tuli niisama kius peale , ütlesin , et meil siin kõik koledad , ei mina tea , keda ta taga ajab ! Tema paneb aga jälle pea viltu , vaatab sulle silmad pärani otsa , ei naerata raasukestki , sihuke tõsine ise , ja ütleb mulle , et kõik on , jah , koledad , aga üks on ilus ! Räägi siis sellisega ! Tema raiub ikka oma , ütle sina , mis tahes . Oi , taevake , nüüd olen su päris ära kohutanud ! Oled küll , oled küll ilus laps , ega ma siis sellepärast Mina räägin sellest , et ega mustlasega vaielda saa , tema jääb ikka oma juurde ! Väikene teine küll , aga mustlane , mis mustlane " Leena seisis nõutult ukse juures . Ta oleks tahtnud tädilt küsida , kas Aita riided olid märjad , kas ta oli väga ära külmunud . Ja kas ta ütles , kuhu ta läheb . Või tuleb veel siia ? Vaevalt küll . Leena oli ju ise keelanud tal siia tulla . Hea seegi , et teisi majas ei olnud . Ehk tädi nendele ei räägi Mitte et ta kaebama läheks , aga võibolla lobiseb niisama Nagu praegu . " Tädi " Leena jäi vait . Mõtles ümber ja ütles kähku : " Ma siis nüüd lähen ! Nägemiseni ! " Õues ei olnudki nii külm . Leena arvas , et on palju külmem . Öine tuul oli toa jahedaks puhunud ja hall ilm ei aidanud külmatunnet ruumis hajutada . Väljas oli õhk pehme ja märg . Parajasti ei sadanud . Õue astunud , jäi Leena keset munakivisillutist seisma ja uuris tühja tänavat . Algul vaatas pargi suunas ja siis linna poole . Tänaval polnud hingelistki . Vahel oli Leenal tunne , et kui filmiinimesi poleks , siis olekski linn inimtühi . Ah , et nende omad on materjali läbi vaatamas ? Ega Leenat sinna oodatudki . Režissöör oli esimesel korral öelnud , et ei tea , kas tüdrukule ongi hea materjali näidata , läheb edevaks . Hakkab end filmimise ajal nii sättima , nagu ta oma meelest ilusam välja näeb ! Ja mis sedasi filmimisest välja tuleb ! Iseasi , kui professionaalne näitleja vaatab . Fikseerib vead ja oskab neid järgmisel korral vältida . Aga tüdrukul pole vaja ennast vaadata - küll kannatab seni , kuni võtted kõik võetud ja materjal kokku monteeritud on . Helikirjutus tuleb ju veel niikuinii . Ega see sisserääkimine kogenematule inimesele nii kerge polegi . Eks näe , kuidas see tal minema hakkab . Tuleb mõnda kohta teab kui palju korrata . Saab oma näolappi veel nii palju vaadata , et isu otsas ! Jah , ärgu Leena materjali vaatama tulgu ! - oli boss esimesel korral otsustanud . Ja Leena ei läinud , ei siis ega teisel ja kolmandalgi korral . Kuigi siis enam poleks võibolla keelatud . Eks nad nägid ajapikku ise ka , et Leena mingi eputis polnud . Väike okas oli talle hinge jäänud küll . Üldsegi mitte sellepärast , et ennast näha ei saanud . Leena ei olnud eriti uudishimulik . Aga küsimus oli usaldamises . Ei tea , mis kell nad sinna läksid ? Jäi tädi käest küsimata . Võibolla on juba läbi . Ehk läksid üheskoos lõunat sööma ? Nälg tuletas ennast meelde . Aga kõigepealt tahtis Leena teada , kus küll Aita olla võiks ! Leena läks uuesti uksest sisse , et alt sööklast paar saiakest kaasa osta , ja siis Aitat otsima minna . Kui ta , saiad käes , leti äärest minema pöördus , tardus ta üllatunult paigale - nurgalaua taga , teeklaas pihkude vahel , istus Aita , kaval naeratus näol . " Tule siia , tule , tule ! Selleks mina siin olengi . Et sina tuled ka siia . Sina oled näljane , jah ? Magasid palju , jah ? Mina tean . Olav teadis . Mina küsisin . Nemad läksid ära . Aga mina ootasin . Mina ostsin teed ja ootasin . Seda teed ma ei joonud . Kui ma joon tee ära , siis ei tohi enam oodata . No ütle , keda mina segan ? ! Keda mina segan , kui siin on kõik tühi ! " Aita vehkis käega suures kaares üle pooltühja ruumi . Juuksed olid tal veel rohkem krässus kui tavaliselt . Oli ikkagi vihma käes , mõtles Leena . " No ütle , kas mina küsisin siin raha ? Kas mina võtsin kellegi oma ära ? Argpüksid ! Igal pool on müüjad argpüksid ! Nad kohe ei saa aru , et ega mustlane kogu aeg ei varasta . Mustlane vahel puhkab ka ! Sina puhkad , mina puhkan " " Söö ! " ütles Leena ja ulatas ühe saia Aitale . " Joo ! " ütles Aita ja lükkas teeklaasi Leena poole . " Joo , joo ! Mina ei ole seda joonud ! " Leena läks võttis letilt tühja klaasi , valas tee pooleks , ja nii nad siis seda hilist hommikust seal kahekesi sõid . Leena oleks ju võinud endale ise teed osta , kui juba siinsamas saiasöömiseks läks , aga ta ei tahtnud Aitat solvata . Aita poleks siis temalt saiagi vastu võtnud . Leena ei hakanud küsima , kus teine ööbinud oli . Vaevalt , et ta vastanud oleks ! Eriti mitte siis , kui tal õiget ööbimispaika ei olnud . Ja paistis , et ei olnud . Riided polnud praegugi veel päris kuivanud Aita märkas Leena pilku oma riietel ning hakkas ülemäära elavalt ja püüdlikult seletama . " Kas sa tead , kas sa ka tead , et minul on oma maja , päris oma maja ! Noh , ei ole maja , oma koobas on , väga hea koobas on ! Küll mina näitan ! Varemetes on üks auk , suur auk , ilus auk . Kivid on ümber . Mina tegin katuse . Ise tegin ! Salakoht , uus salakoht ! Küll ma sinule näitan . Siis usud . Usud küll ! " Leena naeratas . Ja mõtles öökülmadele , mis varsti tulevad . Ja jäätunud lompidele . Ja lumele , ja talvele Mõtles , aga ei öelnud midagi . Nüüd äkki jõudis mõte peatsest lahkumisest temanigi . Korraga oli tal nii kahju , et nad siit ära lähevad . Et Aita üksinda siia jääb Et võibolla ei saa nad enam tõesti elu seeski kokku ! Kõik see , mida Aita oli juba paar nädalat rääkinud , mis teda oli juba hulk aega vaevanud , jõudis nüüd viimaks Leenagi teadvusesse . Väljakannatamatu nukrus vajus söökla umbsesse , unisesse , peaaegu tundetusse ruumi . Leena tõusis ruttu ja võttis Aital käest kinni . " Tule ! Lähme turule ! Mul tuli hea mõte ! Ostame ploome , suuri ploome ! Üks päev ma nägin , tohutu suured olid ! Tuled ju , eks ? Ma sain eile päevaraha kätte , me võime nüüd nii palju ploome osta , kui hing ihkab ! Kas sa ei olegi rõõmus ? " küsis Leena kohkunult . Aita vaatas teda üksisilmi , tummalt . Kergitas siis õige veidi kulme ja küsis vaikselt , aga nõudlikult : " Leena , mis on ? " Leena ei teadnud , mida vastata . Valetada ei tahtnud . Seletada ei tahtnud . Aita sai rohkem aru kui keegi oodata oleks osanud . Leena ei peitnud oma pilku selle tõsise vaate eest . Surus Aita jahedaid , peenikesi sõrmi oma peos ja ütles : " Sügis tuleb " Rohkem ei olnudki vaja . Nad mõlemad teadsid , millest on jutt . Kiire sammuga läksid nad turu suunas . Kell oli juba palju , kes teab , kas seal oligi enam ühtegi müüjat . Ilm läks aina pimedamaks , küllap oli jälle vihm tulekul . Tädil oli õigus , vihmavari oleks pidanud kaasas olema . Aga Leenal ei olnudki vihmavarju . Üks oli kunagi olnud , aga see oli ammu katki . Esimesed suured vihmapiisad tegid vaevalt kuivada jõudnud kõnnitee kiviplaadid täpiliseks . Hetk hiljem läks lahti selliseks sajuks , et üle kitsa tänava oli võimatu naabermajagi näha . Aita ja Leena olid viimasel hetkel hüpanud puumaja väikese varikatuse alla , mis kattis napilt õuetrepi kahte kiviastet . Leena katsus välisust , see oli lukus . Neil ei jäänud muud üle , kui liibuda tihedasti vastu ust , millelt koorus tükkidena luitunud rohelist värvi . Sadu oli nii tugev , et lausa kosena püstloodis allalangev vesi näis olevat läbipaistmatu ja valge . Niisugune vihm ei kesta kaua . Iseasi aga , kas see viimasegi müüja turult minema ei peleta . Leenal oli tõesti kange ploomiisu . Aga peale selle oli tal trotslik soov minna turule just Aitaga . Nad ei olnud koos turul käinud , aga Leena oli juhtunud nägema , kuidas turunaised mustlaste eest oma rahakarpe letilt ära korjasid ja kaupa endale lähemale nihutasid . Pärast võõrastemaja-tädi mustlasejuttu , mille peale ta polnud ju sõnakestki öelnud , tundis ta , et peab end proovile panema . Ta oma argus oli talle vastumeelt . Ta võttis Aital ümbert kinni ja surus lapse tugevasti enda vastu . Aita naeratas , vaatas siis korraga aga ootamatult tõsiselt Leenale otsa ja küsis erutatult , kiirtesti , sõnade takerdudes : " Leena kas , kas sa , kas sina nutaksid , kui mina ära sureksin ? " Leena vaatas Aitat täielikus arusaamatuses . Välgukiirusel käis tal peast läbi , kas Aita on siis haige ? Kas teda ähvardab miski ? Enne veel , kui ta midagi küsida oleks jõudnud , raputas Aita teda tungivalt õlast ja nõudis : " Kas sa nutaksid ? Ütle , nutaksid ? ! Kui mina ära suren , kas sa siis nutaksid ? " Et aga Leena ka järgmisel hetkel midagi öelda ei jõudnud , vabastas Aita Leena õlavarre oma peenikeste sõrmede kramplikust haardest , langetas silmad ja ütles siis tasa , hääles lõpmatu kurbus : " Mina nutaksin , kui sina ära sureksid . " Rohkem ei öelnud ta midagi . Ja enam ei oodanud ta Leenalt vastust . Ta ei tahtnudki , et Leena nüüd veel vastaks . See oli olnud vanne , truudusevanne . Armastuse vanne . Mille tema oli andnud , Leena aga mitte . Raske , südamest raske ohe tuli üle ta huulte . " Lähme , " ütles ta siis . " Vihma ei saja . " Võttis Leenal käest kinni ja astus trepist alla , teda tasakesi enda järel tõmmates . Nagu poleks midagi olnud . Leenal oli häbi . Tal oli väga häbi . Oma saamatuse pärast . Tema , kes ta nii palju armastusest mõtles , nii palju armastuse üle targutas , ei osanud ära tunda seda ainukest hetke , mil ta oleks oma armastust tunnistama pidanud . Üheainsa lihtsa jah-sõnaga . Nüüd kummitas ta kõrvus : " Jah , Aita , ma nutaksin ! Aita , ma nutaksin ! Muidugi ma nutaksin ! " , aga nüüd ei saanud ta seda enam öelda , sest enam ei oodatud seda temalt . See ei oleks enam midagi , mittemidagi muutnud . Õige hetk oli mööda libisenud ja jäädavalt kadunud . Leena lubas endale , et esimesel võimalusel kinnitab ta Aitale , et hakkab temast puudust tundma . Et ta ei unusta teda kunagi , isegi , kui palju aastaid mööda läheb Kergel linnusammul astus Aita mööda sügavate lompide servi . See liikumise kaunis , looklev joonis , sammude graatsia ja keha nõtkus meenutas pigem mõnd eksootilist tantsu kui paduvihmajärgset asjalikku teekonda . Turul korjasid viimased vihmavangi jäänud müüjad oma kiledega kaetud kaupa kokku . Nende märjad keebid tilkusid . Lettide vahel voolas jõena vesi . Ostjaid polnud . Leena küünitas rea otsast vaatama , kas ploome on kusagil näha . Üks vanatädi oli lahke küsima , mida neiu tahaks . " Leena , siin , siin on ! " hüüdis Aita leti teisest servast , kus üks turske mees kaste koomale tõstis . Ja Leena hakkas ruttu ringiga ümber lettide teisele poole minema . Siiski jõudis ta kuulda , kuidas müüjatädi käsi kokku lõi ja ahhetas : " No kas sa näed ! Va mustlaseplika ei jäta filmiinimest ka rahule ! Üks nuhtlus ikka on , muud midagi ! " Leena , kes oli juba mitu sammu eemal , pöördus käigu pealt ringi . " Tädi , see tüdruk pole minule midagi halba teinud . Miks ta nuhtlus on ? Meie oleme sõbrad . " Siis läks ta edasi , et vaadata , mis ploomid need seal on , mis Aitale silma hakkasid . Muidugi ei saanud nad enam selliseid suuri ja uhkeid ploome , mida Aita eelmisel korral turul näinud oli . Aga olid head , magusad ploomid ikka . Maitsesid hästi . Leena hing oli nüüd natuke rahulikum . Ta ei teadnud , kas Aita kuulis , mida ta turumüüjale öelnud oli . Asi polnud selles . Leena ise teadis . Teadis , et ta polnud teinud nägu , nagu ei kuuleks ta midagi . Ta ei läinud edasi , nagu poleks mitte midagi olnud . Oli jäänud seisma ja öelnud , mis tema asjast arvab . Vaatamata sellele , et teda oli ära tuntud . Ja et sellepärast oli juba niikuinii ebamugav olla . Aga ikkagi ta tegi seda ! Ja see oli võit tema enese jaoks . Isegi kui Aita seda tähele ei pannud . Paremgi , kui ta seda tähele ei pannud . Leena oli omi mõtteid mõeldes kogemata porilompi astunud . Ja enne kui ta taibatagi jõudis , käis Aita käsi siuhti ! üle ta valgete kingade . " Mis sa teed ! " hüüatas Leena ja haaras Aital , kes oli kummargil ta kingade kohal , õlgadest . Aita vaatas süütul pilgul üles . " Sinu kingad said mustaks . Sinu ilusad kingad ! " Leena oli keeletu . Nüüd ei osanud ta tõesti enam midagi peale hakata . Aita naeratas leebelt ja tema pilgus oli kirjeldamatu õrnus . Veel hetke vaatasid nad tummalt teineteisele otsa - Leena hämmeldunult , Aita õnnelikult Selle pausi kestes aga , käis äkki üle Aita näo arusaamatuse vari . " Kas kas sina pahandasid ? " küsis ta äkki aralt ja peaaegu õnnetult . " Aga miks ? Mina ei tea nüüd , miks Mida mina pahasti tegin ? Mina nüüd tõesti ei tea ! Kohe ei tea ! " See oli vaikne nutune hala , mis üle Aita huulte voolas . Leena kükitas ta kõrvale maha , silitas ta juukseid ja põski ning kordas kiiresti ja üha uuesti : " Kõik on hästi , kõik on hästi , kõik on tõepoolest hästi ! " Ploomikott , selle mõne ploomiga , mis seal sees veel oli , ununes keset kõnniteed . Tüdrukud läksid kahekesi , käed ümber teineteise piha , aeglaselt jalutades võõrastemaja poole . Imelik , ei hakanudki enam sadama . Veel mitu korda tõmbus taevas ähvardavalt tumedaks , aga vihma enam ei tulnud . Leena ja Aita käisid koos koobast vaatamas . Mäenõlval olid teistest eraldi mõned varemenukid . Kui mägedes varemeid uudistamas käidi , siis nendeni küll ei vaevutud minema . Need olid teistest tükk maad eemal , üsna järsul mäeküljel , võsasse kasvanud pealegi . Aita oli nende juurest avastanud kitsa käigu , mis tema " koopasse " viis . Pigem oli see küll mingi mäekülje sisse ehitatud väike kelder või muu panipaik olnud . Maakividest korralikult kanti laotud seinad , paari meetri pikkused . Et see aga pealtpoolt teab mis ajast ilmale valla oli olnud , siis oli ta täis kõiksugu risu ja rägu , allakukkunud kive ja jumal-teab-mida veel . Põhi oli vaid aimatav . See katus , see " ise tegin " katus oli lihtsalt hulk suuremaid oksi , kuhjatuna üle augu . Ime muidugi , kust Aita nii suured oksad välja nõidus ja mismoodi ta nad läbi tiheda võpsiku kohale toimetas ! Ja kuidas ta nad augu servadele toetuma suutis panna , ilma et nad enne auku oleks kukkunud ? See aga , kuidas Aita seal ööd oli olnud , jäi Leenale täielikult mõistatuseks . Vihm pidi sinna lausa sisse voolama , mitte lihtsalt sadama Ei , ta ei uskunud , et Aita öösel seal oli olnud . Vähemalt ei tahtnud ta seda uskuda . Pealegi oli tal kogemusi , et iga Aita sõna pole tarviski uskuda . Luiskamine oli Aita jaoks loomulik , niisama loomulik , nagu tõe rääkimine . See oli lihtsalt rääkimise viis . Kord oli tarvis niimoodi rääkida , teinekord oli tarvis jälle teistmoodi rääkida . Mis selles siis imelikku oli ? Inimene peaks ju päris rumal olema , kui ta iga kord ühtmoodi räägiks ! Peab rääkima nii , nagu parajasti vaja on - selle tõe oli Aita ammu selgeks saanud ja sellest tarkusest pidas ta ka lugu . Pealegi , selle koha pealt , kus ja kuidas elada , olid nende arusaamad nii erinevad , et peale vastastikuse tõdede kordamise poleks jutuajamine kuhugi viinud . Ja Leena püüdis täna uusi vigu vältida . Pilved olid kadunud ja kõik kohad õhtupoolikust madalat päikest täis . Purskkaevupargist möödudes kahistasid puud tervituseks oma rohelisi lehti . Vihm oli neile tublisti tumedust lisanud . Ikka veel märjad , kandsid nad endal päikese kolletuma kippuvat valgust , mis oli märk peatselt kättejõudvast õhtust , andis aga samas aimu ka lähenevast sügisest . Leena ütles Aitale , et peab nüüd koju minema ja vaatama , mis seal uudist on . Et võibolla on keegi teda juba otsinud . Ja Aita ütles Leenale , et tal on täna veel mitu tegemist . Ja kindlasti on õde teda otsinud . Nii nad seal purskkaevupargi juures lahku läksidki . Aita viipas käega ja keksis sandalettide klõpsudes kõrvaltänavasse . Leena tahtis talle järele hüüda , et homme näeme jälle , aga samal hetkel hõikas Aita selge kõlava häälega üle õla " Homseni ! " ja keksis hoogu maha võtmata edasi , kadudes tänavakäänaku taha . " Homseni ! " ütles Leena ja naeratas endamisi . Vaba päev oli olnud Aita päev . VII peatüki lõpp . Leena seisis keset tuba ja hoidis käes raamatut . Natukese katkiste hallikasbeežide kaantega . Tema ilme oli ühekorraga üllatunud , kohmetu ja rõõmus . Ta hoidis raamatut peos , teadmata , mida teha või öelda . Tõstis siis pilgu ja ütles tasa " Aitähh ! " . Olav naeris . " Ära enne täna ! Võibolla sulle ei meeldigi . Loe läbi , siis ütle ! " " Sulle meeldib ? " " Mulle meeldib . Isal oli kodus üks selline raamaturiiul , kust ma väiksena ei tohtinud ilma loata ühtegi raamatut puutuda . Teistelt riiulitelt võis küll võtta , ainult sellelt ei tohtinud . Nagu kiusamiseks . Siis tahad ju just seda , mida ei tohi . Ükskord , kui ma üksi kodus olin , ronisin tooli peale ja õngitsesin ikkagi . Ega ma hästi ei ulatanud , tooli pealt ka mitte . Tuli juhtumisi just see . Hakkasin siis lugema . Esimene pealkiri oli " Ekstaas " . Tükk aega mõtlesin , et mis see tähendab . Ikka oli õpetatud , et kõik sõnad tuleb järjest läbi lugeda . Et kui läbisegi sõnu kokku veerid , siis kõlbab õppimiseks küll , aga ega raamatuid niiviisi lugeda ei saa . Ma ei julgenudki siis edasi lugeda , muudkui veerisin ikka ja uuesti seda " ekstaasi " . Eks ma arvasin , et olin sõna valesti kokku lugenud ja sellepärast ei saa aru . Viimaks avastasin , et mina olin küll kõik tähed õieti lugenud , aga selles raamatus oli trükiviga ! Nemad on " eks " ja " taas " kogemata kokku kirjutanud , ja sellepärast ma aru ei saanudki ! Alles siis julgesin edasi lugeda . Mis ma siis olla võisin , noh , viiene võibolla Ega ma edasi ka suurt aru saanud . Ainult üks koht jäi mulle küll juba siis meelde : " Sa aimad sügavust ja kuuled / metsloomi kaljuseinte vahel . " Millegipärast olin ma siis kindel , et see on luuletus loomaaiast . Käisid sa lapsena loomaaias ? " Leena noogutas . " Kas sa mäletad , kus jääkarud olid ? Sügaval all . Taga oli Lasnamäe paesein . Ja lapsed viskasid sinna alla karudele kommi . Komm kukkus kividele ja oli seal kaugel all hästi väikene . Pidi tükk aega otsima , et kuhu ta kadus Noh , see oligi siis see " sa aimad sügavust ja kuuled / metsloomi kaljuseinte vahel " . " Olav naeris rõõmsalt . Leena luges kaanelt : Betti Alver TOLM JA TULI . Tegi raamatu lahti . Köide oli veidi lagunenud , kaas oli liimist lahti . Leenal ei olnud kodus just palju raamatuid . Need , mis olid , olid uuemaaegsed . Leena vanemate kodu oli sõja ajal pommitamisel hävinud . Mis seal kodus kunagi olnud oli , seda Leena lihtsalt ei teadnud . Üks vanem , paksude kollaste lehtedega luuletuste raamat oli neil kodus siiski . Mingi " Valitud luuletused " . Seda oli ta juba algkooli ajal lugenud . Ja midagi oli ta sealt koguni kooli aktustel esitanud . Aga Alveri luuletusi seal küll ei olnud . Alverist teadis ta esimese hooga ainult kahte luuletust , seda punase vihmavarju lugu , ja siis veel " Lähen müüjaks " . Neid loeti koolides isetegevusolümpiaadidel ja need meeldisid talle küll . Ah jaa , seda ta teadis ka , et Betti Alver oli tõlkinud eesti keelde Puškini " Jevgeni Onegini " . Teadis sellepärast , et nende vene keele õpetaja oli palju " Oneginist " rääkinud ja suuri lõike sellest pähe õppida andnud . Vene keeles muidugi . Ja kui nad siis kuulsid , et nüüd on see eesti keeles ka olemas , püüdsid nad kaubelda , et kas ei võiks siis vähemalt eesti keeles seda päheõppimist teha . Sellepeale tuli neil ära kuulata pikk jutlus luule olemusest ja selle tõlkimatusest . Kui siis Leena hiljem seda tõlget luges , ei saanud tema küll aru , mispärast see halvem oli . Aga tema ei saanud paljudest asjadest aru . Ja Leena mõtles korraga hirmuga , et jah , Olav ei saanud nendest luuletustest viieaastaselt aru , aga mis siis , kui tema äkki ei saa praeguses vanuses aru Olav oli ometi nii rõõmus , et ta talle sellise haruldase raamatu kinkida sai ! Ta oli pärast materjali vaatamist antikvariaadist läbi läinud ja lahke müüja , kes teda varasemast ajast tundis , oli talle selle juba haiguse ajal toodud raamatu ära pannud . Olav oli sealt ennegi eestiaegseid luulekogusid küsimas käinud . Ja paar haruldast raamatut ka saanud . " Tolm ja tuli " oli tal seal isa väärtraamatute riiulil olemas , aga ta tahtis seda kangesti Leenale kinkida ! Nüüd oli ta Leenat kannatamatult oodanud . Kuulnud siis , kuidas vastastoa uks lukust lahti keerati , raamatu pihku haaranud ja Leena ukse taha tormanud . Leena kuulis enne , kui ta istudagi oleks jõudnud , tasast rütmilist koputust uksele , teadis , et see on Olav , ja tundis ta tulekust heameelt . Imelik päev oli olnud . Juba need öised unenäod , mis südame raskeks tegid Unetud tunnid vastu hommikut . Kauane magamine , hall ilm . Ja Aita , kes ka hinge haigeks tegi . Meele hellaks tegi . Mingi rahutus , segamini seletamatu igatsusega . Leenal oli hea meel , et Olav tuli , ja et ei pidanud siin hämaras hotellitoas üksi olema . Olav tuli sisse , kavalalt käsi seljataga hoides . " Mul on sulle midagi ! Silmad kinni ja käed ette ! Ei , mitte nii ! Ikka peopesad ülespoole ! " Leena tundis , kuidas Olav midagi ta pihkudele asetas . " Nii . Nüüd võid silmad lahti teha ! " ütles ta võidukalt . Leena tegi silmad lahti ja enne kui ta oleks käte peale vaadanud , kohtas ta Olavi pilku , säravat , ootusärevat Langetas silmad - tema kätel lebas ajast koltunud vana raamat . Leena võttis raamatu õrnalt , otsekui kardaks , et see laiali võib pudeneda , kätte Ja siin ta nüüd siis oli oma hirmuga . Kartusega , et viimati ei oskagi ta sellest raamatust nii suurt rõõmu tunda . Mis siis , kui ta äkki nendest luuletustest tõesti aru ei saa ? Raamatu tiitellehel oli musta tindiga kirjutatud pühendus . Ilusa , vanaaegse käekirjaga . " Tõde ja luule - kus lõpeb üks ja algab teine ? ! " Just niiviisi , küsimärk ja siis hüüumärk . Kellelegi on see probleem olnud . Keegi on kellelegi selle raamatu kinkinud ja tahtnud märku anda Kas nii , et tõde ongi luule ? Ja luule ongi tõde ? Leena mõtles hetke . Luule võib tõde olla küll . Sellele vaatamata , et mõni luiskamise vahel luuletamiseks ütleb . Aga et tõde alati luule oleks , sellega Leena küll nõus ei olnud . Tõde võib nii kole olla . Ja julm olla . Nojah , julm võib vist tõesti luule ka olla . Vahel . Aga inetu , kole ? Ei tea . Leena meelest siis ta küll enam luule ei oleks . Aga mine sa tea All oli kuupäev , kuu ja aasta . <arv>. VI <arv>. Ja nime polegi . Ei kinkija nime ega selle nime , kellele kingitakse . Mis linnas , kus kohas - seda ka mitte . Leena püüdis käekirja järgi mõistatada , kas kinkija oli olnud mees või naine . Aga kuidagi ei osanud ära arvata . Tähed olid hoogsad , T-l oli selline jõuline , täiesti sirge , kogu sõna " Tõde " pikkune kriips peal , aga sõna " luule " oli kirjutatud pehmelt ja järeleandlikult - esimene " l " oli palju suurem kui teine , tähed läksid kahanevas joones . Mõttekriips lainetas veidi , mis võis olla märk ebakindlusest , aga samahästi võis see anda märku mõtte lennukusest Leena oli tähti uurides läinud päris akna alla , ja siis oma voodi peatsisse istunud . Korraks oli ta Olavi hoopis unustanud . Aga Olav oli juba Leena kõrvale istunud ja vaatas nüüd üle Leena õla sedasama lehte raamatus . " Kes nad olid ? " küsis Leena . " Mis sa arvad , oli see mees , kes selle raamatu kinkis ? Või hoopis naine ? Imelik mõelda , et meie ei saagi kunagi teada , kellele see raamat kord kingiti . Eks ole ju imelik ? " " Võibolla see polnudki kink . Võibolla tegi keegi kingituse iseendale ja ostis selle raamatu . " " Siis ta oleks ehk ainult kuupäeva sisse kirjutanud . Aga ta kirjutas ju rohkem ! " vaidles Leena vastu . " Võibolla tuli talle see mõte , kui ta seda raamatut luges . Ja ta tahtis oma mõtte , sellest raamatust inspireeritud mõtte , siiasamasse ka jäädvustada " arutas Olav . " Kas sa arvad , et ta tahtis niiviisi selle raamatuga rääkida ? " " Võib ka nii öelda . " " Olav " " Jah ? " " Kui meid enam ei ole , ja see raamat kellegi võõra kätte satub , siis ju tema ei saagi teada , et selle raamatu kinkisid sina täna minule ? " " Ega ei saa jah " " Parem oleks , kui saaks , " ütles Leena kurvalt . " Mina ei taha niiviisi kaduda . Mina ei taha , et ükskord keegi ei teagi , et me maa peal elasime . Et meie ka neid luuletusi lugesime . Et sina mulle niisuguse kingituse tegid ! " " Siis ei jää muud üle , kui tuleb siia raamatusse midagi kirjutada , " ütles Olav ja võttis Leena käe oma pihku . Kõige kaduvuse tunne käis läbi hämarduva toa ja puudutas korraks neid mõlemaid . " Aga kui juba ajaloo jaoks , siis täna me siia küll ei kirjuta . Siis on see nii tähtis , et selle üle tuleb põhjalikult järele mõelda . Ja tead mis - võibolla ma ei kirjutagi siia pühendust . Võibolla teeme hoopis nii , et loeme seda raamatut - koos ja omaette , kuidas tahad - ja siis kirjutame kumbki sellele lehele need read , mis meile just praegu ja just meie jaoks kõige olulisemad on ? Mis sa arvad ? Ja oma nimed ja kuupäeva muidugi ka ! " " Ma ei tea " ütles Leena kohmetult . Talle tuli meelde , et alles äsja oli ta kartnud , et kui need luuletused väga keerulised on , siis võibolla ei saagi ta nendest hästi aru . " Muidugi sa ei tea . Sa ei saagi seda teada . Enne pead sa neid lugema . Võibolla see polegi just sinu raamat . Ma mõtlen , niisugune raamat , mis sulle istub , " rääkis Olav , otsekui oleks ta Leena mõtteid aimanud . Leena heitis talle tänuliku pilgu . " Kas võib , ma vaatan seda raamatut õhtul , enne magama jäämist ? " " Aga muidugi , miks sa küsid ? See raamat on nüüd ju sinu oma ! Aga kui me jääme selle juurde , et mõlemad siia midagi kirjutame , siis ma laenan mõnel vabamal hetkel sinu käest . Oled nõus ? " Leena naeris . " Olen ! Aga võibolla ei raatsi ka - kui väga meeldima hakkab ! " " Siis tulen siia , üle su õla lugema ! " " Olgu ! " Tuba polnud aknaga õhtuvalguse poole . Aga korraga oli toas aimata , kuidas viimased päikesekiired tungisid pilvede vahelt läbi . Õuepealse vastasmaja akendes võis neid isegi näha . Toas oli äkki kummaline , kuldpruun kuma . " Lähme õue ! " " Lähme ! " Nad ei raatsinud sellel valgusel lasta kaduda , ilma et nad korraks selle paistel oleksid olnud . Kogu taevas oli imeline . Polnud enam mingeid pilvi . Või siis ei paistnud nad läbi selle valguse enam kätte . Terve taevaalune oli täis ühtlast sügavkollast valgust . Leena ei mäletanud , et ta kunagi varem oleks midagi sellist näinud ! See oli nii ilus ja väga müstiline valgus ! Lummav ja kõhe . Oli , nagu oleks igavik ennast sel kombel neile ilmutanud . Nad seisid hingetuna keset tänavat , teineteise ümbert tugevasti kinni hoides , kartes liigutada . Oli tunne , et tarvitseb vaid teha väikseimgi liigutus - ja kogu see võlumaailm kaob ! Samas oleks tahtnud olla mitte kitsal linnatänaval , isegi mitte suurel väljakul , vaid keset ääretut avarust , kus taevast on nii palju , et harilikulgi päeval hinge kinni võtab . Leenal oli tunne , et kui selline valgus teda kord ääretus avaruses tabaks , siis sinna ta oimetuna maha langekski ! Langeks maha , saaks üheks maaga , ja oleks samal hetkel osakene sellest suurest kollasest valgusest . Ühineks igavikuga . Niisama lihtsalt - oleks korraga igavikuga üks ja seesama ! Valgus kadus hämmastava kiirusega . Tuhmines , tumestus . Üle kogu taeva , ühtlaselt . Oli - ja korraga enam polnud . Leena ütles tasakesi omaette : " Nii kahju ! " Olav , valgusemees , raputas uskumatult pead : " Kui selle oleks lindile saanud ! " Siis aga , otsekui unest ärganud , raputas ta energiliselt pead ja ütles : " Ei , ei ole kahju ! Ühegi lindi peal , isegi kõige parema foto peal ei saaks seda alles hoida . Mis hoida ! Seda ei saakski üles võtta ! See ei ole võimalik . Tunned ? Seda on praegugi veel õhus " Leena tundis . Õhk lõhnas isemoodi , värviliselt . Õhk liibus vastu nahka , ja seisis seal . Tuult ei olnud , mitte raasugi . Õhk oli soe , paks , embas ühtviisi kõiki ja kõike . Oli ühtviisi hea elusolendite ja eluta asjade vastu . Hõlmas maju ja puid , kive ja inimesi . Ümbritses lindu puuoksal ja lehetäid lehe peal . Tegi kõigest suure sooja terviku . Millesse kuulusid ka tema ja Olav . Üldse kõik inimesed - isegi need , kes olid majades , isegi need , kes juhtusid magama ; need , kes tegid praegu süüa ja need , kes olid toas lambi süüdanud , kardinad ette tõmmanud ning lugesid ajalehte . Jah , ka kõik need , kel polnud aimugi suurest kollasest maailmast akna taga . Pehme , paks õhk kallistas kõiki ja Leenale tundus , et praegu ei öelda küll kusagil , mitte kusagil ainsatki vaenusõna ega heideta ühtegi pilkavat pilku . Praegu lihtsalt ollakse - ollakse üks . Üks suur tervik . Maailm . Või kosmos ? Olav puudutas Leenat õlast . Leena võpatas . Aegapidi , vastu tahtmist tuli ta tagasi . Võõrastemaja ette , tänavale . Seisma Olavi kõrvale . Pimenevasse augustiõhtusse . Kerge tuulehoog libises mööda . Õhk oli liikuma hakanud . " Oled sa lõunat söönud ? Mina ei ole . Lähme kohvikusse , võibolla on seal veel mõni praad alles jäänud . Minul on kõht täitsa tühi ! " Nad hakkasid aeglaselt väljaku suunas minema . Ega Leenagi polnud täna peale saia ja ploomide midagi söönud . Kõht oli tühi küll . Aga ikkagi oli hirmus kahju , et kõik ilusad asjad otsa saavad . Leena ohkas endamisi . " Miks sa ohkad ? Kui sa ei taha , siis ärme lähme sinna " " Lähme , lähme ! Ega ma sellepärast . Nii ilus oli " " Pimedus on ka ilus . Ja põnev ! Mõtle , iga nurga taga võib mõni pisike kollike olla ! Aga meie lähme mööda ja ei märka midagi . " Samal hetkel kihutas kass maja nurga tagant nagu nool , otse nende jalge eest läbi . Mõlemad hakkasid naerma . " Näed nüüd , esimene tont on kohal ! Tule peitu ! " ütles Olav ja tõmbas Leena hellalt enda vastu . Siis proovisid nad naeruga pooleks , kas nad oskavad niiviisi käia , et algul mõlema sisemised jalad ja seejärel välimised . Tuli välja küll . Sisemiste jalgade sammu ajal oli Leenal naljakas tunda , kuidas Olavi ja tema puusad ühekorraga kerkisid ja vajusid . Aga et Olav tublisti pikem oli , siis jäi ta puusanukk parasjagu niipalju kõrgemale , et Leenale iga sammuga natukene kõdi teha . Imelik oli tunda luid-liikmeid nii lähestikku . Ühes rütmis liikudes tuli selline ühe-keha tunne . Ja Leenal oli tahtmine veel lähemale Olavi külje alla pugeda . Et teada saada , missuguseks see ühe-keha tunne siis veel läheb Aga miski hoidis teda tagasi . Mida lähemal nad teineteisele olid - nende hinged ja kehad - seda suurem hellus oli Olavi igas pilgus , igas sõrmepuudutuses . Leena sai sellest ju aru . Ja kuidas uudishimu teda ka tagant ei tõuganud , oli see piir , kust ta veel üle astuda ei tahtnud , juba siinsamas . Ta pidi endas selgusele jõudma . Olavi kindlusetunne aina kasvas . Nõrk , kõikuv lootus oli asendunud rõõmsa rahuga . Olav oli õnnelik . Ja kannatlik . Ta ootas Leenat järele . Ta nägi teda päev-päevalt lähenemas , ja see tegi ta meele helgeks ning rõõmsaks . Ikka vähem mõtles Leena nende koos olles tuleviku peale , ikka rohkem nautis temagi praegust , kestvat hetke . Ta ei mõelnud enam kogu aeg sellest , et ta peab oma tunnete eest vastutama . Siiski oli hetki , mil teda halvas hirm . Mis siis , kui kõik millegipärast muutub ? Ei , mitte Olavi poolt . Veider küll , aga niisugust mõtet ei tulnud Leenal kunagi pähe . Ta ei kartnud kunagi , et Olav võiks tema kõrvalt kuhugi kaduda . Nii kindel oli ta Olavis . Ja see kindlus teda hirmutaski . Ta ei teadnud , kas ta suudab vastata niisama kindlate tunnetega . See , kelle eest Leena pead anda ei julgenud , oli , jah , tema ise . Ja seda , mis siis Olaviga juhtuks , Leena kartiski . Siin ta nüüd siis oli ! Olav oli talle nii kallis , et ta mingi hinna eest poleks tahtnud talle haiget teha ! Jah , nii kallis oli Olav kindlasti . Aga kas ka nii kallis , et kogu elu Seda ei teadnud Leena ikka veel . Veel vähem teadis ta aga seda , et kogu elu kohta vaevalt et keegi teab , isegi siis , kui arvatakse , et teatakse . Kohvik oli suitsune ja sumises . Uksel oli küll silt " Vabu kohti ei ole " , aga uksehoidja laskis nad meeleldi sisse . Filmiinimesed olid suvega tuttavaks saanud . Leena oli siin õhtul ainult paaril korral käinud , aga vahel võttelt tulles meeldis talle koos Marge või Helgaga siit läbi käia ja hästi head kohupiimakooki süüa . Võttepäevadel tõi buss neile kusagilt sööklast platsile hiiglasuure potitäie suppi . Polnud küll kellaajalist lõunavahet , aga kui supp pärale jõudis , tegi see , kes parajasti vaba oli , otsa lahti . Ja enne , kui supp päris ära jahtuda oleks jõudnud , oli igaüks oma kausitäie kätte saanud . Mehed rohkemgi kui ühe . Ja siis läks töö juba edasi , kuni vahetuse lõpuni . Kui pärast linna jõuti , valis igaüks taskukohase õhtustamise viisi . Kes käis piimasaalist läbi , kes ostis poest midagi võõrastemajja kaasa ja kes käis hiljem all sööklas . Suure maja inimesed käisid vist sagedamini kui teised lausa restoranis õhtust söömas . Ja mõni käis kohvikus , mis õhtuti oli küll väga tihedas suitsupilves ja napsiklaasi taga istujate jõminat täis , aga restoranist siiski odavam , ja riietusele ei tehtud seal ka ettekirjutusi . Leena ja Olav ootasid veidi , kuni said ühe vabaneva laua ruumi vaiksemas sopis . Isegi praega vedas . Näljased , nagu nad olid , polnud neil tükk aega mahti midagi rääkida . Nad sõid . Viimaks taipas Leena küsida , kuidas materjal ka oli , kas kõik oli korras . Samal hetkel , kui ta seda küsis , tuli ta äkki mõttele , et materjali hulgas võis ju ka see Peetriga tehtud öine režiimvõte olla . Kohe kahetses ta oma küsimist . Imelik , et see talle kordagi pähe polnud tulnud ! Kogu pika päeva teadis ta , et vaadati linnast tulnud materjali , ja tal ei tulnud ettegi , et võtted , mis tema jaoks nii tähtsad olid olnud , võisid olla nende seas ! See oli hea märk . Märk sellest , et Leena hakkas omandama oskust asju küljest maha raputada ! Tema takerdumine ühe või teise asja taha , mõne mõtte lõputu tiirlemine peas , see , et sündmused unes kordusid , väsitas ja vaevas teda . Teinekord oli tal tahtmine , et keegi teda tugevasti raputaks ! Võimatu oli ise endaga hakkama saada . Ja nüüd , teinud avastuse , et ta polnud kordagi täna nii tähtsale asjale mõelnud , stseenile , mis oli teda painanud osa peale kinnitamisest saadik , ning võibolla täna vaatasid kõik just neid kaadreid , pealegi Olav koos teistega , tundis Leena äkki ootamatut vabanemise tunnet , suurt kergendust . Ja kui ta esimesel hetkel selle peale tulles oli kahetsenud , et ta läbivaatuse praegu jutuks võttis , siis nüüd küsis ta endalegi üllatusena Olavilt otse , ilma igasuguse kohmetuseta , kas see pikk öine stseen Laura ja Tomiga oli ka juba laborist tulnud ? " Ei , tänane oli kõik varasem materjal . Need võtted on alles ilmutamisel . Paha küll , et kõik see nii kaua aega võtab . Oleks , et meil Eestis tehtaks ! Aga Leningradis , seal on pikad järjekorrad ja ootajaid igavene hulk . Ja kui siis ilmutamise või filmi praak veel juhtub olema ! Ega ikka lumega suve uuesti ei võta ! Tead , praegu ongi ühe karbiga mingi jama , " jätkas ta murelikult . " Kas on kuhugi toppama jäänud või on praagi hulka sattunud , ei tea . Nagu tina tuhka kadunud ! Peab uuesti helistama ja küsima . Nad ei leia seal ise ka . Ütlevad , et kirjade järgi ei tohiks nagu praagi hulgas olla . Aga kus ta siis on , seda keegi ei tea . See on üks ammune materjal . Juuli keskel vist sai võetud . Seal on veel see sinu mäkkejooks , see , mida üksainukene duubel jäi Tead küll ! Mis päris filmi algusesse läheb - noh , ikka see valge pilv , mida me kuidagi kätte ei saanud ! Seda ei tee niisama lihtsalt uuesti ka . Muu on seal rohkem suurte plaanide värk , neid annab ehk ikka kuidagi kombineerida . Aga võta sa pikka liikumisega kaadrit ! Sügis sama hästi kui käes ! Ja filmis on ta veel nii pagana tähtsa koha peal ! Ikkagi vaataja jaoks esimene kaader Lauraga . Ja sul läks see duubel täitsa kümnesse ! Taevas ja pilv muidugi ka . Kõik oli tip-top ! " ütles Olav kahetsusega . Aga näinud Leenat mõttesse jäävat , lohutas ta ruttu : " Ega pole ju veel teada . Ehk tuleb veel välja ! Kuhu ta siis ikka kaduda sai - mingi arvepidamine peab neil seal ometi olema ! Ega me praegu ümber võtma ei hakka . Ootame veel . Hulk materjali on hoopis võtmata , ja kui nüüd vihmad ka kiusama peaksid hakkama , siis oleme puhta hädas . Praegu ei saa juba sellepärast niisama , igaks juhuks ümbervõtteid teha , et aega on napilt Eks näe . Loodame ikka , et see asi saab korda ! " Leena oli nüüd tõesti mõttesse jäänud . Aga tema ei mõelnud sellest , kas leidub aega kordusvõteteks ja kas selliseid üksikuid kergeid valgeid pilvekesi suvelõpu taevas üldse kunagi on . Ei osanud ta praegu veel muretseda , et äkki on tema katkitorgitud tallaalustega valus mäkkejooks tõepoolest kaduma läinud . Leena mõtles ajale . Möödunud ajale . Mis siis kõik veel teisiti oli . Talle tuli äkki selgesti meelde , mida ta sel ajal Olavist ja valgusemõõtmisest mõtles Ja ta naeratas ning tõstis pilgu . Olav kohmetus Leena terase uuriva pilgu all , naeratas häbelikult - lohud põskedel kadusid kurrukeeristesse , nii nagu vette visatud kivigi enda ümber ringe tekitab - ja küsis siis : " Mida sa mõtled ? " " Ei midagi , " vastas Leena . " Tuli meelde , kuidas me sinuga jõeni ja tagasi jooksime Kas sinul on see meeles ? " Leenale paistis see tähtis olevat , mida Olav sellest mäletab . " Ega sina jooksnudki . Sina lendasid . Pidin sul kogu aeg kõvasti käest kinni hoidma , et sa päris õhku ei tõuseks ja ära ei lendaks ! Ausõna ! Mul oli tõesti hirm , et sa ära lähed . Selline kerge ja hõljuv . Nagu see pilv , see valge pilv . Hakka sind siis samamoodi ootama , nagu me seda pilve ootasime ! " proovis Olav lõõpida . Aga Leena oli tõsine . " Kas sa oleksid oodanud ? Kui kaua sa jaksaksid oodata ? " " Kaua , " oli Olav korraga täiesti tõsine . Ainsa hetkega oli Leena jälle tagasi puusanukkide juures . Mõtte juures , millelt ta tabas end teel siia Et kui veelgi lähemal teineteisele olla ? Mis tunne see siis veel on ! ? Nii oli ta tulles mõelnud . Nüüd mõtles ta , et kui veel rohkem küsida , millega see siis lõpeb ? Kiusatus oli küsida , rinnus kripeldas , ja iga Olavi vastusega käis magus jutt südame alt läbi Siin oli piir . Päris kindlasti oli piir nüüd jälle käes , kui ta ei tahtnud teist ilmaasjata õrritada . Kombekas tüdruk ja meelitusi ihkav naine seisid praegu ta sees vastamisi . Kumbki ei liigutanud . Kumbki ei andnud veel alla . Leena oli nõutu . Tema , tema ise pidi otsustama , kummal ta käsib taanduda ! Kummal ta käsib ootele jääda ? Uinuda Kui kauaks ? Seegi olenes sellest , kumb neist ? Tüdruk peaks uinuma saja aastasesse unne . Nagu muinasjutu Okasroosike Ei , tüdruk peaks uinuma igavesse unne ! Kui ta nüüd tema koha loovutab , siis on ta sellest hetkest peale teine . On täiskasvanu . On naine . " Lähme ! " ütles Leena püsti tõustes asjalikult . " Meil on makstud , eks ? " Ja ta hakkas vastust ootamata laudade vahel laveerides väljapääsu poole minema . Ta oli andnud naisele endas käsu taanduda , ootama jääda . See aeg ei saanud kaugel olla . Igatahes mitte saja aasta , ja ammugi siis mitte igaviku kaugusel VIII peatüki lõpp . Leena pani raamatu otsustavalt kinni , ohkas raskelt , lükkas siis teki pealt ja astus paljajalu põrandale . Tallad jahtusid , kuni ta seal sedasi imelikult tardununa seisis , üksisilmi toanurka vaadates . Vaikus . Isegi mitte hiire krõbistamist polnud kuulda . Ega Leena ei kuulatanudki . Ka ei vaadanud ta kuhugi . Või kui , siis kuhugi hoopis kaugele . Läbi sise- ja välisseinte , läbi ruumi ja aja . Sinna , kuhu poleks tohtinud minna . Kuhu Leena ei oleks tahtnud minna . Väikese tüdrukuna oli ta arvanud , et maa sees on samamoodi toad nagu maa pealgi . Ainult sealsest toast ei lähe ühtegi ust . Ka pole sellel toal aknaid . Ja seinad on mullast , mustast mullast . Tingimata mustast ! Toad on kõrged , vähemalt niisama kõrged kui päris-toad . Ja sinna see inimene läheb , kui ta ära sureb ja mulla alla maetakse . Igas toas üksainus inimene , ihuüksi Kõnnib seal , liigub seal . Kaua . Niikaua , kuni lõppude lõpuks ära kõduneb . Mullaks saab . Toa põrandaga üheks . Või seintega . Või laega ? Ei , laega Leena ei arvanud , laega mitte ! Ikka seinte või põrandaga . Kõige rohkem kujutles ta seda mulda ikka põrandale lisaks tulevat . Ja siis pannakse sinna mustast mullast tuppa jälle uus surnud inimene , kes seal siis omakorda ihuüksi olema hakkab . See kujutlus oli teda hirmsasti kohutanud , nii et ta pimedas toas und ei saanud ja aina nuttis . Pidi ju kole olema sedasi üksi seal maa all olla ? ! Ja mida sa seal pimedas üksi teed või oled ? Ühtegi asja ei ole , kellegagi rääkida ei ole Ning küllap see võtab kaua aega , see kõdunemine - nii oli ta arvanud Külmalõdin jooksis üle selja ja raputas Leena tardumusest lahti . Surm läks üle selja - niisugune ütlemine on Leenal oli kõhe . Nagu oleks tõepoolest surm siin Leenaga koos samas hotellitoas olnud . Mis oli surmal Leenaga asja ? Leena oli noor , tema elu oli alles ees ! Aga näe , surm tuleb ja jookseb üle selja just siis , kui tema , Leena , oma salajasi mõtteid mõtlema jääb . " Kui ma teaksin vaid , kuhu , kuhu / kõik me reisime ükskord siit ? " oli kirjas raamatus , Olavi kingitud raamatus , mida Leena parajasti käest ära panema oli läinud . Läinud , ning unustanud enda keset toapõrandat seisma ja mõtlema . Lapsepõlve hirmud tulid tuppa nagu omainimesed kunagi , ette teatamata ja märku andmata . Ometi oli Olav , kui nad kohvikust viimaks tagasi majja jõudsid ja Leena ukse taga hüvasti jätsid , üle Leena pikkade juuste sellise õrna ja kaitsva pai teinud , mis pidanuks kõik pahad mõtted hulgaks ajaks peletama . See vaevu-vaevu puudutus pani Leena punastama ja silmi maha lööma . Juuksed olid õuest niiske õhu käest tulles kahus ja krussis ja Olavi sõrmed polekski nagu tema pead puudutanud , vaid libisesid pigem mööda õhku . Oli , nagu oleks nõrk elektrivool olnud Olavi peo ja Leena sagris juuste vahel . Leenale tundus , et õhk särises tasakesi . Ja selle vaikse särina saatel hulkus mõnus kõditunne mööda Leena ihu . Koridor oli hämar , tühi ja vaikne . Leena tahtis korraga nii väga end vastu Olavit suruda , silmad kinni panna ja sedasi seisma jäädagi . Kuulata , kas Olavi süda lööb niisama kiiresti kui tema oma ? Tunda , kas Olavi süda ikka üldse lööb ! Tema enda oma oli vist küll lööke vahele jätnud ja alles seepeale hooga kihutama hakanud , otsekui peaks ta tagasi tegema peatutud hetki . Jah , Leena tahtis , aga ta ei julgenud . Mitte Olavit ei kartnud Leena , vaid iseennast . Iga liigutus tundus talle lubadusena , peaaegu tõotusena . Seda ta ei tohtinud , mitte mingil juhul ! Mitte veel Nii ei saanudki Olav teada , kui väga tahtnuks Leena praegu tema kaissu pugeda ! Kui tänulik oli ta Olavile selle õrna , säriseva puudutuse eest . Selle läheduse eest , mis andis Leenale aimu tema tulevikust , olgu see siis just nii kaugel või ligidal kui ta olema määratud on Põrandalauad olid külmad ja selle aja peale olid Leena jaladki sama külmad või siis veelgi külmemad . Ruttu istus ta tagasi voodile ja tõmbas jalad enda alla sooja . Raamat , mida ta ära panema oli läinud , oli tal ikka veel käes . Leena tegi selle uuesti lahti ja hakkas , kulm kortsus , kiiruga lehti lappama . " vaid tohutusuur hotell / on mu õitsev skelett " , käisid silmad üle ridade . " Neid lifte ja treppe ja käike , / neid peegleid ja uksi ja tube ! / Olen eneses võõras ja väike , / ning mul on jube . " Jah see , just see oligi see luuletus , mis lõppes sõnadega , et " kui ma teaksin vaid , kuhu , kuhu / kõik me reisime ükskord siit " Leena tundis oma mõtte ära . Kui nad Olaviga kumbki midagi raamatu tiitellehele kirjutama peaks , kas ta kirjutaks siis sinna needsamad read ? Kõik mõtlevad surmast . Iga lapski mõtleb surmast . Isegi Aita oli täna - oli see tõesti täna ? - suremisest rääkinud . Oli küll kiindumist ja armastust mõelnud , selle kohta teada tahtnud saada , aga küsinud seda suremise kaudu . " Kas sa nutaksid , kui mina ära sureksin ? " oli Aita häälevärinal küsinud . Ja tema , rumal , polnud küsimisest aru saanud . Oli vastusega viivitanud . Polnud kohe taibanud , et just surm on see , mis armastuse lõplikult ja kindlamast kindlamini paika paneb . On see tõesti nii ? Surm on ju lahkumine ! Pidi siis lahkumine , alles lahkumine armastust tõestada suutma ? ! Ei , Leena ei tahtnud niiviisi ! Leena tahtis , et ta teaks armastusest kõike , nüüd kohe , praegu Aga ta ei teadnud . Ja tahtmatult mängis ta korraga mõttega , mis oleks , kui Leena nägi Olavit teadvusetult maanteel kägaras , jalgrattast mitu meetrit eemal . Künkast alla kihutasid autod . Mootorimürin lähenes , lähenes , oli kõrvulukustavalt vali Leena surus pea vastu põlvi . Silme ees tantsisid rohelised ja kollased rõngad , kõrvades oli läbilõikav valu . Hetk hiljem kohises kõrvus ainult suur vaikus Leenal oli õudne . Ei , niiviisi ei pidanud küll keegi , mitte keegi oma armastusest teadlikuks saama ! Leena raputas ägedalt pead , otsekui vaielnuks ta toatäie rahvaga . Raamatu oli ta kõvasti vastu rinda surunud ja püüdis nüüd rahuneda . Raamat oli Olavi kingitud , oli Leena jaoks praegu nagu Olav ise . Suured pisarad kukkusid raamatu kollastele kaantele , aga Leena ei raatsinud raamatut käest panna , ka mitte oma käsi raamatu küljest vabastada , et pisaraid pühkida . Leena ei tahtnud oma rumalatest mõtetest enam midagi teada . Ta ei tahtnud üleüldse mitte midagi teada , mitte kui midagi mõelda , tahtis lihtsalt olla . Tahtis , et kõik , kõik lihtsalt oleks ! Oleks niiviisi , nagu kogu aeg . Igatahes ei tahtnud ta midagi muuta . Ühegi teadmise eest pole ilmas vaja niisugust kohutavat hinda maksta ! Kuidas ta sai , kuidas ta küll sai midagi nii koledat kujutleda ? ! Tuba oli hämar . Laelambi abitu valgus jäi kärbestest mustatud klaaskuplisse otsekui pidama , ilma et oleks sealt kaugemale jõudnudki . Lamp öökapil heitis hädise valgussõõri lohkuvajunud padjale . Padjapüür polnud selles valguses mitte valge , vaid hall . Kare roheline tekk hammustas paljaid sääri . Leena oli jalad uuesti üle voodi serva rippu lasknud ja vaatas nüüd nõutult toas ringi nagu oleks ta siin ruumis esimest korda . Mitte ühtegi õdusat nurka , ainsatki rõõmsat värvi ! Tontlikul mustal aknaklaasil ei õitsenud pitsist lilli , aknal polnudki õhukesi kardinaid , olid ainult kitsad pruunid külgkardinad . Suviste vaevalt hämarduvate ööde ajal ei tulnud Leenal pähegi neid ette tõmmata . Nüüd ta tõusis ja tegi paar sammu akna suunas . Mustendavast aknaaugust sammus talle vastu tema enda peegelpilt , niisama ebakindel kui ta isegi . Kardinad olid liiga kitsad , nad ei ulatunud päris kokku . Kui ta käed oli jõuetult rippu lasknud , jäi ta kahe kardina vahelt ikkagi iseendale otsa vaatama . Kodu Leenale tuli meelde kodu . Just meelde . Veel õigem oleks öelda , et meeltesse . Sest enne , kui Leena kodu peale mõtlema hakkas , tundis ta talla all villavaiba pehmust ja soojust . Köögiuks oli pärani ja küdeva pliidi hõng täitis mõlemad toad . Ainult esiku vahelt oli uks kinni , sealt tuli ootamatult jahe õhk , kui isa ukse avas . Tuppa oli kuulda , kuidas pliidi peal vesi kannus keema hakkas . Ema tõstis kannu pliidilt , heli katkes . Hetke pärast levis tuppa piparmündi lõhna . Juba tundis Leena , kuidas lusikas meepurgis , mis liiga sügavale oli vajunud , ta sõrmed kleepuma pani . Kiiresti tõmbas ta keelega üle näppude - suhu jäi magus maitse . Leena neelatas . Nüüd oleks ta võtnud oma teetassi , suure mõnusa kruusi , istunud toas oma voodiservale , tõmmanud ripplülitist piimvalge voodilambi põlema ja laotanud ajakirja värske numbri voodile . Lapanud läbi mõned esimesed leheküljed , oleks ta tingimata tagakaane enda poole pööranud ning siis aeglaselt ja mõnuga ajakirja tagant ettepoole lehitsema hakanud . Teed rüübanud ja lasknud silmadel siin-seal üle ridade käia . Imelik küll , et ikka tagant ettepoole , mõtles Leena nüüd juba täiesti rahunenuna . Kodu oli praegu kõigi meelte kaudu temani jõudnud , tuues kaasa rahu ja kindlustunde . Oli see koduigatsus ? Küllap vist . Aga rohkem kui kodust puudust , tundis ta praegu lausa vastupidist tunnet - kodu oli olemas , oli igal hetkel olemas ! Tänusegune rõõm täitis ruumi võõrastemaja numbritoa nelja ilmetu seina vahel . Ja seda oli Leena jaoks uskumatult palju . Veel natuke aega tagasi ei teadnud ta , kuhu oma kurvastuses pageda , kust leida varju ja lohutust . Heameelega oleks ta Olavit tema tuppa otsima läinud . Aga Olav polnud ju oma toas üksi ! Samas toas elas veel helioperaator , Rene . Muidugi võis ta veel mitte kodus olla . Rene oli härrasmees , alati ülikonnas ja puha ! Leena tundis end tema juuresolekul üsna ebamugavalt . Rene ei öelnud küll kunagi ühtegi halba sõna , ta oli džentelmen , viisakas ja korrektne . See , mida Leena võõristas , oli Rene hindav pilk . See polnud ei üleolev ega pealetükkiv vaade , vastupidi , võis koguni heakskiitev olla , aga Leena kohmetus selle hindava pilgu all ikkagi . Ta polnud harjunud , et mehed teda niiviisi vaatavad ! Õieti oleks Rene pidanud suures hotellis elama , sinna sobinuks ta hoopis paremini , arvas Leena . Sageli tuli ta oma käikudelt alles kahe-kolme ajal öösel . Leena polnud kunagi näinud , et ta juua täis oleks olnud . Aga võtnud oli ta vahel õhtuti küll , seda oli lõhnast tunda , kui nad kitsas koridoris vastamisi juhtusid . Või kui Leena Olavi haiguse ajal nende toas õhtuti Olavile seltsiks oli ja Rene sel ajal koju tulema juhtus . Kui Rene päris hilja tuli , ei püüdnud ta kunagi tasemini astuda - tema samm oli ühtviisi mõõdetult kiire ja sihikindel päevavalges ning ööpimedas . Tantsukingade nahktallad klõpsusid vastu puupõrandat ja öine tühi ning vaikne koridor ainult võimendas seda heli . Leena ei teadnud Rene käikudest õieti midagi . Imestas ainult , et kus küll nii väikeses linnas ka käia on , pealegi veel niiviisi , et kunagi omadega vastamisi ei satu . Sellepeale Olav muigas ja ütles , et küllap siis polegi samas linnas Ja sinna see jutt jäigi . Alles tükk aega hiljem oli ta kuulnud kord Marget küsimas , kas keegi Rene naise aadressi teab , väljasõidu aega olla tunni võrra varasemaks muudetud , viimati tuleb alles hommikuks kohale , siis kui nemad juba ära sõitnud on . Ehk peaks keegi takso võtma ja ära käima , mis see kolmkümmend-nelikümmend kilomeetrit siis ära ei ole ! Ei , tuleb öösel nagu alati , oli Olav Margele öelnud . Jätku aga öökapile teade ja ärgu muretsegu , Rene juba alt ei vea . Imelikud inimesed on mehed , mõtles siis Leena . Olav pidi siis ju Rene käikudest teadma , aga ta ei rääkinud midagi , kui Leena sellest juttu tegi ! Tema oleks Olavile küll rääkinud , kui Olav oleks küsinud ja tema oleks teadnud ! Jah , aga kas Olav olekski küsinud ? Ega vist . Kui nad koju tulid , polnud Leenal aega olnud märgata , kas Olavi ukse alt paistis valgusriba või mitte . Ta ei olnud seda isegi siis mitte tähele pannud , kui ta punastamise pärast tükk aega põrandale vaatas . Nii ei osanud ta nüüd arvata , kas Rene oli siis kodus , kui nemad tagasi jõudsaid . Tuppa astunud , tundis ta , kuidas põsed kuumasid ning kõrvalestad õhetasid . Ja Leenal oli häbi . Mitte Olavi pärast , iseenda pärast oli tal häbi . Et ta selline tita on ! Oleks siis , et Olav teda suudelnud oleks ! Siis , jah , siis oleks Leena aru saanud , miks süda taguma hakkab ja põlved nõrgaks lähevad Aga tema häbeneb paid , tühipaljast paid ! Mõtetega sinnamaani jõudnud , sattus Leena veel suuremasse segadusse . Ei tohi mõelda , et tühipaljast , tundis ta . See ei olnud tühine , see ei olnud väike asi ! See oli tähtis , see tähendas midagi . Mitte ainult temale , see tähendas Olavile ka ! Ah , ja üldse ei ole ju asi selles , mida tehakse ! Tähtis on , mida tuntakse . Mispärast midagi tehakse . Ja siis ei ole vahet , kas suudeldakse või kallistatakse või võetakse ainult käest kinni . Ühestainsast sõrmestki kinni ! Nüüd jõudis Leena oma mõtetega sinnamaani , kust ta enam edasi minna ei osanud . Ei julgenud . Kui nii erinevaid asju tehakse ühe ja sellesama tunde ajel , kui see kõik on ühtviisi armastuse väljendus , mis tuleb kogu hingest ja mida häbenema nagu ei peakski , kas siis see , kui poisiga ühes voodis magatakse Leena põsed lõid uuesti lõkendama . Ta ei tahtnud niiviisi mõelda . Nüüd oli tal oma mõtete pärast häbi . Kiiresti läks ta üle toa , tõmbas voodi alt välja kohvri , avas selle ja hakkas seal sihitult sobrama . Pluusid Kaks pluusi - valge ja punane . Mõlemad ta oma tehtud . Valge täitsa lihtne , lühikeste kimonokäistega . Punane hoopis ilma varrukateta , pisikeste valgete nööpidega ja kitsa valge kandiga ümber avara kaeluse . Puhas öösärk , sitsist , väikeste lilledega . Paar paari pesu , valget , mustrita . Kärmesti lükkas Leena need kohvri kaugemasse nurka , otsekui ei tohiks ei öösärk ega aluspesu ta pilgu alla sattuda Jooneline kaustik , mõned ümbrikud . Väike märkmik . Leena võttis märkmiku ja laskis lehtedel sirinal pöidla alt läbi joosta . Pani selle siis sisse vaatamata kohvrisse tagasi . Märkmik oli tühi , ta teadis seda niigi . Sinna oli ta mõelnud kirjutada üles selle suve kõige tähtsamad mõtted , kõige olulisemad sündmused . Oli paaril korral pliiatsigi kätte võtnud ja tükk aega märkmiku väikest ruudulist lehte põrnitsenud . Leena ei olnud kunagi päevikut pidanud , talle oli ikka imelik tundunud sedasi iseenda jaoks kirjutada . Nagu poleks kohe kedagi , mitte kedagi , kellega rääkida saab ! Leenal oli olnud . Vähemalt nende mõtete jaoks , millest ta rääkida tahtis . Sõbratarid , kodused Ja nüüd Olav . Rääkida sai teistegagi , olenes muidugi jutust Aga kõigest ju ei tahagi rääkida . On mõtteid , mis peavadki ainult mõteteks jääma . Mis liiguvad nagu klaasikillud kaleidoskoobis , igal hetkel isemoodi kombinatsioonis , uues mustris , üks ilusam kui teine , põnevam kui teine . Leena oli väiksena nii väga armastanud seda papist võlutoru sõrmede vahel keerutada . Ja üle kõige oli tal siis kahju olnud , et tal kuidagi ei õnnestunud mõnd eriti ilusat mustrit kellelegi teisele ka näidata . Ta oli proovinud , palju kordi proovinud ! Aga iga kord , kui tal oma teada õnnestus kaleidoskoop liikumatult kellegi teise silmadeni viia , ja kui ta siis ise kõrvalt sellesse piiluda püüdis - et kas on ikka seesama pilt , mis temal oli ? - pidi ta pettuma , sest kõik oli muutunud , oli juba teine . Võibolla ilusamgi , aga teine ! Nii väga tahtis ta teistega jagada just seda , mida tema nägi ! Nüüd oli teisiti . Nende muutuvate mõtetega . Nüüd Leenale meeldis , et kõik oli aina liikumises , teisenemises . Et mõtetes oli midagi tabamatut . Et mitte kõiki mõtteid ei saanud ära rääkida . Veel vähem aga sai neid kirja panna ! Milleks ? Milleks kirjutada üles midagi , mis hetke pärast on juba hoopis midagi muud . See polnud heitlikus . See oli omamoodi mäng mõtetega , nauding mõtlemisest . Selles oli oma võlu . Aga ainult seni , kuni see kõik jäi sinu sisse , ainult sinu enda mängumaale . Kõik , mis sinust väljapoole pääses , omandas lõpliku kuju . Polnud oluline , kas see kehtis minuti , tunni , päeva või kuu Tõepoolest , hetke pärast võis ju oma mõtte ümber sõnastada , võis koguni hoopis ümber mõelda , teisiti otsustada , aga välja öelduna oli su mõte siiski korraks fikseerunud - kellegi teadvuses , võibolla isegi mälus , kes teab Selline mõte oli valmis mõte , vähemalt korraks valmis . Sellega ei saanud enam mängida , see oli midagi muud . See ei olnud enam palja lõbu asi . Nüüd , kus ta sinust välja oli läinud , pidid sa olema valmis kõigeks . Valmis selleks , et su mõte vastu võetakse ja niiviisi saab ta veel kellegi teise omaks ka . Või et teda vastu ei võeta , vaieldakse vastu , ja siis on jälle sinu kord oma mõttega midagi ette võtta - võid teda kaitsta või alla anda , võid temast loobuda kildhaaval või ühekorraga . Oh , palju on igasuguseid võimalusi ! See see rääkimine ongi ! Jah , kui on tegemist nende asjadega , millest rääkida tahad . Või pead . Aga oma mõte kirja panna ? Iseenda jaoks ? See oleks siis nagu iseendale teada andmine , et kuule , sa minu mina , ma arvan , et see asi on nüüd nii ! Ei , see oleks lihtsalt naljakas . Või kui seda naljana ei saa võtta , siis oleks asi ju hoopis hull - siis tuleks iga enda poolt kirja pandud sõna tõsiselt võtta . Ja mitte ainult täna , vaid ka homme ja kes teab , kui pika aja pärast veel ! Leena tundis , et ükski tema mõte polnud nii kindlalt valmis , nii palju väärt , et seda sellisel jäigal moel iseendale kuulutama hakata . Ja sellepärast oli ta väikese märkmiku ikka uuesti kohvrisse pistnud , sinna ridagi kirja panemata . Nagu tänagi . Ega seal kohvris suurt rohkem sobrada polnudki . Siiski . Leena ei tahtnud alla anda ja endale tunnistada , et tal kohvrist õieti midagi vaja ei olnud , et ta oli kohvri ainult sellepärast voodi alt välja tõmmanud , et teha midagi , mis mõtted mujale viiks . Nii võttis ta kohvrist ainukese seal olnud seeliku , raputas seda , ning leidis , et polegi eriti kortsus . Tegelikult oli see Leena kõige parem seelik , suurte tumesiniste õitega hõbedasel pinnal . Ilus kahar klošš-seelik õhukesest väljamaa sünteetilisest kangast . Ema töökaaslasele oli see riie pakiga saadetud ja ta oli tahtnud seda ära müüa , et raha saada . Ema ja isa olid omavahel aru pidanud ning kinkinud riide Leenale sünnipäevaks . Leenal oli kingi üle hea meel , ta õmbles sellest seeliku ja tegi seeliku juurde lihtsa valge pluusi , sellesama , mis nüüd punase pluusiga kõrvuti kohvris oli . Leena mõtles natuke ja võttis siis selle pluusi ka kohvrist välja . Kuigi ta võtteplatsil kohe Laura riided selga pidi panema , meeldis talle mõte , et ta läheb hommikul oma tavalise kirjust hiina sitsist kleidi asemel valge pluusi ja hõbedase läikega seelikuga . Ukse kõrval nagis oli tühi riidepuu , ta riputas sellele pluusi , valas siis karahvinist klaasi natukene vett , võttis selle suhu ja puristas osavalt pluusile . Imepeened piisad ei jätnud ühtegi märjemat laiku , pluus oli nüüd kergelt niiske ja Leena rapsis kärmesti käega sellest kortsusid välja . Siis jättis ta pluusi nagisse rippuma ja laotas seeliku üle toolikorju . Sellega valmis saanud , pani ta kohvri hoolikalt kinni ja lükkas voodi alla . Istus siis voodiservale , võttis öökapilt Olavi kingitud raamatu luuletustega , vaatas veelkord mõtlikult võõrast sissekirjutust esilehel , ja hakkas lugema Raamatuga poole peale jõudnud , tuli talle meelde , et enne homset võtet peaks stsenaariumi lugema ja Laura laused üle vaatama . Nii ta siis oligi kahjutundega raamatu kinni pannud ja voodist tõusnud , et seda käest ära panna ja stsenaarium välja otsida . Oli aga takerdunud oma mõtetesse . " Kui ma teaksin vaid , kuhu , kuhu / kõik me reisime ükskord siit ? " oli teda kummitama jäänud . Oli , nagu oleks surm Leenaga ühes toas olnud , ja tal oli hirm . Ta ei teadnud , kuhu hirmu eest pageda . Ta ei teadnud , kas Olav oli üksi või oli Renegi kodus ? Lugemisse süvenenuna ei olnud ta liikumisi koridoris üldse tähele pannud . Pealegi pidi ta endale tunnistama , et vist ei oleks ta ka siis Olavi juurde põgenenud , kui oleks kindel olnud , et tema toas kedagi teist ei ole . Leena tahtis endaga ise toime tulla . Oma hirmudega . Oma mõtetega , mis tuli lõpuni mõelda Ümberringi tundus ikka veel piparmündi lõhna hõljuvat . Reaalsus tuli küll tagasi , Leena oli jälle üksinda oma kõledavõitu numbritoas , kus kahe kitsa pruuni kardina vahele jäänud öömustal aknaklaasil peegeldus ta oma nägu , aga nüüd ei tundunud see Leenale enam tontlik . Talle vaatas vastu tavaline tüdruk , päevast parasjagu väsinud , kellel aga siiski lõppeva päeva ees veel kohustusi on . Nii läks ta laua juurde , tõmbas sahtli lahti ja pani sinna ootele Betti Alveri " Tolmu ja tule " . Sealtsamast võttis ta välja stsenaariumi ja süvenes lugemisse . Kell lähenes südaööle . Tumedas augustitaevas särasid tähed , andes lootust ilusaks päikseliseks võttepäevaks . IX peatüki lõpp . " Kurat võtaks ! " sülitas režissöör lirtsti läbi hammaste ja vuhises näitlejate nina alt läbi . " Mis kuradi käkk see siis nüüd on ! Saad just tööhoo sisse Raisk küll ! " Käed rusikasse surutud , möödus ta uuesti näitlejatest . Et ei olnud kedagi , kelle peale konkreetselt oleks põhjust olnud karjuda , tormas ta mööda võtteplatsi siia-sinna , maha vahtides , sülitades ja tulist kurja vandudes . Nagu puuri pandud ja raevunud loom , näitas ta hambaid ühtviisi kõigile , lähenejate suunas ähvardavalt urahtades . Ega keegi talle nina alla tükkinudki . Kuigi kellelgi otsest süüd ei olnud , võis praegu igaüks hammustada saada . Eile oli vihm nöökinud ja täna , erksinise augustitaeva all , oli ootamatult kaamera üles öelnud . Nad olid juba kolm-neli tundi tööd teinud , siis oli supipada kohale jõudnud , ja et järgmise võtte jaoks tuli kaamera ning valgus tükk maad eemal põlluveerel üles seada , tehti üleüldine pooletunnine lõunavahe . Operaatorid ja valgustajad said supikausid esimestena kätte , et siis teistest varem platsile jõuda ja uut kaadrit seadma hakata . Hommikupoolikused võtted olid korda läinud , oli jõutud rohkemgi teha kui loodeti . Boss oli rahul ja hõõrus käsi . Kõik teadsid , et see on märk sellest , et ülemusel on hea tuju . See nakatas teisigi . Visati nalja , lõõbiti , naerdi . Ehk oli asi ka selles , et eilne vihmane päev , vaba küll , ei pakkunud ometi teab mis võimalusi meeldivaks puhkuseks . Ei olnud võõrastemajas midagi teha , õieti polnud aga ka kogu linnas ootamatu vaba ajaga , liiati veel vihmasega , midagi peale hakata . Üks päev oli üsna parasjagu , et välja magada , end kohustustest vabana tunda , kaarte taguda ja niisama logeleda . Teine taoline päev oleks juba kurjast olnud . Siis oleks tüdinenud nägudega mööda koridori longitud , rohkem kui tavaliselt suitsu kistud ja poleks õieti vaevutud üksteist aasimagi . Kibekiirel võtteperioodil ei oldud enam harjutud logelema , teine tempo oli sees . Ettevalmistuse ajal , isegi siis veel , kui osatäitjaid juba otsiti , võis ühte ja teist näha end vaevaga diivanilt üles vinnamas ja aeglaselt jalgu järgi vedamas , nagu polekski tegemist tööga , vaid millegagi , mida oma suva järgi võis teha , aga võis ka tegemata jätta . Kombiti maad , seda just abitööliste hulgas , mida hädapärast tõepoolest ise peab tegema ning mida annab kellegi teise kaela veeretada . Nüüdseks olid igaühel ta ülesanded ammu teada ja looderdamisest polnud siin juttugi . Sõltuvus aastaajast kihutas tagant , pealegi oli režissööri karm pilk ja grupi enamuse tööhimu kõige laisemadki hulk aega tagasi paika pannud . Nii sõideti pärast vihmapüha võtteplatsile kõrgendatud meeleolus , päikselist hommikut nautides ja algavast tööpäevast rõõmu tundes . Kõik laabus kuidagi eriliselt hästi . Oli üks neist ilusatest soojadest augustipäevadest , mil iga ihukarvaga tunned , et suvi alles kestab ja palju head on veel ees ... Leenal vedas täna eriti - neil Peetriga oli just täna episood , milles Tom teeb Laurale sünnipäevakingi , hilinenult küll , aga ikkagi ! Tom on Laura sünnipäeva ajal ära võistlustel olnud , ja nüüd , tagasi tulles , on tal Laurale koguni kaks sünnipäevakingitust - esimene koht võistlustelt ja väikene , imearmas lennukimudel , samasugune kui Tomi päris-lennuk ! Laura , kes sünnipäeval oli arvanud , et Tom seda päeva kindlasti ei mäleta , on nüüd ülirõõmus ja liigutatud . Lapse kombel mängib ta väikese lennukiga , mööda aasa ringi joostes , käsi kõrgele ette sirutatud ja käes pisike valge lennuk . Mitmesse liblikavõrku oli liblikaid püütud , et neid siis koos Lauraga kaadrisse lendama lasta . Kõik läks täkkesse , liblikad lendlesid Laura pea kohal , tuul oskas parajal hetkel üle aasa käia , pikki kõrsi looka painutades ja Leena juukseid sasides . Seda aasa oli just nende võtete tarvis niitmata hoitud , rohi oli kõrge , kuigi nüüd juba omajagu puitunud . Aga veel oli õitsvaid karikakraid ja kellukesigi , rääkimata siis äiataridest , raudrohust ja naistepunast . See stseen pidi olema filmi üks helgemaid ja andma vaatajale lootust , et kõik läheb hästi . Nii nagu õnnestus Tomi seekordne võidulend , niisamuti pidi nüüd oma kauni lennu tegema Laura Kõik võimalused on veel õhus , kellelgi ei pea viltu vedama ! See oli üks filmi võtmestseene . " Ärge unustage filmi pealkirja ! See on " Lend " ! Pidage meeles - lend ! Saate aru , mida ma tahan näha ? Leena ? Peeter ? " rääkis režissöör enne võtte algust . Leena , kes küll ausalt öelda poleks osanud vastata , mida boss näha tahab , tundis kergendust , et ta midagi seletama ei pidanud , vaid võis Tomi selja taha peidetud kingitust siiralt imetleda , kui Peeter selle oma peo peal nähtavale tõi . See oli tõesti nii imeilus ja nii päris , et Leena vaimustus , vähemalt esimeses duublis , oli tõesti ehtne . Ta teadis ju stsenaariumi järgi küll , mis Tomil selja taga peidus on , aga ei rekvisiitor ega ka mitte Peeter polnud nõus seda talle enne võtet näitama . Küllap see oli režissööri järjekordne nii öelda salajane ettekirjutus . Oli ta ju varemgi selliseid nippe välja mõelnud . " Värskust kaadrisse ! " armastas ta ise tähtsalt kuulutada . Sellegipoolest valiti enamasti ka siis duublitest teine või kolmas , harva , kui jäi esimene . Jah , Leena koha pealt oleks ehk tõesti esimene duubel sageli kõige paremini klappinud . Leena , kes polnud ju õppinud näitleja , oli kordustes tihti tuimem , eriti siis , kui esimene kord hästi õnnestunud oli . Leena tundis isegi , et just siis oli tal raske juba olnut korrata , kui ta kohe alguses kogu hingest asjaga kaasa läinud oli . Kogenud näitlejatega kippus vastupidi olema - nemad tahtsid esimese duubli järel tingimata midagi parandada , ootasid märkusi ja näpunäiteid ja , ime küll , suutsid selle kõik kordustes ka teoks teha . Nii oli režissöör tihti raske valiku ees , milline duubel jätta . Tuli otsustada küll selle järgi , kelle möödalaskmised väiksemad olid , küll selle , kes antud episoodis filmi kui terviku seisukohalt olulisem oli . Aga ikkagi ei saanud ta hoiduda kiusatusest Leenalt veelgi ehedamat esimest reaktsiooni välja võluda . Selle nimel siis ka need salatsemised ja võtte ajaks varutud üllatused , nagu täna selle Tomi kingitusega . Peeter ainult naeris südamest , kui Leena ringiratast ümber tema tiirutas ja haledalt lunis , et Peeter ainult korraks , üheks ainsaks hetkeks näitaks , missugune see lennuk on . Peeter põikas Leena eest osavalt kõrvale ja lärm läks vahepeal nii suureks , et režissöör pidi neid üleoleva , ent nende õnneks siiski heatahtliku muigega keelama . " Rahu , rahu lapsed ! Lõhute selle mänguasja veel enne võtet ära ! Marge , kas kõik on valmis ? Liblikad ? " Rekvisiitor seisis liblikavõrguga otse kaamera kõrvale . Teises käes hoidis ta vineeritükki , millega võrgu ava praegu kaetud oli . Pärast Marge hõiget " Duubel üks ! " ja klapilööki pidi ta oma saagi vabadusse päästma . " Astu sammuke tagasi ! " juhendas teda režissöör . " Ja jälgi hoolega , et võrk kaadrisse ei satu , kui sa sellega vehkima hakkad . Selge ? Kas alustame ? " Leena oli juba enne neid vangistuses olevaid liblikaid imetlemas käinud . Nelja võrgu sisse oli neid varutud , duublite tarvis . Leenal oli liblikatest kahju ja ta kiirustas juba sellepärast alustamisega , et nad rutem vabadusse pääseksid . Pealegi tahtis ta tõepoolest näha , missugune see väikene lennuk seal Peetri selja taga on . Rekvisiitor oli pabinas . Leena märkas seda ja sai temast väga hästi aru . Pedantsuseni korralik , oli see keskealine naine alati varakult vajaminevad potid , pannid , ämbrid , kruusid , vaasid , lilled ja mis kõik veel sentimeetri täpsusega õigetele kohtadele valmis pannud . Iial polnud tema järel olnud tarvis oodata , kõik olid tema täpsuse ja korralikkusega harjunud . Nüüd oli midagi , mida ta ei saanud varakult valmis panna , nii et pärast pahandust ei tuleks Leenale tuli meelde , kuidas ta alles hiljuti ise selle klapilöögi ees värisenud oli ja kuidas selle ootel vahel veel nüüdki süda sees tagus . Olenes võttest . Ja bossi tujust . Ja jumal teab veel millest " Hakkame peale ! " kõlas üle platsi . " Valmis olla ! Läks ! " Marge seisis kaamera ees , klapp laksatas , liblikad lendasid laiali Kõik oli läinud hästi . Isegi duublite ajal ei jõudnud Leena ära imetleda , kui ilus see väikene mänguasi oli ! Ja talle meeldis , talle lihtsalt meeldis sellega lapse kombel mängida ja niiviisi mööda aasa ringi joosta ! Pärast seda võtet tehti Peetri ja Leena suuri plaane . Laura nägu suurelt hetkel , kui Tom lennuki selja tagant välja võtab . Imestus , imetlus , vaimustus . Laura rebib viimaks pilgu lennukilt ning vaatab liigutatult ja tänulikult otse kaamerasse , see tähendab otse Tomile silma Leena ei armastanud neid " otse kaamerasse " suuri plaane . Objektiivi must ava oli nii lähedal ja täiesti võimatu oli mõelda , et ta vaatab Tomi silmadesse , kui objektiivilt peegeldusid vastu hoopis tema oma silmad ! See oli üks asi . Teine asi oli see , et ta oli ju juba Tomiga koos kaadris olles selle kingituse üle siiralt rõõmustanud ja nii hirmus raske oli kõiki tundeid sedasi jupitada . Leena teadis küll , et pärast film erineva rakursiga võetud plaanidest kokku monteeritakse ja et just see lõikumine filmi õieti filmiks teebki . Just nii võib vaatajagi koos Tomiga Laurale otse silma sisse vaadata ja ühes temaga rõõmustada või kurvastada , teda hukka mõista või talle kaasa tunda . Leena sai ju sellest aru küll ja püüdis kogu hingest kujutleda , et objektiivi asemel on Tomi äreval ootel silmad Tom on oma kingitust kaua valmistanud , ta on seda päeva oodanud . Pealegi on ta täna õnnelik , õnnelik oma võidu üle . Tom tahab nii väga oma õnne Lauraga jagada , aga ta ei ole päris kindel , kui palju tema saavutused Laurale korda lähevad . Küll teaks ta , mida Krista asjast arvab , Kristaga on tal kogemused , Kristaga ühendab teda kooselatud aeg . Aga võit tuli tänu Laurale ! Laura uskus temasse ja võttis seda iseenesestmõistetavalt , et just Tom võidab . Ta oli selles nii kindel olnud , et nüüd Tom juba kahtlema pidi , kas tema võidus Laura jaoks üldse midagi erilist ongi . Sellepärast on Tomile väga tähtis , mismoodi Laura talle otsa vaatab . Enne seda kaadrit olid nad Peetriga võtnud Tomi suurt plaani , seda , mismoodi Tomi pilk Laurat pinevalt jälgib . Leena oli seda võtet kõrvalt jälginud ja imetlenud iga tundevarjundit Peetri näos ! Peetri suur plaan oli samuti otse kaamerasse olnud , ja siin ei saanud Leena Laurana Tomile kuidagi abiks olla . Laura asemel oli kaamera . Kaamera kõrval oleks Leena lihtsalt seganud , pilgu valesse kohta juhtinud . Nii seisis ta kolm-neli sammu eemal ja jälgis , suu ammuli , Marge ja Helga selja taha jäädes , kuidas Peeter töötas . Just nimelt töötas . Professionaalselt ja mõnuga . Näinud , kuidas pinge Tomi vaates aina süvenes , kuidas tume kahtlusevari ta pilku sigines ning samas pilk hetkega lapselikult anuvaks muutus , kuidas ta Laura rõõmu nähes heldis , kuidas leebe naeruvine vaevumärgatavalt ta huuli vormis , tahtis Leena korraga nii väga olla just see Laura , kelle pärast kõike seda tuntakse , mida Tom praegu tundis . Laura , kes kõike seda väärt on ... Ja nüüd siis oli tema suur plaan . Leena ei näinudki korraga enam objektiivi läikivat musta klaasi , ta nägi Tomi silmi , kui ta pilgu oma peopesal seisvalt uhkelt lennukilt tõstis . Vaimustunud pilgu . Tänuliku . Õnneliku . Leena säras üleni , tema silmis sätendas päike . Ja endalegi ootamatult hakkas ta naerma , hakkas suurest rõõmust lausa naerma ! " Stopp ! " hõikas režissöör . " Teeme duubli ! Tubli , Leena ! Fikseeri see naer ! Ära unusta seda duublis korrata . See on väga hea - siit saame loogiliselt üle minna jooksule , lennuk käes Ei , see klapib väga hästi , need liblikad ja naer ! Hea idee ! " Leenal oli imelik seda kuulata . Idee ? Oli ta selle siis välja mõelnud ? Ei olnud ju ! See oli kogemata nii välja kukkunud . Aga juba jagas boss Margele juhiseid , et ta tingimata üles märgiks , et helikirjutuse ajal tuleb ka Laura üldplaani fooniks naer panna . Selle jooksukaadri taustana , mis enne lennuki ja liblikatega võetud sai ! " Teate mis ! " vehkis režissöör kätega . " Võtame siia vahele veel ühe lühikese plaani ! Marge , pane kirja ! Seda režiis pole . Võtame ainult Laura silmi , täitsa suurelt . Laura päikest täis silmad ! Poisid , sättige valgust ! Teeme kohe ära . Helga , kontrolli grimmi - silmade ümbrus , laup , põsenukid " Helga korrigeeris peenikese pintsliga lau serva , pani puudrit . Olavi valgusmõõtjaga käsi riivas hetkeks nagu kogemata Leena põske . Leena tõstis pilgu , Olav naeratas . Mitte vabandavalt , nagu olnuks see võibolla kuu-poolteist tagasi , vaid pigem vandeseltslaslikult märku andes , et temagi siin on Leena muigas . Ja tundis , kui hea on olla . Valgustajad kohendasid fooliumplaati . Päike paistis nüüd otse silma , nii et Leena pidi kissitama . Enne kui režissöör oleks jõudnud märgata ja lärmama hakata , läks Olav ja pööras plaadi ruttu ära . Tõi teise , palju väiksema , ning hakkas seda ettevaatlikult suunama . Leena ei tohtinud Olavi poole vaadata , ta pilk pidi olema suunatud otse kaamerasse . Nii suure plaani puhul sai valguse täpseks panna ainult siis , kui sa asendit millimeetrigi võrra ei muutnud . Leena ootas kannatlikult . Tundis , kuidas mahe valgus libises üle ta laugude , nagu paistaks pilvetagune päikene , millega võib tõtt vaadata palja silmagagi . Lageda päikesega nii ei saa . Lapsena oli ta kord koos oma tänava lastega osalist päikesevarjutust vaadata tahtnud ja siis olid suured neid õpetanud , et päikest võib ainult läbi suitsuklaasi vaadata , muidu jääd pimedaks . Tal ei olnud suitsuklaasi , aga ühel poisil oli olnud . Päris ehtne pruun suitsuklaas . Nemad ühe teise tüdrukuga olid oma klaasitükid tahmaga mustaks teinud , sest tahmaklaas pidi ka kõlbama Nüüd hoolitses Olav , et päike talle lausa silma sisse ei paistaks , aga tema helk Leena silmad ometi särama paneks . Režissöör kontrollis läbi kaamera , kas on ikka sedasi , nagu ta tahtis , ja jäi rahule . Nii said suured plaanidki tehtud ja , rahul ning elevil , mindi lõunale . Nüüd aga , nagu välk selgest taevast , see äpardus kaameraga . Kui supipaus läbi sai , oli kogu tehnika uude võttekohta üle viidud , kaamera jälle statiivile seatud , ja režissöör hakkas uut kaadrit paika panema . See oli üldplaan , Tom ja Laura , käest kinni , mööda põlluveert eemaldumas . Boss sättis kaks sõrme risti üle teise käe kahe sõrme , sinna vahele jäi tilluke ristkülik , ja see see kaader oligi . Algul oli Leena imestanud , kui operaatorid ja grupi fotograaf ja isegi režissöör selliseid kummalisi piiluauke endale tegid ning siis tähtsalt läbi nende maailma uurisid . Ta oli neid uudishimulikult jälginud ja salamahti isegi niiviisi vaadata proovinud . Imelik küll , aga sedasi võis tõesti kinoekraani enda ees kujutleda . Hiljem , Olaviga ringi hulkudes , harjus ta sellega päris ära , et Olav kusagil äkki seisma jäi ja läbi sõrmede maastikku uuris . " Vaata , vaata , see üksik puu tuleb üles paremasse nurka paigutada ! Aga taevast tohib kaadris olla ainult kitsas helesinine riba - kõik ülejäänu peab olema roheline rohi . Ühtlane rahulik roheline pind ! " rääkis Olav õhinal . Leena vaatas . Vaatas ja mõtles kaasa . Mõnikord nägid nad üht ja sama vaadet hoopis erinevalt , vaidlesid ja seletasid üksteise võidu , kuni viimaks naerdes uut objekti jahtima läksid . Sellest sai nende kahe mäng , selle suve mäng Kui Leenal kehv tuju juhtus olema , astus Olav talle risti-põiki teele ette , sättis Leena näo läbi oma ristatud sõrmede suurde plaani , vangutas pead ning kamandas siis bossi häälega : " Kaader pole tasakaalus ! Suu suuremaks ! Suuremaks ! Suunurgad ülespoole , nii et kumer kaar tekiks ! No nii ! Fikseerige ! " Leena naeris . Olavil tuli see hästi välja . Eriti tõetruu oli " Fikseerige ! " . Resoluutne toon , mis ei välistanud mitte ainult vasturääkimise , vaid üleüldse igasugused küsimused . Leena oleks sageli teada tahtnud , mida just , ja mispärast , fikseerima peab , aga ta ei julgenud seda kunagi režissöörilt küsida . Püüdis ise oletada . Et mängureegleid mitte rikkuda , kuuletus ta samamoodi vastuvaidlemata Olavilegi , seda enam , et polnudki tahtmist edasi mossitada . Kord ühel , kord teisel pool jalgrada tähtsalt läbi sõrmede kaadrit uurinud , kamandas režissöör , et tõstetagu kaamera siiski teisele poole teed . " Saame nad paremini kätte ! Võime neid kauem jälgida . Näete seal , kus rada väikese jõnksu teeb - näete , jah ? - seal alles lõpetame ! Selge ? ! " Operaator noogutas loiult , assistent oli ametis konarlikul mättalisel maal statiivi jalgadele kindlama toetuspinna otsimisega , Olav uuris eksponomeetrit . Kui kõik jälle kohale sai pandud ja operaator läbi kaamera kaadri uurimisse süvenes , siis see juhtuski " Pagan võtaks ! Pilt on fookusest väljas , tee mis tahad ! Ei-noh , uskuge või mitte , peegel on paigast ära ! No on jama " Nüüd olid nad Olaviga mõlemad kaamera kohal ametis , nii et nad režissööri närvilist käteplaksutamist ja hõikeid " Läheb lahti või ? Kas alustame või ? ! " tähelegi ei pannud . " Pole midagi teha , " ohkas operaator omaette ja vangutas pead . " Siin pole midagi teha . Küllap on kruvi lahti põrunud , igatahes on peegel paigast ära ja sellega siin juba midagi peale ei hakka . Tallinna sõit on kindel , mis kindel ! Mis see kell praegu on ? " küsis ta ja uuris siis süvenenult kella oma randmel . " Juba nelja peal Üle viie seal töökojas naljalt ei olda . Ja ega keegi tunniga sinna ei viska ka . Vähemalt kaks läheb ära , " arutas ta kuuldavalt . " Nalja teete , mehed , või ! " röögatas režissöör . " Niisuguse ilmaga võte pooleli jätta ? Ei tule kõne allagi ! Kurat , ega me sanatooriumis ei ole , et mitu päeva looderdada võime ! Tehke kaamera korda ja hakkame võtma ! " käratas ta . " Nüüd ei saa kruvi kinni keeratud ! Iga pisikese asja pärast Tallinnasse jooksma ! Kuradi kamp niisugune ! " Operaator keeras talle selja ja jalutas mõned sammud eemale . Võttis siis taskust suitsu , pani selle ette , tõmbas mõned mahvid ja ütles rahulikult : " Ei saa , jah , käe vahel parandada . See on töökoja töö , kaks-kolm tundi Pealegi tuleb optika pärast üle kontrollida . Inimese silmaga seda juba ei tee ... Võiksid seda ise ka teada ! " pöördus ta nüüd otse bossi poole . Režissöör nohises , urahtas siis korra , ja hakkas tulist kurja vandudes raevunult edasi-tagasi trampima . Peaoperaator seisis koos Olavi ja assistendiga mõned sammud eemal ja pidas nendega aru . Peeter oli teeveerele istunud ja kutsus Leenat enda kõrvale . Leena , ootamatust lärmist kohkunud , jälgis silmadega pingsalt Olavit . Ta ei teadnud isegi , oli ta hirmul Olavi või iseenda pärast . Viimati on see , kui kaamera katki on , operaatorite süü ? Olav vaatas korraks eemalt tema poole ja naeratas . Naeratas kuidagi eriliselt , rõõmsalt . Mis oli Leena meelest selles situatsioonis üsna kohatu . Natuke aega hiljem sai Leenagi teada , miks Olav rõõmustas . Tallinna tuli minna - see asi oli selge . Nagu seegi , et järgmine päev tuli vabaks päevaks kuulutada , sest koos edasi-tagasi sõiduga kulub töökojas käimise peale kindlasti terve päev . Lahtine oli , kes sõidab . Mõeldav oleks olnud , et Olav . Ta oli ka ise niiviisi arvanud ja ei lasknud seepärast mõtet Leenaga ühisest vabast päevast endale pähegi tulla . Siis aga oli peaoperaator äkki teatanud , et läheb ise . Olla ühtteist muudki Tallinnas ajada . Pealegi pole ammuilma kodus käinud . Naisel pidi neil päevil puhkus algama , võibolla on temagi homme vaba . Naine tahtis puhkuse ajal kodus remonti tegema hakata , saab siis ehk koos remondikraami ostma minna , niigi palju tast kodus kasu Režissöör oli vait jäänud . Seisis , jalad harkis , neist mõne sammu kaugusel , põrnitses altkulmu ja kuulas . Õigupoolest olid ettenähtud vabad päevad kogu grupil teab mis ajast kätte saamata . Direktor oli niigi maininud , et ületundide ja puhkepäevade topelttasud ajavad eelarve lõhki . Olgu siis seekord üks ametlik vaba päev , on vähemalt sellega rahu majas . Kuigi Nüüd vaatas režissöör kahetsevalt kõrgele sinisesse taevasse ja ohkas raskelt . Aga teha polnud midagi . Ega see esimest korda ei olnud , kui tehnika alt vedas . Õigupoolest oli neil isegi hästi läinud , ekspeditsiooni ajal polnud seda veel juhtunud . Eelmine kord oli paviljonivõtete aegu - siis oli töökoda käe-jala juures ja asi sai ruttu korda . Oleks siis vähemalt ülehomseks kõik korras ! Ehk peab nüüd ilma ka , praegu paistab küll , et ilmamuutust karta pole Veel kord heitis ta hindava pilgu kõrgele taevasse , tegi siis trupile homse puhkepäeva teatavaks ja hakkas nagu muuseas režiistsenaariumi lappama . Inimesed olid vaiksed , ei julgenud õieti rõõmustadagi . Ainult Olav heitis veelkord Leena poole võiduka pilgu , ise samal ajal asju kokku pannes . Nüüd sai Leena selle tähendusest aru . Ta oli eemalt kikkis kõrvu püüdnud teiste plaane jälgida , kui Tallinna-sõitu arutati . Ja kui esimene operaator paaril korral selge valju häälega oli kinnitanud , et ei , seekord sõidab tema ise , tegi Leenagi süda rinnus paar rõõmujõnksu . Nüüd võis ta Olavi pilgule säravi silmi vastata . Nende päev , nende kauaoodatud päev paistis viimaks ometi tulnud olevat ! See , kes nüüd ärevalt taevast uuris , oli Leena . Homme pidi olema ilus ilm , tulgu edaspidi taevast või pussnuge alla ! Nii palju oli kogu suve jooksul filmi pärast kael õieli taevasse vahitud ja päikest oodatud , nüüd tahtis Leena ilusat ilma endale . Neile kahele - Olavile ja temale , ainult neile kahele ! Mitte kellegi teise peale ei tahtnud ta praegu mõelda , nende kahe peale ainult ! Mida Olav plaanis ? Paadiga järvele ? Või on tal nüüd midagi muud mõttes ? Leena oleks hea meelega kohe Olavi juurde pärima tormanud , aga kõik tegutsesid nii vaoshoitult ja igapäevaselt ning seda nähes ei julgenud temagi oma rõõmuga lausa lagedale tulla . Ta ainult vaatas ja imestas - pärast režissööri lärmamist tundus kogu filmigrupp kokku olevat üks suur ja lontu peksasaanud koer , kes nüüd , saba jalge vahel , olukorda hindas ning siis arglikult oma ikka veel lontis saba liputada püüdis . Leena tundis võõristust kõiki sedasi ühe mütsi alla pannes . Aga niisugune kummaline tunne teda praegu siin võtteplatsil valdas . Helga tuli ning pakkus talle ja Peetrile sosinal grimmi maha võtmiseks vaseliini . Marge läks bossi juurde ja palus täpsustada ülehomseid plaane . Rekvisiitor käis hiirvaikselt , peaaegu kikivarvul , ja korjas oma varandust kokku . Valgustajad hoidusid operaatorite lähedusse ja isegi nemad olid taltsamad kui tavaliselt . Olav tassis kaamerat hästi ettevaatlikult nagu oleks tegemist haige elusolendiga . Peaoperaator käis ta kannul ja jagas instruktsioone . Ainult helimees Rene , enesekindel nagu ikka , vilistas omaette ning liikus toimekalt bussi ja võtteplatsi vahet , niisama energiliselt kui iga tööpäeva lõpul . Ime küll , aga isegi boss tundis ennast ebatavalisest õhkkonnast häirituna . Püüdis küll ühe , küll teisega puhkepäevast ja selle veetmisest juttu teha , saamata siiski õieti kellegagi jutuotsa peale . Kui buss sõitma hakkas , hakkas tasapisi läbi mootorimüra jutukõminatki kostma . Juba turtsatas keegi naerda , hääled valjenesid , püüti jälle üksteisest üle rääkida , elu läks oma tavalistesse rööbastesse . Hulk tööd oli tehtud , raskemad tänaseks planeeritud kaadritest said ju lõppude lõpuks siiski ära võetud , põhjust rahuloluks oli enam kui küll . Ees ootas ammu väljateenitud puhkepäev ja pikkamööda jõudis see teadmine inimestele pärale . Leena , kes laskis Olavil endale selgitada kaamera ehituse üksikasju , hakkas korraga keset tõsist juttu vabanenult naerma . Pani käe Olavi käele , vaatas talle tähelepanelikult otsa - kui heledad silmad küll Olavil olid ! - ja küsis viimaks , otsekui paisu tagant voolama pääsenuna : " Mida me homme teeme ? Kuhu me läheme ? Paadiga , jah ? Järvele või ? Kas kohe õhtuni välja ? Kas päris järve teise otsa ? Miks sa siis ei ütle ! Ma tahan ju teada ! " Kõik küsimused olid robinal üksteise otsa kukkunud , ja nii kiiresti , et Olav ei saanud suudki lahti teha . Naerukurrud andsid tunnistust sellest , et talle tegi Leena ähmis olek nalja . Oli ju temagi ühist vaba päeva kaua oodanud , ausalt öelda vahepeal isegi lootuse kaotanud , et nad mõlemad korraga tööülesannetest vabad võiksid olla , ning nüüd asjade ootamatu käigu üle südamest rõõmustanud . Aga kui midagi nii kaua ja nii väga ootad , siis tunned , kui see kord kätte jõuab , erilist vastutust selle hetke ees . Olav tahtis nüüd põhjalikult järele mõelda , kõik võimalused läbi kaaluda , ja alles siis otsustada . Seda enam , et ta nägi , et Leena otsustamise täiesti tema peale oli jätnud . See liigutas teda , see usaldamine . Ja seda suuremat vastutust ta tundis . Homne päev pidi olema eriline päev , täiesti eriline ! Nüüd oli tarvis midagi niisugust teha , mida nad vabadel õhtutundidel kunagi polnud teha saanud . Tahaks ära minna , kõikide silma alt ära minna , terve pika päeva täiesti omavahel olla ! Olavi pilk langes paar pinki eespool istuvale Renele . Ja korraga käis tal mõte läbi pea - mis oleks kui ? Leena raputas teda väikese tüdruku kombel kärsitult varrukast . " Mis sul on ? Ma ju räägin sinuga , miks sa siis ei vasta ? " Leena oli kohkunud . Kas Olav ei tahtnudki enam temaga koos kuhugi minna ? Oli ta kaamera pärast mures ? Olid tal mingid teised plaanid ? Võibolla oleks ta tahtnud hoopis ise Tallinnasse sõita Leena ei teadnud ju , ei teadnud üldse midagi Olavi Tallinna-elust . Imelik , et tal polnud kunagi pähe tulnud selle kohta midagi küsida . Olav oli ikka tundunud nii suur , nii täiskasvanud . Nii ammu juba täiskasvanud , et Leena polnud teda kunagi kujutlenud koos ema-isaga elama . Ega nad vist elanudki koos . Kuigi vahel oli Olav ema ja isa nimetanud . Mõne muu jutu sees . Aga see oli Leenale ikka nii tähtsusetu tundunud , tähtsusetu Olavi enda kõrval Praegu alles taipas ta , et oli Olavit alati hoopis teise mõõdupuuga mõõtnud kui iseennast . Kõik , mis tema enda puhul oli nii iseenesestmõistetav olnud , polnud talle Olavi puhul mõttessegi tulnud . Võibolla oli tal ema haige ? Ehk peaks ta sellepärast praegu hoopis Tallinnas olema ? Leena tundis , et mõtted lippavad nii kiirest läbi pea , et ta ei jõua mitte ühtegi neist lõpuni mõelda . See kõik oli jama , puhas jama , mis peast läbi käis ! Olav oli ju rõõmus olnud , kui ta vabast päevast kuulis . Ja ta oli oma rõõmu kohe , otsekohe Leenaga jagada tahtnud ! Miks ta siis muidu ruttu Leena otsa vaatas ? Ikka sellepärast , et neil kahel puhkepäevaga omad plaanid olid ! Olav tõusis püsti , ütles Leenale kiirustades " Oota korraks ! " , ning läks parajasti kurvi võtvas bussis taarudes ettepoole , sinna , kus istus Rene . Rene kõrval oli koht vaba . See koht oli tihtipeale tühi , kui buss just päris täis ei olnud . Rene oma erandliku eluviisiga jäi grupi ühistest ettevõtmistest enamasti kõrvale ja sellepärast ei tükkinud keegi tingimata just tema kõrvale istuma . Eriline jutumees ta ka ei olnud . Siis , jah , kui tal võttepäeva lõppedes mõni tööjutt pooleli oli , režissööriga näiteks , siis istuti muidugi kõrvuti ja räägiti edasi . Täna aga istus režissöör bussis kõige ees , üksikul giidile mõeldud kohal . Oli millegipärast mikrofoni kätte võtnud nagu tahaks ta midagi teatada , siis aga ümber mõelnud ja käel koos mikrofoniga sülle lasknud langeda . Nüüd jälgis ta üksisilmi ja kortsus kulmul teelinti enda ees , sügavasti mõttes ning kuidagi väsinum kui tavaliselt . Rene istus rõhutatult sirge seljaga , pea uhkelt püsti . Nii oleks võinud teda kõrgiks inimeseks pidada , aga tegelikult oli ta küll korrektne , ent alati abivalmis ja sõbralik . Leena nägi , kuidas Olav ta kõrvale istus ja talle midagi rääkima hakkas . Rene kuulas , pead peaaegu pööramata . Leena oleks võinud arvata , et talle ei lähe Olavi jutt üldsegi korda , aga Rene värskelt pöetud härrasmehe-kukal reetis aegajalt nappe , ent energilisi noogutusi . " Mis on Olavil Renega nii pikalt arutada ? " mõtles Leena veidi solvunult . " Pealegi jäi meil ju jutt pooleli ! " Tabanud end Olavile etteheiteid tegemas , sai Leena nüüd enda peale pahaseks . Kes nad üleüldse teineteisele olid ? Mis õigus oli Leenal Olavile ettekirjutusi teha kellega ja mis järjekorras ta rääkima peab ! Ei mingit . Paljugi , mis Olavil südame peal oli . Tööasjad näiteks . Leena ohkas , ja pööras pilgu aknast välja . Soe augustikuu pärastlõuna tegi rammetuks . Mõned aknad olid lahti , tuul tõmbas . Leena lükkas käega juuksed silmilt ja hingas sügavalt sisse . Õhk lõhnas küpsemise järele . Suvi sai valmis . Mööda libises kuldseid viljapõlde . Sekka üksikuid koristatud põllulappegi . Siin-seal küürutas keegi kartulivao kohal . Varast kartulit võis juba võtta , hiline õitses veel . Kui silmi veidi kissitada , oli nagu hõljuks õrn violetne vine tumeda sügavrohelise pinna peal . Õitsev kartulipõld on väga ilus , mõtles Leena . Suvi on ilus , mõtles ta . Kahju ainult , et nii kiiresti otsa saab . Kõik läheb kiiresti , suvi ja talv , kevad ja sügis ka . Ikka märkad äkki , et lõpp on käes . Kooli lõpp , suve lõpp , päeva lõpp Algust nagu ei märkagi . Siis on alati see ootuseõhin , et mis kõik tulemas on . Et mida nüüd kõike oodata on . Pole aega algust tähele panna , alguse peale võid alles tagantjärele mõelda , siis kui lõpp käes on . Tahaks , et head asjad oleksid lõppematud , mõtles Leena . Head asjad ja head ajad . Buss oli linna jõudnud ja peatunud . Üle lärmi ja sagina kostis mikrofonist : " Ülehomme kell pool üheksa ! Täpselt ! Ilusat puhkepäeva teile kõigile ! Head aega ! " Mikrofon klõpsatas kinni , uksed avanesid X peatüki lõpp . " Rebase " , luges Leena silti tänavanurgal ja hakkas jälle laginal naerma . Õieti lagistasid nad mõlemad naerda , nii tema kui Olav . Jooksid järgmise nurgani , vaatasid teineteisele otsa , ja puhkesid uue hooga naerma . Naersid erinevalt . Leena heledalt ja helisevalt , Olav vaoshoitumalt , veidi häbelikul vaiksel puginal . See-eest oli ta nägu üleni naerumustriline , suud ja silmi pärgasid naerukurrud . Pidama ei saanud kumbki . Vaevalt oleksid nad aga osanud öelda , mis neile nii väga nalja tegi . Pigem oli see olemise rõõm , mis neisse ära ei mahtunud , väljapääsu otsis ja siis sel kombel laiali laotus . Laiali üle pisikese alevi inimtühja ning unisevõitu tänava . Aeg lähenes õhtule . Päike oli veel üleval , aga tähelepanelik silm oleks taevasinas võinud leida kahvatu kuusirbigi . Päeva mõnus soojus polnud kuhugi kadunud , liblikad olid veel lennul ja mesilased ei otsinud teed koju , vaid nautisid augustikuist õierikkust aedades . Viljapuud olid nüüd saagi all lookas , õhk lõhnas magusalt õunte ja pirnide järele . Väikesed majad olid enamasti aia sügavuses ja jäid puude-põõsaste varju . Kus aga eluhoone tänavale lähemal juhtus olema , seal oleks võinud näha , kuidas avatud aknale ilmus kahe naeruhimulise võõra möödudes imestunud pereema , supikulp käes , mõõtis neid pikal pilgul , vangutas siis nõutult pead ja kadus taas ruumi sügavusse . Teisal tõstis lahtise akna all lehte lugev peremees pilgu üles , kaotas niiviisi järje , kortsutas kulmu , ohkas ja hakkas seepeale vastumeelselt ajalehte kokku lappama . Pisike poiss seisis , jalad harkis , õueväraval , näitas nende poole näpuga ja ütles millegipärast veendunult " aua ! " . Noor naine ja vana mees saagisid aias kahekesi puid . Naine sirutas selga ja tõmbas käeseljaga üle higise otsmiku . Vanamees võttis sae , pani selle puki najale ootama ja hakkas möödujaist välja tegemata laialiveerenud juppe kokku kuhjama . Naine , pilk naerjaile naelutatud , läks väravani , võttis väikemehel käest , tõi ta tagasi aeda ja pani seejärel õuevärava hoolikalt haaki . Enese aga unustas tükiks ajaks üle aia teistele järele vaatama Leenal ja Olavil polnud selle kõige tarvis ei silmi , ei kõrvu . Leena , valges pluusis ja lillelises seelikus , lendles ümber Olavi , kes tal kõvasti käest kinni hoidis . Seal , kust nad möödusid , oli õhk naerupahvakutest täksitud , täis rõõmu ning peaaegu mõttetuid , laulvaid lauseid ja sõnu . Pääsukesed tegid oma õhtusi nooljaid sööste , mis olid niisama ootamatud , niisama ülemeelikud kui Leena ja Olavi teineteise poole lennutatud pilgud . Lindude lakkamatu vidistamine ja Leena naerune sädin sulasid ühtviisi sooja suveõhtusse , saades selle õhtu pärisosaks . Õhtu , mis oma erilisuses neile kingitusena sülle langes , mida ei Olav ega Leena igatsedagi polnud osanud , oodates vaid päeva , ühte päris oma päeva neile kahele . Rene oli neile võtmed andnud . Reet oli juba nädala keskel koos väikese Rolandiga Tartusse sõitnud , külla Rene emale , kes aastasest pojapojast puudust tundis . Rene oli linna jõudes kohe Tartu busside ajad välja uurinud ja oli nüüd teel sinna , kui mitte juba seal . Reet oli kavatsenud nädalapäevad Tartus olla . Rene ütles , et tema tuleb tagasi kõige varem homme hilisõhtul , aga võibolla ka et alles ülehomse tööpäeva hommikuks . Olav , kes Renega ühes toas olles teadis , et viimane sellepärast nüüd paar ööd võõrastemajas püsinud on , et Reeta lapsega kodus ei ole , läks ja tegi võttelt tulles Renega bussis Reeda elamisest juttu . Rene pakkus pikemalt mõtlemata võtmeid . Neil oli mitte just eriti kaugel väikeses vaikses alevis oma maja . Õieti küll Reedal ja Rolandil oli . Rene töötas ja elas Tallinnas , tal oli kolme perekonna ühiskorteris pisike tuba . Nende lugu oli kõigest paari aasta tagune . Rene oli Reedaga suvise ekspeditsiooni ajal tutvunud . Registreeritud nad ei olnud . Aga kui Reet last ootama jäi , ostis Rene neile väikese majakese samas alevis , kus Reet senigi elanud oli . Arvas , et õpetaja ühetoaline korter kooli juures , kus Reet töötas , jääb pereelu jaoks liiga väikeseks . Rene ise ei raatsinud eriala vahetada , aga Tallinnas polnud tal suuremat ja omaette elamist pere jaoks kusagilt võtta . Nii ta siis kahe kodu vahet elaski . Kui vähegi võimalik , siis Reeda ja lapse juures . Leena ja Olav olid pikemalt mõtlemata bussi peale tormanud . Ainult ühe kummalise kõrvalpõike oli Leena kellale vaadates siiski veel teinud . Ta oli Olavi kättpidi kaasa kaubamajja tirinud , ise aina kinnitades , et jõuab , jõuab küll ! Pudi-padi leti juures oli ta punast tutipaela küsinud . Pakutu heaks kiitnud , oli ta lasknud endale seitsekümmend viis sentimeetrit lõigata . Hetke aga järele mõelnud , palus ta kiiruga veel teist samapalju juurde . Olav vaatas hämmeldunult Leenat ja tema kaht punast paelajuppi , mis kiiruga kotti rändasid . Midagi muud seal kotis peale Alveri luuleraamatu polnud . Isegi öösärki mitte . Nii kiire oli olnud . Õigemini polnud see Leenale pähegi tulnud , et ta kuhugi ööseks läheb . Tema mõtles päevast , pikast , pikast päevast koos Olaviga . Päevast , mis on kakskümmend neli tundi pikk . Või enamgi . Buss jõudis linnast välja . Suund oli hoopis teine , kui võtetele minnes . Maastikki oli uus ja kütkestav . Tee väänles küngaste vahel , kord laskudes , kord tõustes . Mõne kurvi tagant avanes nii ootamatult avar vaade , et hinge võttis kinni . Maa lainetas ja voogas , ühekorraga olid näha põllud , aasad ja metsad , nende vahel päikeses kiiskavad veesilmad , kauguses valge tee lindina looklemas , siin-seal küngaste vahele kadudes ja kusagil jälle ootamatult vaatevälja ilmudes . Leena haaras ikka uuesti Olavil käest ja sosistas " Vaata ! Sa vaata ! " Ja Olav vaatas . Rohkem küll Leenat kui põlde ja väljasid . Ei , siiski ! Ta nägi Leenat just nende põldude , nende avarate väljade , nende muutuvate maastike foonil . Iga hetk , põgus ja kohe mööduv , igavikku kaduv , oli nii jahmatavalt ilus , ootamatu ja uus Asfaldi metalne läige , pilvede muutuv valgus , mööduva metsa vaevu tabatav roheline kuma peegeldus Leena silmades . Kõik , kõik see kokku Olav hingas sügavalt sisse . Hing oleks nagu kinni jäänud - paus oli tunduvalt pikem kui olla võinuks . Aga Olav nautis seda ja sellega kaasnevat kerget peapööritust . Hoidis niiviisi kinni hetke , püüdis takistada seda suubumast äravoolavasse , mööduvasse aega . Siis pääses see raske ohkena bussi lämbesse õhku . " Mis on " küsis Leena . Ja punastas . Olav vaatas teda üksisilmi , lummatult . Pilk oli avali , tunded olid otsekui peopesal . Leena pidanuks küll pime olema , et seda mitte märgata . Hellus ja imetlus , lausa vaimustus vaatas sealt Leenale vastu . Tegi tüdruku kohmetuks . Kõhkleja temas tõstis pead . Oli ju tema , Leena , imetlenud taevast ja maad , sel ajal , kui Olavil jätkus silmi ainuüksi tema jaoks ! Kas polnud siiski Olav temale vähem tähtis kui tema oli Olavile ? Leena tõstis silmad , nende pilgud kohtusid . Ja sulasid kokku kui tuline laava , mis ainult ühte teed tunneb . Leena tundis rinnus kuuma magusat valu . Olavi häbelik naeratus ja andekspaluv pilk püüdsid varjata lõõmavat leeki , mille keeled ometi Leena põski puudutasid , pannes need õhetama ja hõõguma . Leena tundis ära õnne , mis talle seni tundmatu oli olnud . Ta oli õnnelik , et temal , just temal oli midagi teisele inimesele anda . Midagi , mis paneb silmad liigutusest hiilgama , toob näo karmidesse joontesse naeratuse leebe pehmuse . Tal oli anda midagi , mis õnnestab teist inimest . See ootamatult kes teab kust ilmunud teadmine tegi olemise imekergeks , kummaliselt õhuliseks , ebamaiseks . Leena oleks tahtnud praegu joosta , nii nagu nad kunagi Olaviga võtteplatsilt koos jõe äärde jooksnud olid . Niiviisi joosta , pihk tugevasti Olavi peos , et kannad ei puudutagi teed , et oledki peaaegu õhus . Lendadki peaaegu ! Tema meel ja ihu olid korraga tagasi alguses , valge pilve ja kõrge sinise taevaga päevas , mil Olav oli veel võõras , aga ometi juba nii oma , et Leenat lausa vastupandamatu jõuga tõmbas püüdma iga tema pilku , jälgima tema asukohta võtteplatsil , mõtestama tema tegevusi , igatsema tema naeratust See esmane tunne , vasttärganud ootamatu sümpaatia , oli Leena jaoks olnud ühtaegu üllatav ja iseenesestmõistetav . Leena meelest oli see loomulik , Olavit ei saanudki teistmoodi vaadata kui sümpaatiaga , ta pidigi meeldima , temasse pidigi kiinduma . Kas kõik pidid ? Leena ei küsinud niiviisi . Mitte et ta poleks tahtnud niiviisi küsida , aga ta lihtsalt ei tulnud selle peale . Nagu ta ei tulnud sellegi peale , et iseendalt küsida , miks keegi talle varem nii hirmsasti meeldinud polnud . Ega ei olnud tõepoolest . Oli olnud paar poissi , kellega juttu sai rääkida . See oli suur asi . Sest mitte igaühega ei saanud normaalselt rääkida . Nii , et kohe tõesti tahtsid teada saada , mis teine inimene mõtleb ja asjast arvab . Aga nemad olid olnud omasugused . Olav ei olnud omasugune . Oli eriline . Vanem ? Jah , seda küll . Aga asi polnud selles . Neid oli ju rohkemgi , kes vanemad olid . Olav oskas aru saada , mõista ? Küllap mõni teinegi oleks osanud . Ah , Leenale ta lihtsalt meeldis ! Oma jonnaka heleda juuksetukaga , mida ta kogu aeg otsmikult kõrvale lükkama pidi , oma naerukurdudesse uppunud muigega , mis kunagi ega kellegi suhtes üleolev polnud . Muigega , mis tegelikult ei olnud muud kui vaoshoitud naer , mida Olav millegipärast häbenes kuuldavale tuua . Nii rõõm kui kurbus olid peidetud , varjus , ainult aimatavad Olavis oli ikka mingi saladus , mingi jälile saamatu mõistatus . Mida koolitüdruk ilma igasuguse sunduseta lahendada tahtis , ära mõistatada püüdis Ja siin see Leena nüüd oli ! Kõikide oma kõhkluste , kahtluste kiuste korraga nii õnnelik , nii õhetavalt rõõmus ja õnnelik , et temal on Olav ja Olavil on tema ! Leena nihutas end bussipingil Olavile veelgi lähemale ja pani pea häbenemata tema õlale . Mootorimürin jäi korrapealt vaikseks ja läbi tasase , ühtlase urina püüdis Leena kõrv Olavi südame ilusaid tugevaid lööke . " See ongi elu , " mõtles Leena . " Kuni süda niiviisi lööb . Kuni ta lüüa jaksab " Leena võpatas , haaras Olavil käest ja sosistas talle otse silma sisse vaadates kirglikult , anuvalt " Oleme kaua , eks ? ! " Ja kordas seejärel tasa , otsekui kauge kaja " kaua , kaua " Olav võttis Leena kõvasti oma kaissu ja mõtles temast ühteaegu hämmastuse ja imetlusega . Kõik muutus nii kiiresti , et tal oli raske aru saada , kust Leenal üks või teine mõte tuli . See tegi ta abituks - nii ei teadnud ta , kuidas tüdrukut kaitsta . Samas ei saanud ta jätta imetlemata neid meeleolu uperpalle , seda siirust , seda usaldavat avaliolekut , mis teda hingepõhjani liigutas . Hetketi tundis ta vastutust , nagu seda tuntakse nõrgema ja abituma suhtes . Aga see ei olnud mingi valdav tunne . Pigem oli see tõesti ainult hetke impulss , sama kiiresti mööduv kui Leena näiline kaitsetuski . Juba säras ta jälle otsekui maastik pärast äkilist vihma . Juba liikusid ta peas vallatud mõtted , mille eest kestahes teine end hoopis kaitsma oleks pidanud . Olav nautis sedagi Leenat , hakkajat ja enesekindlat . Ning mõnikord lausa naermaajavalt isekat - sellist väikest jonnakat plikat Buss oli seisma jäänud . Leenal oli tunne , et keegi jälgib teda . Kui ta pea tõstis , vaatas bussijuht talle peeglist otsa . Naeratas sõbralikult ja hammustas suutäie suurest mahlasest õunast . Leena neelatas . Alles nüüd tuli talle ette , et oleks pidanud midagi süüa kaasa ostma . Väike koht , kes teab , kas seal poodi ongi ? Ei , küllap on , aga õhtupoolikune aeg , võibolla pannakse vara kinni . Leena vaatas bussis ringi , nagu kavatseks ta poodide kohta kellegi käest aru pärima hakata . Enamus pinke olid tühjad . Peatuses polnud ei pealetulijaid ega mahaminejaid . Buss oli sellegipoolest seisma jäänud , bussijuht uksed avanud , ja enne ta edasi sõitma ei hakanud , kui graafikus ettenähtud aeg käes oli . Tegi õuna süües aega parajaks . Lahtisest uksest ei tulnud raasugi jahedamat õhku . Lähenevale õhtule vaatamata oli väljas soe . Soe ja tuuletu . " Ujuda tahaks ! " ütles Leena Olavile . " Ja siis süüa , " lisas ta kiiresti ja häbelikult . " Ehk ei olegi nii võimatu ! Kui veab , saab mõlemaid , " naeris Olav vastuseks . Leena ehmus . Nüüd tuli talle meelde , et ega tal ujumisriideid ka kaasas ei olnud . Mitte millegi peale polnud ta mõelnud ! Raamatu oli kotti pannud , seda jah . Sest raamatusse pidid nad mõlemad midagi kirjutama . Midagi tähtsat . Tuleviku jaoks . See oli Leenal südamel , sest tema tahtis jäävat märki jätta . Olavist ja iseendast . Selleks ajaks , kui neid enam ei ole Jälle ! Imelik küll , et mõtted vägisi ikka sinna välja viisid . Oli see ehk nende luuletuste pärast ? Nendes luuletustes oli see kõik sees . Mitte ainult selles ühes . Selles , mille juurde Leena eile õhtul - oli see ikka tõesti alles eile ? - pidama oli jäänud . Mitmes teises ka . Võibolla isegi , et enamuses neist . Oota ! Üks oli kuidagi nii , et elu ootab , kuni sa ära sured ? Oli ikka või ? Leena oli valmis juba kätt raamatu järele kotti pistma , aga küsis siiski enne : " Olav , kas sa mäletad hästi seda " Tolmu ja tule " raamatut ? Ma mõtlen , kas sa mäletad neid luuletusi kohe peast ? " " Mõnda ehk küll " " Kas oli nii , et elu ootab , et sa ära sureksid ? Ei noh , kuidagi teistmoodi oli öeldud , aga mõte oli niisugune Oota , oota ! Mulle tuleb meelde ! " Elu nagu uhke kotkas " " " Elu nagu hiiglakotkas " , parandas Olav ja jätkas " ootab kõrgel , kuni kooled , / säält ta kohisedes alla / toovad saagina mu nooled . " Olav vaatas tähelepanelikult Leenale otsa . Leena kuulas , suu kergelt avatud , kulmud kõrgele kaardunud . " Kuidas edasi läks ? " küsis Leena tasa , peaaegu et hinge kinni hoides . " Tema mustast lihast saavad / kiskjad kuningliku sööda , / aga suled , tiivasuled / kannavad mind surmast mööda . " " Surmast mööda " kordas Leena sosinal . " Ah nii oli , et surmast mööda ? " küsis ta nüüd juba päris valjusti . " Kannavad mind surmast mööda , " kinnitas Olav . Nad vaatasid teineteisele otsa ja naeratasid . Taevasse oli igasuguseid pilvi tekkinud . Selliseid sõbralikke , naljakaid . Milles võis loomi ja inimesi ja mida iganes näha . Kaugemate küngaste kohal oli aga tumedamatki taevast . Võibolla tuli seal isegi parajasti sabin vihma . Milles polnud midagi iseäralikku , kui mõelda , missugune lämbus kõikjal valitses . Hoog vihma võis tulla küll , peaasi , et päike uuesti paistma hakkab ja peaasi , et homme jälle ilus ilm on ! Leena ei olnud siinkandis kunagi käinud . Ta ei osanud arvatagi , et siin nii ilus on ! Kuidas ta kibeles paljajalu neile laugjatele nõlvadele , mis bussiaknast nii pehmed ja sametised tundusid . Ja metsadesse , tumerohelistesse metsatukkadesse , suurte puude sekka ! Kui jõe kallast pidi astuma hakata , kas siis jõuab alati mõne järveni ? Meri on ju kaugel , nii ilmatu kaugel Kusagil Tallinnas . Sealsamas , kus mustlaseonugi . See , kes Aita isa on ja kes talle punase tutipaela oli lubanud osta Jumal teab , kas Aita teda üldse kunagi kohtab . Sellepärast pidigi Leena täna kaubamajast läbi jõudma ja punased tutipaelad ise ära ostma . Kui nad Olaviga oma sõitu arutades ja õhinat täis , võõrastemaja poole tormasid , oli ta Aitat märganud , kes tagasi vaatamata nende purskkaevupargi poole lonkis . Leena oli teda hõiganud , aga Aita tegi , et ei kuule . Leena teadis , Aita oli kurb , et nad Olaviga koos tulid Nii üksik ja väike ja hüljatud oli ta seal tühjal tänaval tundunud , et Leena süda järsku haledusest kokku tõmbus . Aga ta ei saanud minna , ta ei saanud mitte kuidagi Aita juurde minna ja teda lohutama hakata . Neil Olaviga oli ju nii kiire ja nad olid oma aega nii kaua ootama pidanud ! Imelik , et Leena seda enese õigustuseks endale kinnitama pidi . Aita oli talle tähtsam , kui ta arvata oskas . Aga mitte tähtsam kui Olav , seda kindlasti mitte ! Ja sellepärast tahtis Leena Aita käest andeks paluda . Seda ta tahtiski heaks teha , kui ta Olavit kättpidi kaasa vedades kiiruga kaubamajast läbi tormas ja Aita jaoks punased tutipaelad ostis . Homme võisid nad tagasi jõuda alles siis , kui poed juba kinni on . Aga ta tahtis , et kui nad Aitaga jälle kohtuvad , et need paelad siis kohe olemas oleks . Leena tahtis , et tema suure õnne kõrval Aitalgi oma väike õnn olemas oleks Rohkemat ei osanud ta välja mõelda . Aga seda , mida ta teha võis , seda ta ka teoks teha tahtis . Ainult nii sai ta süüd tundmata õnnelik olla . Tee läks hästi kurviliseks . Sinka-vinka loogeldes tõusis ta aina kõrgemale . Tõusis kohe lausa mäkke . Leena ei teadnudki , et Eestimaal niisuguseid mägesid on ! Esimeses järsus kurvis oli ta kõvasti Olavi käsivarrest haaranud ja enne ta lahti lasta ei julgenudki , kui nad päris üleval väljas olid . Ja siin , päris üleval see alev oligi . Väikene linnaväljak , ringiratast pood , apteek , rahvamaja . Buss sõitis kõigi kolme eest kaarega läbi , otsekui tahtnuks uhkustada , mis meil siin kõik on ! Pööras siis väikesesse kõrvaltänavasse ja peatus . Bussijaama polnud ollagi . Ainult väikene putka kinnise luugiga , mille kohal ilutses suur silt " Bussijaam " . Luugi kõrval seina peal oli knopkadega kinnitatud masinakirjas paberileht ning sellel busside saabumis- ja väljumisajad . Olav kirjutas väljuvate busside ajad endale märkmikusse . Nad olid ühe vanatädi käest , kes ainsana lõpuni bussi oli jäänud ja nendega koos siin maha tuli , küsinud , et kus see Uru tänav on , ja ta oli neid lahkesti pikalt-laialt õpetanud . Tarkus käes , hakkasid nad ringi vaatama . Pood oli õnneks veel lahti , aga juba loeti kassat . Nad ostsid leiba , saia , pudeli piima , natuke võid . Siis tahtis Olav veel millegipärast mune osta , aga ei teadnud , kuhu sisse neid panna , et nad katki ei läheks . Lahke müüja pani need viimaks koogikarpi . Sidus veel paelaga kinni ka , nagu läheksid nad karbitäie kookidega pidu pidama . Sellest tuli neil mõte , et kooki võiks tõepoolest ka olla ! Ja nad ostsid kummalegi kaks õuna- ja kaks kohupiimakooki . Tagasi tänaval , harutati koogikarp kohe lahti , ja nii nad siis , suu koogist pungil , maailma avastama läksidki . Üle väljaku oli väikene haljasala . Ja missugune vaade sealt avanes ! Nüüd oli näha , kuidas tee siira-viira aina tõusnud oli , vahepealseid kurve puude varju jättes . Järsk mäenõlv laskus alla orgu . Seal sügavuses lookles väike jõgi , kaugemal kerkis aga maastik küngas künka haaval taas . Ja siis sealt kõrgelt ja kaugelt paistis kiriku valge torn , tipp päiksekiirtes hiilgamas ! Leena tundis avaruse joovastust koos kerge kõhedusega kõrguse ees . Miski kripeldas rinnus , käed ja jalad surisesid . Ta oli ammu söömise unustanud . Tummalt seisis ta ürgse oru nõlval . Sipelgad jooksid üle selja , käed läksid külmaks ja ta tundis kerget , õige kerget iiveldust . Olav pani käe Leenale ümber õlgade , tabas võdina Leena ihus ja küsis murelikult : " Ega sul külm ei ole ? Jahedamaks on läinud . Kusagil oli vist äike " " Ei , ei ole külm . Üldsegi ei ole . Ilus on . Nii ilus Kas see kirik on väga kaugel ? " küsis ta äkki ootamatu õhinaga . " Ikka on See on petlik , paistab lähemal kui päriselt on . Täna vist küll ei jõua , " ütles Olav kahetsevalt , aimates Leena mõtteid . " Vaatame homme , homme on meil terve pikk päev . Üks buss läheb veel päris õhtul . Kui sa tahad muidugi " Leena tahtis , kuidas veel tahtis ! Näha uusi paiku , minna mööda väikesi jalgradu , minna ja mõistatada , kust see rada küll tuleb ja kuhu ta välja jõuab Minna lausa ilma radadeta , silmnäolt mõne metsatuka poole , mõne kuldkollase põllulapi poole , vee tasase vulina järgi , tuule kahina järgi , lindude lendamise järgi suunda võttes , liblikate ja mesilastega kaasa tiireldes , vaba oma valikutes , vaba ja kohustusteta . Nii polnud ammu olnud , teab mis ajast polnud nii enam olnud . Terve see suvi Eriti tundis Leena sellest puudust pärast Anne juures maal käimist . Mitte et ta seal nii väga vabadust nautinud oleks - aeg oli selleks liialt lühike ja kiirustas tagant - aga võibolla hoopis selle suure pahanduse pärast , mis sellest kõigest tagantjärele tuli . Siis teadvustas ta endale päriselt oma kohustused ja oma napid õigused . Tööleping paberil oli midagi muud , see ei jõudnud koolilapse teadvusesse reaalsena , oli pigem nagu kompliment , nagu tunnustus . Tema sisu koorus kuldse kesta seest nagu sibul , kord korralt . Ja kui see kuld sealt pealt viimaks kadunud oli - ning selle suure pahanduse ajaks oli ta tõepoolest kadunud - oli sisu üsna kibedavõitu . Kuigi maitsev ikkagi , nii imelik , kui see ka polnud . Leena ei kahetsenud , üldsegi mitte ! Aga ta oli õnnelikum kui kunagi varem , nähes enda ümber lendamas liblikaid , keda kunagi polnud võrguga kinni püütud , et neid siis uuesti vabadusse , Leena ümber ringi lendama lasta Võis seda nimetada elukogemuseks ? Ei tea . Leena ei tahtnud nii uhkete sõnadega mõelda . Tema tundis rõõmu sellest , et seismise koht polnud puupulkade või mullasse kraabitud kriipsudega märgitud , et pead tohtis pöörata rohkem kui kaamera seda oleks lubanud , et joosta tohtis nii kaugele kui hing ihkas ja jaksu oli Tundis rõõmu kõige üle , mis oli loomulik . Loomulik oli teineteist taga ajada ja mäenõlval kulli mängida . Loomulik oli naerda , päris südamest naerda . Sama loomulik kui seegi , et harv möödamineja selle peale seisma jäi ja pead vangutas . Muidugi oli naljakas käpuli kukkuda . Veel naljakam oli neljakäpuli ja teineteise võidu mööda järsku nõlva üles ronida , nii et hing kurgus kinni Nii naljakas oli üksteise võidu tänavanurgani joosta , et kes saab esimesena sildi pealt järgmise tänava nime teada ! Seda need Leena ja Olav seal tänavanurgal naerda lagistasidki ! Sest oli ju tõepoolest naljakas , kui tänava nimi oli Rebase . Eriti veel siis , kui sa otsisid parajasti tänavat , mille nimi on Uru ! Aga viimaks nad , naerused , selle Uru üles ka leidsid . Väikene valge ühekorruseline majake , eesaias õunapuud , puudealused õunu täis . Jooksmisest oli mõlemal janu , ja nii nad seal trepil nüüd istusid , suured mahlased õunad käes . Naeratavad ja eluga rahul . Otsekui oleksid nad omas kodus olnud . Omas kodus , vastu õhtut ja ööd . Uks oli ikka veel lukust lahti keeramata . Võti oli Olavi taskus . XI peatüki lõpp . Leena lamas liikumatult , tekk lõuani tõmmatud , silmad pärani . Käed hoidsid kramplikult teki servast kinni . Küüned olid tugevast pigistamisest valged . Pilk tardunud , kusagil ära . Ta ei olnud hirmunud , ei . Ta oli nõutu . Nii nõutu , et oleks heameelega teadvusetusse langenud . Minestanud . Või lausa olemast lakanud , kui see võimalik oleks olnud . Peaasi , et ei peakski millestki aru saama , et ei olekski vaja midagi , mitte midagi mõista . Parem on , kui ühtegi mõtet ei ole . Ühtegi tunnet ka mitte . Nii on kõige parem . Temale . Jah , temale küll , aga Tuba ei olnud pime . Seinalamp voodi peatsis põles . Võis kõike näha . Väikest kirjutuslauda ja selle taga tooli , mille peal olid Olavi pikad püksid ja rohelisetriibuline päevasärk . Taburetti voodi jalutsis . Leena oli selle köögist toonud ja hästi voodi lähedale pannud . Siis teki all lillelise seeliku ja valge pluusi seljast ära võtnud . Siis , tekk lõuani , riided taburetile upitanud . Kõigeks selleks polnud mingit vajadust . Oleks vabalt võinud teispool tuba oleva riidekapi juures lahti riietuda , riided korralikult puule rippuma panna , siis rahulikult voodini tulla ja teki alla pugeda . Olav oli vannituppa pesema läinud ja mõnules külma dušši all juba hulk aega . Sooja vett küll ei olnud , aga kuuma ilmaga oli jahe dušš mõnus . Vee pladin oli tuppa selgesti kuulda . Kui Olav ka oleks vee kinni keeranud , siis tuppa poleks ta selsamal sekundil ometi jõudnud . Ega ta siis veest tilkuvana tulla poleks saanud . Kuivatamine oleks omajagu aega ikka võtnud . Aga ei , Leena tegutses nagu jälgiksid teda igast nurgast nähtamatud mehesilmad . Et tal öösärki kaasas ei olnud , jättis ta kombinee selga . Püksid ja rinnahoidja niikuinii . Pesemas käis ta enne Olavit . Vannitoa uksel oli seespool õnneks haak . Selle hoolikalt sulgenud , oli ta riskinud lahti riietuda ja päevase higi jaheda dušši all maha pesta . See oli ütlemata mõnus olnud ! Peaaegu nagu oleks ujumas käinud . Olav oli bussis lubanud , et ehk saab nii ujuda kui süüa Süüa nad said , ja kuidas veel ! Kui nad viimaks trepilt majja raatsisid tulla , olid nad kotist , sellest munadega koogikarbist ikka , tõelise munapudru leidnud ! Kahjuks kõik koortega segamini . Sai jälle naerda . Aga siis oli Olav ootamatu asjalikkusega köögivarustust revideerinud , munasodi leitud savikaussi valanud , ja nad olid sealt seest hulk aega üksteise võidu munakoori välja korjanud . Algul üritanud kahvliga õngitseda , siis väiksemaid tükke teelusika peale püüdnud , ja viimaks kahe näpu vahel võidukalt viimaseid killukesi kausist välja toonud . Lõbus oli ! Käed läksid kausis segamini , Olavi sõrmed risti Leena omadega . Munavalge tegi käed kleepuvaks ja nad mängisid , et ega neid enam teineteise küljest lahti ei saagi . Proovisid siis kahekesi niiviisi ühendatud kätega ning ühe kahvliga muna kloppida , isegi soola ja pipart panna . Aga kui pipart sedasi ülearu palju läks , mindi koos kraani alla käsi pesema , nii et Olav pesi Leena käed puhtaks ja Leena jälle Olavi omad . Pann seisis pliidil , justnagu neid ootama pandud . Gaasiballooniga oskas Leenagi ümber käia , see oli kodust tuttav asi . Munaroog tuli eriliselt hea , tühi kõht aitas sellele muidugi kaasa . Leena sättis söögi väikesele köögilauale nii ilusasti kui oskas . Koogid , mis veel alles olid , pani taldrikuga keset lauda . Leidis teepaki ja keetis kannutäie teed . Laual oli vaas astritega . Värsked , kuigi perenaine juba paar päeva ära oli olnud . Astrid , need koolialguse lilled . Juba õitsevad . Kaugel see september siis enam on ! Selle mõtte juures käis imelik tühjusetunne Leenast läbi . Aga ainult hetkeks , sest kohe oli ta taas siin , selles õuna- ja praemunalõhnalises köögis , selles imelises päevas , temale ja Olavile juhuse läbi kingitud päevapooles , mis lähenes lõpule . Ööle . Leena oleks pidanud juba varem mõtlema , et see päev läheneb ööle Aga ta ei tahtnud niisugust mõtet oma peast läbi lasta . Ta ei osanud ööst mõelda , ööst koos Olaviga . Ta ei teadnud , mida sellest mõelda . See oli nii võõras , täiesti võõras mõte . Ta ei osanud seda kuidagi ettegi kujutada . Alateadlikult oli ta sellepärast seal trepilgi viivitanud . Kuigi õhtu oli tõesti nii mõnusalt soe ja ega nad poleks raatsinudki kohe tuppa minna . Hämaruse tulles ja õhu kergelt jahenedes hakkasid lilled veel tugevamini lõhnama . Floksid levitasid oma rasket , otsekui maadligi roomavat aroomi , mis veidi kõrgemal segunes lilleherneste õrnkerge lõhnaga . Sinna sekka tundis Leena korraga midagi ammust ja tuttavat . Ta tõstis pea põlvedelt ning haistis ninasõõrmete kergelt värisedes õhku . Silme ette tuli kiik vana õunapuu oksa küljes . Seal ta siis oli , pea vastu kiigenööri toetatud , silmad poolkinni . Kiik kõikus vaevutuntavalt , nappide poolkaartena . Kui ta päris seisma jäi , lükkas Leena talle jalgadega uue kerge vindi sisse . Vanaema tuli lüpsikutega kolistades lauda juurest ja kutsus sooja piima jooma . Ei tema raatsinud minna ! Hämarus tuli vargsi üle õue , tumeneval taeval vilkusid esimesed tähed . Kaevu poolt , mis liivaseljalt alla , madalama maa peale jäi , tuli valge udu . Niiske õhk oli korraga täis imelist lõhna . Seda ta siin kiigel ootamas oligi . Need olid öölevkoid , nende aeg jõudis kätte just nüüd . Tillukesed peaaegu valged õied , kerge violetse varjundiga . Tegid oma silmad lahti , otsekui oleksid ka nemad tähti vaatama tulnud . Tegid silmad lahti ja paiskasid korraga õhku kogu oma päev läbi vaoshoitud lõhnasülemi . Jah , just need nad olid , need ammused kahvatud tuttavad hämarduvatest suveõhtutest ! Leena tõusis ja leidis nad üsna siitsamast , kaares ümber lopsaka floksipõõsa . Justnagu väikeste heledate ööliblikate parv , kes nüüd alles lennule valmistub . Ammu polnud neid näinud , õigemini küll tunda saanud ! Leena kükitas , võttis lillepuhmaka õrnalt kahe peo vahele , ning surus siis näo ettevaatlikult õitesse . Lõhn joovastas , mattis hinge . See oli lapsepõlv , mis teda niiviisi puudutas ... Kui nad viimaks majja tulid ja ruume üle vaatasid , märkas ta kohe , et ühes kahest toast oli ainult tillukene pulkadega lapsevoodi ja teises lai kaheinimese kušett . Ei mingit diivanit , ei mingit lisavoodit . Oleks siis kuskil vähemalt madrats olnud , mida põrandale panna ! Võibolla isegi oli , aga kust nemad teadsid seda otsida ? Pealegi , Leena sai aru küll , et tõenäoliselt ei Rene ega Olav tulnud selle peale , et see üldse mingi probleem võiks olla . Aga temale oli . See oli midagi , mida ei saanud enam vältida . Mis oleks tulnud ennem läbi mõelda . Nüüd polnud õieti aegagi selle peale mõelda . Polnud võimalustki . Ta ei olnud ju üksi . Mida Olavile vastata , kui ta küsib , mille peale Leena nii kangesti mõtleb ? Midagi poleks siis vastata , punastada ainult . Ei , nüüd ei tohtinud sellele mõelda , nüüd oli nagu oli , teha polnud enam midagi . Ja ega ta siis Olavit ometi kartma ei pea ? ! Selles oli ta küll kindel . Ja seda mõtet endale korrates ta sellele ööle vastu läkski . Ometi ei olnud ta kõike osanud ette kujutada . Dušši all ära käinud , oli Leena kõik riided uuesti selga pannud . Vannitoas oli suur peegel , mis ta alastust talle visalt teadvustas . Leena püüdis sinna mitte vaadata . Aga pilk läks vägisi . Ta häbenes iseennast niiviisi paljana näha . Üks asi on paljas olla , üksinda paljas olla . See on loomulik , nagu iga teinegi olemise viis . Hoopis midagi muud on oma alastiolekut teadvustada . Paljast iseennast vaadata . Rääkimata siis veel sellest , et kedagi teist paljana näha . Leena oli küll eluaeg puumajas vannitoata korteris elanud ja nii kaua , kui ta end mäletas , ikka linna ühissaunas käinud . Aga kuna ta oli seda nii väiksest peale teinud , siis oli ta sellega hiljem ka nii harjunud ja ei tulnud selle pealegi , et pesemise kõrvalt teisi inimesi tähelepanelikumalt vaadata võiks . Jah , oma esimestest mäletatavatest saunakordadest oli talle tõepoolest paar kummalist pilti mällu jäänud . Üks vana kortsus naine , kellel olid väga pikad rippuvad tissid ja kes siis rinnaalust pestes viskas need endal üle õla , et ette ei jääks . Ja siis üks ilmatu tüse naine , jalad harkis , saunapingil istumas , kes niiviisi poole pikast mitme inimese pingist enda alla võttis , nii et nad emaga pidid kaua , sangadega plekkkausid käes , koha vabanemist ootama . Aga hiljem ? Ei , isegi puberteediajast ei mäletanud ta , et oleks siis vähemalt oma paljaid eakaaslasi saunas tähelepanelikumalt vaadanud , kasvõi selleks , et neid ja nende muutumisi võrrelda iseendaga ja muutustega oma kehal . Ainus emotsioon , mis talle sellest ajast meelde oli jäänud , oli piinlikkustunne , kui mõni koolikaaslane samal ajal saunas juhtus olema . Ta püüdis nendega silmitsi sattumist igati vältida , aga praegu ei oleks ta küll enam osanud öelda , oli see rohkem oma häbelikkuse pärast või siis soovist teisi ebamugavast olukorrast säästa . Veel mäletas ta , et oli teismelisena end näitustel käies aktimaali ees ikka ebalevalt tundnud , arvates , et keegi teda ja tema huvitatust pildist kindlasti jälgib . Kui publikut vähe oli ja ta tühja näitusesaali sattus , oli ta ikkagi kartnud . Oli peljanud , et valvuritädi talle pikemat seismist niisuguse pildi ees pahaks paneb . Pärast seitsmendat klassi olid nad Leningradis ekskursioonil käinud . Seal oli neid Ermitaažis paariks tunniks omapäi lahti lastud , ja et ta mõnda pilti kauemaks uurima jäi , kaotas ta varsti kaaslased silmist . Rahvast täis saalid , omavahel võõras keeles juttu ajavad valvurid , pidev saalimine ja sõelumine ümberringi tekitasid Leenas senitundmatu õndsa kunstiga omavahelolemise tunde . Esimest korda julges ta vaadata just seda , mida ta parajasti tahtis , ning just nii kaua , nagu ta parajasti tahtis . Siis see juhtuski , et ta unustas enda seisma ühe suure maali ette , mis kujutas ristilt mahavõetud Kristust , kelle elutu keha oli paljana ema süles , pea küljele longu , käed lõdvalt rippu . Nii kõhn , nii vaevatud . Täiskasvanud mehe võibolla veel elusoe ihu ema süles . Abitu nagu väikene laps . Leena tundis , kuidas naise suur kurbus temasse valgus , kuidas selle naise valu muutus korraga temagi valuks . Ta armastas seda meest niisamuti nagu armastas teda see naine seal pildi peal . Tahtis teda samamoodi süles hoida . Tahtis tunda oma käe all noort pingul nahka , mis kattis esiletükkivaid roideid . Puudutada tema puusi , millelt niudevöö libisemas See oli kirjeldamatu hellus , mida ta tundis , oli lausa füüsiliselt tajutav igatsus selle mehe järele . Seda endale küll teadvustamata , oli see ometi tema esimene aimdus seksuaalsest lähedusest . Tunne , mis oli suunatud lapsepõlvest kuhugi ebamäärasesse tulevikku , samas aga kuulus sellest hetkest alates juba praegu ainult temale . Mille kogu intiimsus ja rõhutatud privaatsus oli selles inimestest tulvil ruumis nii ilmselge ja ühtlasi rabav . Leena tundis , kuidas kõik nihkus temast ja pildist eemale , haaramatusse kaugusesse . Teda ja pilti ümbritses õhutühi ruum , suur hulk värvitut valgust , millest ei tunginud läbi ainsatki heli See kogemus oli nii vapustav , et kui ta kahe-kolme aasta möödudes uuesti Ermitaažis käis - seekord oma käe peal ja üksinda - kõhkles ta kaua , kas otsida see pilt uuesti üles või mitte . Ta ei osanud endale seletada , kas ta kartis selle tunde kordumist või siis hoopis vastupidi , selle kadumist . Aga ta pidi tagantjärgigi tunnistama , et tookord toimus temaga selle pildi ees midagi olulist . Midagi , mis avas ta meeled seni veel kogemata aistinguile . Leena pidi tunnistama sedagi , et see meeldis talle . Jah , võibolla kartis ta nüüd tõepoolest , et uuesti sinna sattudes selgub , et polegi mitte midagi . Ega ole siis ka kunagi olnud . Et isegi mälestus sellest tundest on tühipaljas ettekujutus , mis pildi teistkordsel nägemisel olematuks haihtub . Sest miks muidu alustas ta oma ringkäiku läbi saalide lausa vastupidises suunas , vargsi lootes , et suudab niiviisi kohtumist selle maaliga vältida . Mõne tunni pärast , puruväsinuna ja äramineku eel , otsustas ta aga siiski pildi üles otsida . See oli kummaline maraton läbi lugematute saalide , pool jooksujalu , piltidele nüüd juba peaaegu pilku heitmata . Muuseumi hakati sulgema , saalid olid inimestest tühjad , mõni üksik hilja peale jäänu sammus sihikindlalt väljapääsu suunas . Leena edasi-tagasi tormamine pani valvurid talle imestunult järele vaatama . Ta oli nagu kogemata ruumi lennanud lind , kes paanikas enam väljapääsu ei leia ja ühest kohast teise heitleb . Teda kõnetati , et talle teed juhatada , aga ta tormas ebalevalt naeratades abistajaist mööda . Kuidas oleks ta osanud öelda , mida ta nii meeleheitlikult otsib ? Isegi kui ta oleks julgenud selle pildi järele küsida , poleks ta saanud seda teha , sest ta ei olnud tookord ei maali ega kunstniku nime proovinudki meelde jätta . Pealegi mäletas ta omateada nii selgesti pildi asupaika ! Maal oli olnud ühe saali külgseinas , peaaegu keskel . Ainus küsimus , kus küll oli see saal ? Selle aja peale oleks ta pidanud igal juhul sinna ruumi sattuma , kasvõi juhuslikult ! Paljud pildid sattusid talle juba mitmendat korda ette . Ta pöördus neist jahmunult ära , püüdes muuta liikumise suunda . Hargnevatesse tubadesse tormanud , sattus ta viimaks mingisse nõiaringi . Seda pilti ei olnud , lihtsalt ei olnud ! Ta oleks selle ju ometi jooksu pealtki ära tundnud , ei või olla , et ta sellest oleks saanud niisama mööda tormata Elektrikella võigas , vali helin , täiesti sobimatu neisse ruumidesse , teatas resoluutselt , et aeg on läbi . Valvurid vehkisid nüüd teda nähes ägedalt väljapääsu suunas . Enam ei vaevunud nad midagi küsima ega selgitama . Alistunult järgis ta nende viipeid ja astus kiirel sammul näidatud suunas . Jalad olid pikast trampimisest väsinud , pea huugas otsas Lüüasaanu alandlikkusega astus ta , pea longus , ja tundis endal sadadelt piltidelt tummi etteheitvaid pilke . Nii saadetakse reeturit . Või argpüksi . Mida ta ka oli . Oleks ta õigel ajal otsustanud , et tahab ja julgeb iseenda tunnetega silmitsi seista , oleks tal olnud küllalt aega , et maal üles leida . Sellepärast ta ju õieti üksinda siia tulnud oligi , kuigi ta seda seni endale polnud tunnistanud . Oli tulnud , et tunda uuesti sama tunnet . Nüüd juba vanemana , lootuses mõista selle tunde olemust ja iseendast aru saada . Teha polnud midagi . Ta oli selle võimaluse käest andnud ja nüüd tuli tal sellega leppida . Leena tõstis pea . Veel paar saali , ning kaugusest paistva viimase avatud ukse kohal kumas rohelises tulekirjas " Väljapääs " . Ta hingas kergendatult ja aeglustas hetkeks sammu - pääsemine oli lähedal . Viimastel minutitel oli teda tõepoolest haaranud paanika . Mis siis , kui ta jääb sellesse labürinti kogu ööks luku taha ? Ihuüksinda , piltide etteheitva pilgu alla ? Selle hirmu ees taandus isegi kurbus ja nördimus leidmata maali pärast . Väljapääsu märgates ta rahunes . Teda vaevav süütunne andis järele , etteheited iseendale hakkasid tasapisi vaibuma . Pildid seintel olid jälle lahkemad ja elasid taas oma Leenast täiesti sõltumatut elu . Milline arvutu hulk neid ikkagi oli ! Kui väheseid neist oli ta süvenemisega vaadata jõudnud ! Ja siin ta nagu polnudki täna käinud - käigu pealt vilksamisi heidetud pilgu alla ei jäänud ühtegi , mis oleks tänasest meelde jäänud . Või siiski ? Möödudes vilksatas silmanurgas midagi tuttavat . Leena vaatas üle õla tagasi - seal ta oli , paremal , küljeseinas , peaaegu keskel Mõne sammu kaugusel ootas võtmekimbuga valvur kärsitult tema väljumist . Kell helises nõudlikult , järelejätmatult . Sammu aeglustamata ja ikka veel üle õla tagasi vaadates astus Leena uksest välja . Viimane , mille ta pilk sulguva ukse vahelt kinni püüdis , oli Jeesus Kristuse kahvatu ihu Kui Leena , uuesti täies riides , vannitoast tagasi tuppa tuli , ootas Olav keset tuba seistes ja mingit raamatut lapates oma järjekorda . Palja jalu , ujumispükste väel . Naeratas rõõmsalt , pani raamatu tagasi riiulisse , ja hakkas minema . Pööras siis uksel ringi , nagu oleks talle midagi pakilist meenunud , ja ütles süüdlaslikult : " Lubasin , et saab ujuda Aga näe , täna läks nii ! Homme , homme saab kindlasti kusagil ujuda ! Ega ma ei ole unustanud . Seda valget kirikut ka mitte , sinna lähme ka ! " Ütles , ja kadus esikusse . Vannitoa uks klõpsatas , vesi keerati lahti . Leena leidis voodikastist teki , linad , padja . Tegi voodi valmis , tõi voodi jalutsisse köögist tabureti , puges teki alla ning hakkas seelikut ja pluusi seljast ära võtma . Poetas need taburetile , kohendas teki kurguni , nagu oleks tal külm olnud , ja jäi siis tuba silmitsema . Kuhu ta pilk ka ei rännanud , viimaks peatus see ikkagi Olavi riietel . Nagu oleks seal olnud kõigi ta mõtete algus ja lõpp . " Narr , " mõtles Leena . " Ma olen narr inimene ! Oleksid need riided kusagil järve ääres rohu peal , kui me hakkaksime praegu koos ujuma minema , siis mul ei tuleks pähegi neid sedasi kõõritada Täitsa tola ! Mis vahet sel on , on nad toas tooli peal või õues rohu peal ! " Oli küll vahe , suur vahe oli ! Asi polnud muidugi selles , kus need riided on , asi oli selles , miks need riided on seal , kus nad on . Nad ei lähe praegu ujuma . Nad lähevad magama . Selles on asi . " Kui jõuaks enne ära uinuda , " käis mõte läbi pea . See oli hea mõte ! Siis Olav tuleks , näeks et ta magab , ja jääks ise ka kohe magama Ja olekski hommik , olekski see uus päev , see vaba päev , mida nad mõlemad oodanud on ! Ta püüaks siis tingimata Olavist natuke varem üles ärgata , libistaks enda tasakesi , hästi tasakesi , teki alt välja tulemata voodi jalutsisse , kahmaks siis taburetilt oma riided ja kaoks nendega kähku kööki . Tõmbaks köögiukse koomale ja paneks ruttu seeliku ja pluusi selga Edasi oleks aega juba küllalt . Võiks silmi pesta . Võiks hommikusöögiks leiba praadida . Võiks isegi salaja toa uksel piilumas käia , missugune Olav siis on , kui ta magab Kindlasti ilus . Olav oli üldse Leena meelest ilus . Pikk ja tugev . Jaksas igasugu raskeid asju tassida . Jaksaks võibolla Leenatki tassida , kui vaja oleks ... Küllap jaksaks , nii tugev on ta kindlasti ! Aga hea , et vaja pole . Leena ei tahaks . Praegu veel küll ei tahaks ... Ei , tegelikult ei teadnud ta isegi , kas ta tahaks või ei tahaks . Aga seda teadis ta küll , et kangesti piinlik oleks . Kõdi oleks võibolla ka Vannitoa uks klõpsatas . Leena pani ruttu silmad kinni . Olav astus mõned sammud mööda linoleumi - Leena kuulas hinge kinni hoides - ja oligi üle toa läve ! Sellest sai kohe aru , toa põrandal oli pehme vaip , sammud olid siin hoopis teise kõlaga , rohkem aimatavad , kui kuuldavad . Astus paar sammu ja jäi seisma . Seisis tükk aega . Leena süda peksis . Ta oleks tahtnud teada , miks Olav seisis ? Mida ta tegi ? Leena aimas - Olav vaatas teda Silmalaud värahtasid , kuidas Leena ka ei püüdnud neid paigal hoida . Aga ta ei teinud silmi lahti . Olav tuli voodini , kummardus - ta hingamine oli Leena näo peal tunda - ja võttis tasakesi teki servast kinni . Kergitas selle üles , istus voodiservale ning libistas end siis ettevaatlikult Leena kõrvale . Lamas selili , külg vastu Leenat . Aga ta pea oli Leena poole kallutatud , soe hingeõhk puudutas Leena põske . Tekk oli Olavi tulekuga allapoole nihkunud , aluskuue õlapael kippus üle õla vajuma . Leena ei saanud seda enam kohendada , ta ei tohtinud liigutada , ta magas . Süda kloppis hirmsasti . Käsi lebas rinnal - varjuks või kaitseks ? Läbi suletud laugude nägi ta , kuidas tume vari hetkeks tõusis ja langes siis taas . See oli Olavi käsi . Samal hetkel tundis ta , kuidas elektrivool käis läbi ihu . Olavi sõrmed puudutasid tasa ta rinnal lebavat kätt . See puudutus oli niisama õrn nagu hingeõhu puudutus vastu tema põske . Rohkem kujuteldav kui füüsiline . Peaaegu olematu . Olemas rohkem selle sähvatuse kaudu , mis Leenat läbis . Leena silmad paiskusid pärani . Olavi nägu oli siinsamas , väga lähedal . Viimaks ometi olid nad teineteisega silmast silma . " Ma armastan sind , " ütles Olav . Leena kuulis hulk aega nende sõnade vaikset kuminat oma kõrvus . Ta ei liigutanud . Ripsmekarvgi ei liikunud , huultest rääkimata . Silmaterad laienesid , katsid peaaegu kogu vikerkesta . Pilk muutus seeläbi tumedaks , põhjatuks . Selles polnud ei vastust , ei küsimust . See oli mõistatuslik , arusaamatu pilk . Olavi jaoks . Ta ei näinud selles pilgus ühtegi Leena mõtet , ei osanud selles mõistatada ainsatki Leena tunnet . Just nii see oligi . See oli kummaline , seletamatu tühjus , kus Leena praegu viibis . Hirmuta , rõõmuta . Tema keha oli alles ärkamata , ikka veel sügavas lapseunes . Olavi huuled lähenesid , puutusid vastu Leena huuli . Leena ei võpatanud , ei ehmatanud . Aga tema huuled ei vastanud , tardumus püsis . Ihu oli kangestunud ja tundetu . Olav eemaldus veidi , õige veidi . Ta hingas raskelt . Tema ülakeha oli peaaegu Leena kohal , aga Leena vastu ei puutunud . Ta toetus kätele , üks ühel pool , teine teisel pool Leenat . Musklid käsivartel olid viimseni pingul , neis võis aimata vaoshoitud värinat . See , mis Leena äratas , oli lõhn . Olavi kaenlaalused olid siinsamas , kaks avatud , kumera põhjaga anumat . Neist voolas laia joana tundmatut lõhna . See oli tugev , kirbe , meenutas higi ja päikest , ja sulanud asfalti millegipärast ka Mida kiiremaks muutus Olavi hingamine , seda tugevamaks muutus lõhn . Selle eest polnud pääsu , see levis kõikjale . Leena sõõrmed laienesid , pilk elustus . Minestanuid äratatakse nuuskpiiritusega . Kuigi hoopis midagi muud , toimis see lõhn praegu samamoodi . Leena tuli tagasi . Võibolla , et vastumeelselt - nagu see minestanutegagi tihti juhtub - aga ta tuli . Hingas korra sügavalt , ent lühidalt ja kiiresti , otsekui õhku ahmides sisse , sulges silmad , ja püüdis aru saada , mis on . Vastu ta reit kummus Olavi meheliige . Leena ei taibanud seda kohe , imestas ainult , kui tundis , et miski ta reie vastas end liigutab . Tugevalt , tungivalt . Otsekui oleks teki all veel üks elusolend , peale nende kahe . Liikumine oli tunda läbi Olavi pükste , läbi Leena siidise , viimse võimaluseni alla tõmmatud kombinee . Korraks tundis Leena mingit hellusesegust sümpaatiat selle tundmatu olendi vastu , kes kuidagi vangistusest ei pääsenud , aga sellele vaatamata oma olemasolust nii meeleheitlikult märku andis . Ta oleks tahtnud teda puudutada , paitada , rahustada " Leena , " ütles Olav vaikselt , paluvalt . Leena ei teinud silmi lahti . Aga samal hetkel asetus kõik kindlalt oma kohale . Ta teadis nüüd , mis see on . Ja ta teadis , et ta seda ei taha . Mitte enne , kui kõik talle endale selge on . Täiesti selge . Ta ei tahtnud eksida , ta pidi iseendas kindel olema . Silmi avamata raputas ta nõrgalt pead . Ja kohe oli tal kahju , nii meeletult kahju Voodi liikus , Olavi keha eemaldus . Leena tegi silmad lahti . Olav istus kušeti serval , selg tema poole . Käed voodiserva külge klammerdunud , pea õlgade vahele tõmmatud . Õlanukid kerkisid niiviisi üles , teravad ja kondised . Selg oli paljas , lamp heitis sellele nõrka , kollakat valgust . See meenutas midagi . Midagi väga kurba . Leena mäletas seda tunnet , mäletas , et kunagi oli see juba olnud Temaga oli see juba olnud . Ta ei teadnud ainult , kus ja millal . Süda tõmbus kaastundest krampi . Silmad valgusid vett täis , pisarad veeresid patja . Ja korraga haaras ta kahe käega Olavi ümbert kinni , surus oma märja näo vastu Olavi paljast selga , ja kallistas teda kõvasti , kõvasti . " Ole hea , ära praegu tee , " palus Olav vaikselt , pöördumata . Leena tõmbas käed eemale nagu oleks ta kõrvetada saanud . Pisarad purskusid silmist , käed haarasid teki järele , ta oleks tahtnud selle üle pea tõmmata . Tekk takerdus kuskil , ei ulatanud üle pea Nii ta siis lamas liikumatult , tekk lõuani tõmmatud , silmad pärani . Pisarad olid kuivanud . Käed hoidsid ikka veel kramplikult teki servast kinni . Leena ei teadnud , mismoodi olla . Ta oli teinud midagi , mida ta polnud tahtnud teha . Oli teinud Olavile haiget . Olav oli voodiservalt tõusnud ja mõnda aega maja mööda ringi kõndinud . Nüüd oli tema samme köögist kuulda . Kui ta tagasi tuppa tuli , oli tal käes väike kauss , õunatükke kuhjaga täis . Magus õunalõhn täitis kogu toa . See oli hele lõhn , helge ja rahustav . Leena polnud varem selle peale tulnud , et mõni lõhn võib niiviisi päikest ja valgust täis olla . Ta laskis tekiserva lahti ja hingas täiel rinnal sisse . Olav vaatas teda naeratades , istus siis kušeti äärele , kohendas tekki Leena peal , ja võttis kausist ühe tillukeste mahlapiiskadega tihedalt kaetud õunaviilu ja pani selle Leenale suhu . Leena neelatas . Oli see suhu valgunud sülg või kurku kinni jäänud pisarad ? " Pole midagi , " ütles Olav ja pistis veel teisegi tüki Leenale suhu . Selle peale tundis Leena , kuidas silmad uuesti märjaks lähevad . " Näri ! " käsutas Olav . " Muidu läheb kurku . Ja Lumivalgekesel tuleb kaua oma printsi oodata " naeratas ta nukralt . Leena raputas ägedalt pead : " Ei tule kaua ! Sa oled ju siinsamas ! Lähedal Oled ju ! ? " " Mina küll , aga " Olav jäi vait . Leena võttis Olavil käest kinni . " Ma tahan sulle midagi öelda . Aga ma ei oska hästi . Ma olen veel väike Liiga väike tüdruk . Ma ei tea , kas sa saad aru , millest ma räägin ? Sina oled suur ja saad võibolla kõigest hoopis teistmoodi aru Ma olen väike tüdruk ja ma armastan sind niimoodi nagu väikesed tüdrukud armastavad . Ma tean küll , et sinu armastus on teistsugune . Et sa ootad minult midagi muud . Ei , ma ei tea , aga ma arvan nii . Võibolla ma ei oskagi seda päris õieti ette kujutada . Praegu veel ei oska Kõige hullem on see , et ma ei saa sulle öelda , millal ma suureks saan Ma ei tea seda isegi . See ei käi sünnipäevade järgi . Võibolla homme . Võibolla aasta pärast Vahel on mul hirm , et mina ei saagi kunagi suureks . Ükskõik , kui vana ma olen . See pole see , et ma kangesti tahan suur olla . Aga teised arvavad ju , et ma olen ! Sina ka arvad Ja siis on sul valus . Sest sa arvad , et ma saan sind armastada nii nagu suured inimesed Teinekord arvan ma ise ka niiviisi . Ausalt ! Arvan , et ma saan kõigest aru , kohe kõigest ! Mõistan absoluutselt kõike . Et maailmas ei ole ühtegi asja , mitte ühtegi asja , millest ma aru ei saaks . Aga siis jälle ei tea ma enam üldse midagi , isegi seda mitte , mis tunne see on , mida ma tunnen Mis tunne see tegelikult on , mida mina armastuseks nimetan Kui ma tahan , kohe väga tahan sinuga koos olla , kas siis see on armastus ? Võibolla ma pean sind hoopis sõbraks . Või vennaks . Saad sa aru , ma tõesti ei tea ? ! " Leena oli voodis istuli tõusnud , teki pealt ära lükanud , ja istus , jalad enda alla keritud , ning aina rääkis . Ta oli hoopis unustanud , et ta oli aluskuue väel , mille õlapaelad pealegi kogu aeg alla vajuma kippusid . Aeg ajalt lükkas ta need kiire liigutusega uuesti üles , muutis veidi asendit , ja võttis siis jälle Olavil käest kinni . Kogu tema olek oli ühteaegu kummalises kooskõlas ja veidras vastuolus selle jutuga , mis ta rääkis . Rääkis ta tõepoolest lausa lapseliku õhinaga , aeg ajalt ootamatult vait jäädes , kergelt Olavi poole kummardudes ja talle teraselt otsa vaadates . Nagu oleks niiviisi võimalik kindlaks teha , kas temast ikka õieti aru saadakse . Sellele kinnitust leidnud , vajus ta viivuks mõttesse . Keha asend muutus , ta eemaldus Olavist , istus nüüd täiesti omaette , selg sirge , kael , mis oleks nagu korrapealt pikemaks veninud , luigelikult lookas , pilk mõtlikult maha suunatud Tema olekus oli äkki nii palju naiselikku graatsiat , täiskasvanu täielikku sõltumatust , küpset veetlust ja ilu . Olav armastas teda just sellisena , nagu ta oli . Armastas temas nii naist kui last . Naist , kes võlus ja võrgutas alateadlikult , lapseliku rikkumatusega . Last , kes seisis muutuste lävel , ootamas viimast - või siis esimest - sammu . Ta andis endale aru , et see esimene samm sõltus võibolla just temast . Sõltus ehk küll , aga astuda tuli see ikkagi Leenal endal . Olav tundis vastutust . Ta pidi ära tundma valmisoleku hetke . Ta ei tohtinud olla vägivaldne . Ta imetles küll klaasipuhuja tööd , kes sulaklaasi nii kaunilt oli vorminud , aga ta andis endale ka aru , et habras klaas võib puruneda isegi imetleja käes Tema enda kogemused olid küll hoopis teistlaadi ja eksimuste suhtes palju taluvamad . Aga ka siis polnud nad osanud toime tulla teineteisele valu tegemata . See tegi teda nüüd eriliselt ettevaatlikuks . Ja kannatlikuks . Tookord oli ta otsustanud liiga ruttu . Ta oli olnud ülearu tormakas ja tal tuli selle eest maksta . Aeg pani asjad paika ja sinna polnud midagi parata . Nad lahutasid , ja läksid kumbki oma teed . See , mis hinge kraapima jäi , oli Leena tulekuga nagu võluväel kadunud Leena oli nagu ilmutus . Teda ei saanud võrrelda . Teda ei saanud üldse kellegagi võrrelda . Vähemalt Olav mitte . Proovivõtete aegu valgust seades oli ta teda ammulisui vaatama jäänud . Otsekui oleks ta üleni üks heleerk laik tolmukollases paviljonis . Kuidas valgustada silmipimestavalt eredat valgust , oli ta siis mõelnud . Mõelnud , ja Leenale naeratanud . Esimene , mida ta Leenat vaadates tundis , oli tänutunne . Ta ei oleks osanud seda seletada . Aga ta oli esimesest hetkest sügavalt tänulik selle eest , et Leena olemas oli Seesama tänutunne oli ta südames ka praegu , Leenat kuulates . Ta ei saanud küll vastuarmastusele kindel olla ja rõõmust hõisata , aga ta võis olla tänulik selle eest , mis olemas oli . Just niisugusena nagu see olemas oli . Ja seda ta ka Leenale ütles . Sõbrale . Või väikesele õele . Hommik leidis nad rahulikult teineteise kaisus magamas . Tuba oli täis valgust ja nende päev , kauaoodatud päev oli alanud . XII peatüki lõpp . Kuuse rasked oksad kaardusid peaaegu maani . See oli suur võimas puu , mille tipp puudutas lahkuvat pilve . Okkad rippuvatel okstel olid edevalt puhevil , täis sätendavaid klaaspärle . Üle taeva , otsapidi järves kinni , kummus ikka veel vikerkaar . See tähendas , et kusagil sadas praegugi . Siin enam mitte . Ilm oli jälle päikest täis , maa auras kui vastvalminud toit taevaisa tohutus katlas . Ädal kikitas kõrvu ja kuulatas . Muld polnud nii kiiresti kogu vett jõudnud vastu võtta , sammudest tekkis naljakas lirtsuv heli , mis saatis Leena tõtakat astumist . Kuuseni jõudnud , vaatas ta nõutult oma okstele laotatud riideid . Väänates oleks neist lausa sorinal vett jooksnud , nii märjad olid nad Vihm oli tulnud ootamatult . Kui nad siia jõudsid , paistis päike ja oli endiselt palav . Hootised tugevad tuuleiilid tegid järvepinna säbruliseks , oli mõnus ja jahutav . Olav võttis juba hulk aega tagasi tee peal särgi seljast ja viskas üle õla . Leena valge pluus kleepus vastu higist ihu . Keskhommik oli nad oma lämbesse haardesse võtnud otsekohe , kui nad üle ukseläve õue astusid . Hea , et Leena oli aluskuue üles tõustes kotti torganud ja pluusi palja ihu peale pannud . Pärani lükatud aknast ei tulnud juba siis tuuleõhkugi . Ilm oli veel palavam kui eile . Leena meelest oli see õiglasemast õiglasem - just sellist tõelist suve neile vaja oligi ! Mida oleksid nad peale hakanud jaheda ja morni sügisese päevaga ? Või õigemini , mida oleks niisugune päev nende kahega peale hakanud , rõõmsad ja elevil nagu nad olid ? Öised katsumused olid kui peoga pühitud , kummaline kergus oli hinges . Kõik oli palju selgem , vähemalt selleks korraks vaba mõistatamise painest , ebamääraste lootuste ja ootuste pingest . Täna ei kartnud Leena olla just see , kes ta oli . Tüdruk , kellel on nii hirmus hea olla koos Olaviga ja kes ei peagi vaevama oma pead mõttega , kas Olav sellepärast äkki rohkem ei oota ja looda kui tal oodata ja loota on Leena , rumaluke , ei teadnud , et just lootus oligi Olavi suur õnn . Täna oli Olav õnnelikum kui eile , sest täna oli tema lootus veel suurem kui eile . Ta teadis küll , mida on oodata tänaselt päevalt , aga ta julges nüüd rohkem kui varem loota sellelegi , mida on oodata homselt . Kumbki omal viisil õnnelik , kibelesid nad teele . Ei raatsinud nad söömisele-joomisele aega kulutada . See natukene , mis toidust veel alles oli , rändas kähku kotti , uks vajus nende järel sneprisse , puu alt sai õunu kaasa korjatud ja ruttu minema hakatud . Väravat haaki pannes vaatas Leena korraks kahjutundega tagasi . Kes teab , millal nad jälle siia satuvad , ja kas üldse . Ometi jääb see koht nüüd natukene nende kohaks ka . Kunagi , kui kõik kord päris selge on , tuletavad nad võibolla koos tänast ööd meelde Ööle mõeldes tundis Leena end siiski kuidagi ebamugavalt . Oli ta ju viimaks kõik küll Olavile ära seletanud - ja see oli hea - aga lisaks sellele olid olnud mõned segased tunded temas eneses . Midagi , millest ta isegi hästi aru polnud saanud . See , mis temas toimus . Mida ta siis õieti tahtis ? Või mida ei tahtnud ? See mõistetamatu osa temast , kes ütles " jaa " siis , kui tema , Leena , kindlalt " ei " ütles ? Hea veel , et see " jaa " kellelegi teisele peale tema enda kuulda ei olnud . Olavile kuulda ei olnud ! Leena raputas ägedalt pead nagu ajaks ta tüütuid kärbseid eemale . Olav vaatas teda imestunult . Päike oli palav ja paistis otse lagipähe . Leena oli kuidagi äraolev ja hajali . Olav jäi seisma ja ütles siis naerdes : " Nüüd on küll õige aeg ujuma minna ! Või mis sina arvad ? Minul tuleb sind vaadates hirm peale - äkki sulad ära Peab sulle kiiresti külmema keskkonna otsima ! " Olav puudutas oma pikkade tundlike sõrmedega Leena niiskeks tõmbunud otsmikku , libistas siis peo hellalt üle Leena põse , jõudis kaelani ja laskis oma käel viivuks seal viibida . Leena tundis , kuidas see liigutus rahustas . Segased mõtted olid kui peoga pühitud . Peoga pühitud ? Kes see küll oli , kes esimesena niiviisi ütles ? Nii hästi ütles ! Siis pidi tema ju sedasama tunnet tundma , mida Leena praegu . Või pidi neid koguni mitu inimest olema , kes niiviisi ütlesid , enne kui nõnda ütlema jäädigi ? Küllap pidi . Ikka-jälle jõudis Leena mõtteni , et kõik on maailmas juba olnud . Enne teda ja enne Olavit . Imelik . Kui on olnud , siis miks ma seda alles siis teada saan , kui ma ise niiviisi tunnen , mõtles Leena . Võiks ju kohe teada , et nii see asi käib . Jah , aga küll siis oleks igav elada ! Kui kõike ette teaks . Teaks , mis tunne on niisuguse puudutuse peale või seesuguse liigutuse peale Ei , igal inimesel on tema oma tunne , mõtles ta korraga kiivalt . Kahte päris ühesugust inimest pole maailmas olemaski ! Isegi Olav ei tea täpselt , mida tema , Leena , tunneb , mis siis võhivõõrastest rääkida ! Ja tema ei tea jälle seda , mida Olav tunneb Selle mõtte juures kallutas Leena pea küljele ja vaatas uudishimulikult Olavile otsa . Leena põsk puudutas niiviisi Olavi kätt , mis ta õlale pidama oli jäänud . Ta laskis põsel mõne hetke niiviisi ollagi . Tunda Olavi käeselja mõnusat karedust vastu põse pehmet pinda . Nagu kass , kes nühib sõprust tehes vastu sääri , liigutas ta oma põske Olavi käeseljal õige õrnalt edasi-tagasi . Samm läks sassi , nad jäid seisma . Olav haaras tal kahe käega ümbert kinni ja kallistas kogu jõust . Tõstis ta siis korraks õhku ja pani hellalt maapinnale tagasi . Leena hakkas naerma - niipaljukest siis sellest , et kõik on maailmas juba olnud ja kõike võiks ette teada ! Tuhka sa tead , olgu või musttuhat korda olnud ! Ei tahagi teada . Õige asi , mida teadma peaks ! Näe , Olav ei tea praegu sedagi , mispärast ma naeran ! Ta ei tea , et ma naeran oma narre mõtteid . Pealegi , võibolla ma ei naeragi mõtteid Ei naera vist jah ! Ega ma ise ka ei tea , mispärast ma naeran , mõtles Leena korraga jahmunult . Võttis siis ruttu Olavi käest kinni , nagu enese sees eksida kartes . Hoidis kõvasti , kõvasti Olavist kinni . Olav võttis ta väikese käe oma suurde pihku , surus tugevasti , ja hakkas pikkade sammudega astuma . Tagasi vaatamata , pool sammukest Leenast eespool . Leena tundis , kuidas maapind jalge alt kadus . Ta oleks astunud nagu mööda õhku - nii kummaliselt kerge oli käia See oli see tuttav õnnis tunne , õhku mööda minemise tunne ! Niiviisi olid nad kahekesi võtteplatsilt minema jooksnud ! Jõe äärde jooksnud - vee voolamist vaatama , miljonit pisikest päikest vaatama Olav oli oma valgusemõõtja kus seda ja teist jätnud , oli tulnud teda , Leenat , lohutama , kui tema üksinda üleval nõlvakul seisis ja teised all asju kokku pakkisid . Nagu polekski olnud kõrget sinist suvetaevast , nagu polekski oodatud teab kui palju päevi lumivalget pilve , mida nüüd tema sedasi üksinda ära saatma pidi ! See oli ju kurb , oli ju ? Aga Olav , kes siis tema arvates õieti midagi muud peale valguse näha ei võinud , oli Leenast aru saanud ! Oli tal kõvasti käest kinni võtnud ja ta endaga jõe äärde kaasa viinud ! Vesi voolas ja jõgi oli valgust üleni täis . Igas veepiisas oli nii palju päikest , et Leena ei teadnud , kas Olavi valgusemõõtjaga nii suurt valgust üldse mõõta oleks saanudki ! Ja kui seda ka saanud oleks , siis seda päikest , mis Leena enese sees sel hetkel tundus olevat , poleks keegi , mitte keegi - jah , isegi Olav mitte - mõõta suutnud ! Niisugusena oli see päev talle meelde jäänud . Hele kesksuve päev , kui Olav tal käest kinni võttis ja endaga kaasa viis Veel tuli midagi Leenale meelde , kui ta , pihk Olavi peos , enese jalgu jälle mööda õhku ja mitte mööda maad astuvat tundis . Veri ! Veri voolas tänagi nagu ühest ihust teise - nii tihedasti olid nende käed teineteise küljes kinni ! Ja süda oli neil peos . Sealsamas , kahe käe vahel , kus õhu jaoks raasukestki ruumi polnud jäänud , seal tuksus miski . Jõuliselt , tugevalt . Otsekui oleks neil kahepeale veel üks süda olnud , ühine süda , mis niiviisi verd läbi kahe keha pumpas . Leena oleks tahtnud praegu Olavile silma vaadata , otse silma sisse , aga nad kõndisid ja ta oli temast käies ikka pool sammu tagapool ega teadnud , mida Olavile öelda , et ta seisma jääks . Pealegi poleks ta õieti raatsinudki seisma jääda . Siis oleks ju jalatallad jälle vastu maad olnud , ei mingit õhku mööda astumist , ei enam seda õhus kõndimise kummalist kergust Ja süda , äkki lakkab see südagi seal kahe peo sees tuksumast , kui nemad ise seisma jäävad ? Ei , Leena ei ütle midagi , mitte kui midagi . Ta astub kuulekalt Olavi kannul , pihk kinni peos , samm kerge kui linnul . Seljataha jäävad viimasedki majad , õunalõhnased aiad , lillepeenrad , palavuse käes alandlikult kummargil . Vastu tuleb päev , uutest lõhnadest tulvil , ja vaatab neile otsa aasalillede imestusest pärani silmadega . Kaugused mõõdavad neid looritatud pilgul . See on kuuma suvepäeva piimjas vine , mis hõljub orgude kohal ja varjutab kaugemaid künkaid . Liblikad , õitele puhkama jäänud , ehmatavad end nende sammudest uuesti lendu . Mesilased , targad nagu nad on , võtavad usinalt viimast . Neid ei saa nüüd enam väevõimugagi õiesüdamest lahti . Veel on päikest ja õisi , on , mida koguda , mida korjata . August , see rohutirtsude pidukuu ! Nende rahutu sirin annab märku , et nemadki ei raatsi keskpäevast puhketundi pidada . Õhtul , kastemärjas rohus on nende hääl küll mahlakam ja sügavam , aga päris vaikima ei saa neid päevane palavuski sundida . Linnud , jah , nende suvelaulud kipuvad tõesti augustis hääbuma . Oh ei , ega nemadki täiesti vait jää ! Pole küll enam seda juunikuist hõiskamist , rõkkavat rõõmulaulu , mis igast kaarest vastu kajaks , nii et kõrvad lukus ! Aga tasub vaid vaiksele metsarajale sattuda , seal on puud ägedat piiksumist ja vidinat täis - linnupojad on pesadest väljas , harjutavad lendamist , vahetavad häälekalt kogemusi , uhkustavad ja vaidlevad , linnuvanemate manitsevat juttu millekski panemata . Leena vaatas neid pärani silmi , pea kuklas , ja kippus niiviisi ühtepuhku komistama . Rada läks läbi metsatuka , juurtest konarlikuks tallatud . Olav ei lasknud tal kukkuda , hoidis endiselt kõvasti käest kinni , ainult hoogu võttis vähemaks . Viimaks jäi ta ka ise noorte lindude sähvimist vaatama . Leena pani näpu hoiatavalt suule . Kumbki ei lausunud sõnakestki , kui nad kase alla rohule istusid . Puud sahisesid tasa , lehed liikusid vaevumärgatavalt . Kui poleks olnud päikesevalgust , mis kergelt-kergelt iga lehe peal väreles , ei oleks seda lehtede liikumist vist märganudki . Valgus tegi imet , tõi kõik nähtavale . Kui valgust ei oleks , ei näeks üldse midagi . Teineteist ka ei näeks . Kui ilmas mingit valgust ei oleks , mis siis enam silmadestki ? Selle mõtte peale võdistas Leena õlgu - must maailm oli kõhe Ta pani silmad korraks kinni , et vaadata , mis saab . Aga päike kumas läbi laugudegi , lehtede värelus tantsis tumedate laikudena silme ees edasi . Valgus oli alles . Vari ka . Vari , mida samuti ilma valguseta olemas ei oleks . Leena tegi silmad uuesti lahti . Kõik kohad olid varje täis . Nad ei seisnud paigal , vaid muutusid aina . Sinna , tänna , heledamaks , tumedamaks Õrritasid oma püsimatusega . Tegid rahutuks . Varjud panid maailma elama , nad tegid ta huvitavaks . See , mis jäi varju , sundis end eriti tähelepanelikult uurima . Asjade varjupool oli salapärasem , ligitõmbavam . Leena mõtles , et tema küll jätab nii palju asju uurimata , jätab järele küsimatagi . See on see , kui sa kangesti tahad teada saada ja ei taha ka . Nagu hoiaksid midagi varuks , hoiaksid nimme enda eest saladuses . Et midagi ikka varju ka jääks Otsekui võiksid saladused kunagi otsa lõppeda ! Leena ei olnud sedagi küsinud , miks nad just sinnapoole minema hakkasid , just selle suuna valisid . Olav oli aleviku äärmiste majade juures seistes tähelepanelikult maastikku uurinud . Et kas saaks silmnäolt otse mõne järveni minna . Nad olid sedasi ujumiskohta otsides alevile peaaegu täisringi peale teinud . Siin ja seal läigatas mõni veesilm . Mille järgi Olav üht teisele eelistas , seda Leena ei teadnud . Ega ta ei küsinud ka . Talle kohe meeldis tunda , et keegi tema eest hoolitseb , tema pärast muretseb , teda kuhugi viib See oli iselaadi tunne , niisugune täieliku usaldamise tunne . Et läheks ükskõik kuhu , läheks või maailma lõppu , peaasi , et koos Olaviga ! Ringkäigu ümber alevi tegi Leena rõõmuga kaasa . Päev oli küll palav ja mäenõlvad üleval puudest lagedad , aga selle eest milline avarus , missugused suursugused vaated ! Oleks tahtnud lõpmatuseni sisse hingata päikesekuuma rohu lõhna , puudutada seda piimjat vinet neil kaugetel küngastel , jalgupidi mööda vingerdavat ojapõhja astuda ja metsatukka viimaks varju minna , mis sealt ülevalt kui väike tume kuhi kätte paistis . Siin nad nüüd lõpuks olidki . See oli ka viimane aeg palavuse eest peitu pugeda . Tee peal olid nad januga kõik kaasavõetud õunad nahka pistnud . Siis olid järelejäänud leivaga nälga kustutanud ja uuesti juua tahtnud . Mõned elamised paistsid kaugel , üle mitme kingu . Sealt oleks vett saanud . Aga siis oleksid nad pidanud oma liikumise suunda muutma ja järvest eemalduma . Järv , mis nüüd küll metsa varju jäi ja neile kätte ei paistnud , ei saanud enam kuigi kaugel olla . Olav oli Leenal jälle kõvasti käest kinni võtnud ja varsti leidsid nad end olevat jalgrajal , mis metsa poole viis . Puude vilus andis janugi järele . Ja need linnud , need väikesed lendu lustivad linnud , keda Leena ammuli sui vaatama jäi , kuni nad viimaks end Olaviga mõlemad kase alt puhkamast leidsid . Leena istus , selg vastu kasetüve , pea veidi kuklas ja silmad vidukil puude võrasid uurimas . Mõtles oma valguse ja varju mõtteid , olles linnulapsed nüüd hoopis unustanud . Olav külitas rohul siinsamas . Keeras siis end selili ja pani oma pea Leenale sülle . Nii oli hoopis hea olla , lindude lendamist ja lapikest taevast pea kohal vaadata . Leena kummardus ta kohale ja vedas näpuga tasakesi Olavi näole salapäraseid ringe . Oli nagu paitus ja ei olnud ka . " Siin on vari . Ja siin on valgus , " rääkis ta vaiksel häälel nagu muinasjuttu . " Aga isegi varju sees on valgus , muidu ei saaks me teda näha . Ilma valguseta pole varju olemaski . Kas sa õpetad mind ka valgust mõõtma ? Õpetad ju , eks ? " palus ta korraga ootamatu ägedusega , haarates Olavi näo oma kahe kuuma peo vahele . " Ma tahan varjusid mõõta ! Igasuguseid varjusid . Ma tahan teada , kui palju on pimedas valgust ! Poolpimedas , " lisas ta täpsustavalt . Olav naeratas leebelt . " Tulevane ametivend , jah ? Ametiõde ! " narritas ta sõbralikult . Ja lisas kiiresti : " Muidugi . Ma näitan sulle . See on lihtne . Mõõta on lihtne , valgust paika panna on keerulisem . Nii , et kõike oleks , valgust ja varju . Aga kumbagi ei tohi liiga palju olla , ikka täpselt parasjagu . " Nüüd jäi Olav omakorda Leena nägu uurima . Süvenenult , professionaalselt . " Silmadele tuleb juurde panna . Aga nii , et parem põsk endiselt varju jääks , see on hea . Isegi veel tumedam võiks olla , peaaegu nähtamatu Nii , et ainult põsesarn pimedusest kergelt läbi kumaks ! " Leena kohmetus . Tal tuli imelik tunne , nagu oleks aeg äkki tagasi pööranud . Kord oli see niiviisi olnudki . Olav oli päevast päeva , valgusemõõtja käes , ta ümber kõndinud , vahel kogemata nägugi puudutanud , aga teda ennast ta nagu polekski näinud . Ainult valgust , ikka valgust ja varje Vähemalt Leenale paistis see niimoodi . Sellepärast tuli tal nüüdki hirm , et Olav oma töömõtteid mõeldes märkamatult ta juurest jällegi ära kaob . Kaob sellesse enne-neid-aega ja Leena jääb päris üksi . Ta libistas käe tõtakalt üle Olavi silmade , otsekui tahaks ta seda pilti ära pühkida , mida need silmad tema arvates nägid . See läks tal korda . Olav pani käed talle kaela ümber ja tõmbas teda õige õrnalt enda poole . Leena laskis sel sündida . Nende huuled puutusid kokku . Leena pani silmad kinni , ta suu vajus Olavi suule ja avanes veidi . Nüüd kohtusid ka keeled Kaks janust jõid kõike muud unustades . Kui Leena end viimaks Olavi kallistusest vabastas ja istuma tõusis , tundis ta , kuidas pea käib ringi . Ta häbenes Olavile otsa vaadata , aga ta oli rõõmus , et nii oli läinud . Kõrvus kohises . Või olid need hoopis kased , sest tuul oli tõusnud . " Vaata , Leena , tuul tõstab pilvi . Saame veel viimati vihma . Enne veel , kui ise vette jõuame ! " Olav oli püsti tõusnud ja ulatas Leenale käe . Suure pihuga paitas ta hellalt Leena pikki juukseid . Leena peitis oma silmad Olavi põue . " Pole midagi , " rääkis Olav . " Pole midagi , väikene õeke ! Mul on kõik meeles , mis sa öösel rääkisid . Meil ei ole kuhugi kiiret . Ma armastan sind , aga sellest pole midagi . Küll ma ootan . Ainult luba mul vahel öelda , et ma sind armastan . Ainult vahetevahel " Leena tõstis pea ja vaatas Olavile tänulikult otsa . " Oleme sõbrad , eks ? " küsis ta vaikselt , veidi ebalevalt . " Oleme sõbrad , " vastas Olav kindlalt . Aga Leena ei saanud lahti tundest , nagu oleks Olavi hääl kuhugi õhku jäänud ja lause siiski lõpetamata Rada viis tõepoolest järveni . Keegi hoidis siin paati . Ka oli kohta ilmselt siit ujuma minemiseks kasutatud . Põhi oli liivasem ja ei olnud kõrkjaid , mis muidu igalt poolt mujalt järve pärgasid . Leena võttis jalad paljaks ja pistis varbad vette . Edasi ei lubanud Olav tal minna . Võttis üleskääritud püksid jalast , viskas need koos särgiga veidi eemale rohu peale ja kõndis ilmse mõnuga järve . Kahe-kolme sammuga oli ta juba poolest kehast vees . Kummardas , pistis näo vette ja puristas mõnuga . Võttis siis mitu korda kamaluga vett ja tegi end üleni märjaks . Vaatas Leena poole , naeris ja laskis vee pinnal nipsu , nii et pisikesed piisad Leena pluusi täpiliseks tegid . " Tahan ka ! " hüüdis Leena , ühe käega seelikut kinni hoides ja teisega vees lobistades . " Oota ! Kas sa siis ei tea - ära hüppa vette tundmatus kohas ! " naeris Olav . Järgmised paar sammu oli vesi talle ikka veel poolest kehast saadik , aga siis oli juba lõuani ja ta hakkas ujuma . Suurte , jõuliste tõmmetega , silmnägu vees . Leena vaatas teda mõne hetke , keris seeliku aluspükste kummi vahele ja astus vees ettevaatlikult edasi . Põhi oli astmeline , mitte laugjas . Kui ta esimesest astmest alla astus , ulatus vesi juba peaaegu hargivaheni . Niiviisi ta kaugemale küll minna ei saanud . Aga ujuda ta tahtis . Kuigi vesi ei olnudki nii soe , kui arvata oleks võinud . Küllap see tuli sellest , et ise olid päikesest tulikuum ja vesi tundus sellepärast külmem , kui ta tegelikult oli . Leena pani mõnuga vett hõõguvale näole ja käsivartele , mis juba punetasid , kuigi suvi lähenes lõpule ja isegi tema jonnakalt hele nahk oli ajaga paraja pruuni jume saanud . Käsivarred kipitasid küll , aga Leena lootis kogu südamest , et nii punaseks nad nüüd enam ikka ei lähe , et sellest võtte ajaks probleemi võiks tulla . Aga kui miski , siis põsesarnad ja nina ! Helga ei pahanda , küll ta midagi välja mõtleb , ainult et bossi silma alla ei tohiks niisuguse näoga sattuda . Oh , oleks tal vähemalt puudritki ! Aga tal ei olnud . Ei olnud üldse kunagi olnud . Huulepulka ka mitte . Klassis olid tüdrukud teda sellepärast ühel ajal töganudki , aga et ta sellest välja ei teinud , siis varsti seda enam jutuks ei võetud . Ega puuder talle sellepärast võõras asi polnud . Pisikesest plikast peale oli ta näiteringis käinud ja pidas näo värvimist ja puuderdamist iseenesestmõistetavalt iga etenduse juurde käivaks . See oli loomulik . Niisama loomulik kui seegi , et see võõp tuli vaseliiniga peale etendust maha võtta ja nägu puhtaks pesta ! Ei tahtnud tema värvitud näoga ringi käia . Elu polnud mingi esinemine , elu oli elu ! Leena tahtis elu elada , mitte elu mängida . Aga homse peale mõeldes tundis ta küll puudritoosist puudust . Põsed õhetasid ja ta jahutas neid pehme jaheda veega . Olav oli liiga kaugele läinud . Tema hele peanupp kadus mustavasse vette ja kerkis taas . Järv oli korraga tõsine ja tume . Hoopis teistsugune . Leena tahtis juba Olavit hüüda , et ta sealt kaugelt tagasi tuleks , aga selsamal hetkel taipas ta , et just praegu saaks ta kähku vees ära käia , poleks õieti küsimustki sellest , et tal ujumisriideid kaasas ei ole . Kui ta ruttu teeb ja ainult korraks sisse kastab , siis selle ajaga Olav sealt kaugelt tagasi küll ei jõua . Kiiresti läks ta suure kuuseni , kuhu ta oma koti oli tulles visanud , võttis seeliku ja pluusi seljast , laotas need kuuse maani rippuvatele okstele , ja peatus siis nõutult . Ta ei teadnud , mida teha . Kas võtta aluspesu ka seljast ja minna vette päris paljalt või minna niiviisi , pesu väel ? Lükkas siis otsustavalt püksid üle puusade alla ja astus neist välja . Sama kiiresti päästis ta lahti rinnahoidja haagi ning torkas pesu oma kotti , aluskuue , Betti Alveri luuletuste ja punaste patsipaelte juurde . Nüüd oli ta valmis . Kui Leena pärast sukeldumist uuesti pinnale tõusis , langesid esimesed harvad vihmapiisad järvele . Puutusid vastu vett ja põrkusid tagasi õhku . Justnagu väikesed naljakad mängupallid , mida nähtamatud haldjad hüpitasid . Põrkekohtadesse joonistus ringe , mis keskkohast aina laiemale levisid , naaberringidega lõikudes ning neid endaga kaasa haarates . Järv oli korraga kui hiigelkatel , täis pahinal keevat vett . Leena vaatas üles . Rasked vihmapiisad langesid silmadele ja lõid valusalt vastu lauge . Järve kohal oli suur must vihmapilv . Samal hetkel kärgatas kõu , taevas lõi välkudest heledaks ja vihm peksis täie jõuga kõike , mis ette juhtus . Leena sukeldus , et hoopide käest pääseda . Tõusis uuesti pinnale , hingas ja sukeldus jälle . Nii tugeva vihmaga polnud ta varem küll ujumas käinud ! See podisev supipott ümberringi tegi talle nalja ning ta oleks tahtnud , pea veest väljas ja silmad pärani , seda vaatemängu rahulikult nautida . Aga teda üllatas , kuidas küll piisad võisid nii valusad olla , et ta nende eest ikka ja jälle vee alla põgenema pidi . Nii tundis ta ennast varsti osana sellest järvest - nemad kaks kuulusid kokku ja vihm oli see teine , see , kes ründas " On ju mõnus ? " hüüdis Olav äkki siitsamast lähedalt . Leenal oli hoopis meelest läinud , et ta pidi ennast ainult korraks sisse kastma ja kohe välja minema , et jõuda enne Olavi tulekut riidesse panna . Nüüd ei teadnud ta tõesti , mida teha . Vaatas ainult abitult Olavi poole , nii et Olav ehmunult ja kiiruga lähenema hakkas . " Mis on ? Kas juhtus midagi ? Leena ! " Leena tardus paigale . " Ära tule ! Palun ära enam lähemale tule Mul ei ole midagi seljas , noh ! Ma unustasin selle trikoo maha , saad aru ? Ma olen paljas , täitsa paljas ! Alasti , noh " rääkis Leena , ise ähmi täis , ning püüdis end sama hea kui huulteni vee all hoida . Kui Olav viimaks asjast aru saama hakkas , jäi ta seisma , ohkas kergendatult ja puhkes naerma . " Niiviisi võid sa teise inimese küll surmani ära ehmatada ! Rumaluke , mis sellest siis on ! Igal järvel peabki oma näkineid olema ! Ma ujusin päris suure ringi - mitteühtegi ei näinud ! Siin sa nüüd siis oled " Olav oleks otseteed Leena juurde läinud , ta kätele võtnud ja veest välja kandnud . Aga Leena vaatas ikka veel hirmunud silmil talle veest vastu nagu verinoor hülgepoeg , kes ema on ära kaotanud . Ja Olavil ei jäänud muud üle , kui lubada , et ta läheb kohe veest välja ning jalutab üsna kaugele - ta olevatki tahtnud ka maadpidi selle järvega tutvust teha , pealegi on vihm nüüd üle ja lahedam hingata Vihm oli tõepoolest niisama äkki järgi jäänud kui ta algaski . Kõik sätendas ja säras päikeses , viimne kui rohulible ja puulehtki , mis siis järvest endast veel rääkida Leenal oli piinlik . Ta vaatas Olavi kaugenevat selga ja tal oli kahju . Oleks tahtnud kaasa minna . Tegelikult oleks ta tahtnud Olaviga koos järves ujuda ka . Oleks veesõda teinud ja võidu ujunud ja " Leena ! " hüüdis Olav eemalt . " Vaata järvele ! Vikerkaar ! Teeme pooleks - pool sulle ja pool mulle ! " Ta osutas käega taevasse , lehvitas siis Leenale ja läks edasi . Varsti kadus ta silmist . Tuul kiigutas kõrkjaid . Kiilid lendasid paarikaupa , nende tiivad olid kui sädelev habras võrk , mis iga hetk puruneda võib Leena tuli veest välja . Õhk oli ikka veel paitavalt pehme ja soe . Värskem ainult . Üldse ei olnud jahe . Veepiiskades alasti ihu oli vihmamärja loodusega kummalises kooskõlas . See oli jälle see vana tuttav kõik-on-üks tunne . Oleks tal käterätik olnudki , kuivatada küll ei oleks tahtnud . Kuuseokstelt leidis ta oma tilkuvad riided . Vaatas neid hetke nõutult , võttis siis kotist oma pesu - see oli õnneks kuiv - ja hakkas seda pikkamööda ja nagu vastu tahtmist selga panema . Tegelikult talle ju meeldis paljas olla . See oli tema jaoks midagi täiesti loomulikku . Talle meeldis pärast pesemist kuivatamisega viivitada , lasta õhul ja ajal iseenesest toimida . Talle meeldis kodus pärast pesemist paljana tuppa jalutada . Kui ta üksi kodus oli , ei tulnud tal pähegi midagi kiiresti selga tõmmata . Ta võis hulk aega mõnda raamatut lehitseda , võis midagi koguni lugema jääda . Ei ole õige öelda , et ta ei näinud selles midagi imelikku - ta lihtsalt ei pannud seda üldse tähele , et tal midagi seljas ei olnud . Tal ei tulnud see meeldegi . Veel loomulikum oli selline olek aga keset loodust . Suviti maal vanaema juures käies olid tal oma salakohad , kus ta paljana päikest võttis ja jutukaid luges . Et aga päikese käes kiiresti liiga kuum hakkas , kolis ta varsti ümber kuhugi puu varju . Ta ei olnud alasti selleks , et ilusat triipudeta päevitust saada . Ta ei andnud endale kunagi aru , miks ta paljas on - see oli niisama iseenesestmõistetav kui inimeste hulgas riietes ringi liikumine . Sealjuures ei tulnud tal mõttessegi ennast peeglist - kasvõi veepeeglist näiteks - vaatama jääda . Nagu ei oleks tulnud kõne alla seegi , et keegi teine teda näinud oleks , kui ta parajasti alasti oli . See oli vabastava ning samal ajal sügava ja süvenenud üksioleku tunne , kooskõlas kõige ümbritsevaga . Sellest siis see ilmne vastumeelsus riideid selga pannes . Aga Leena ei tahtnud uuesti piinlikku situatsiooni sattuda . Pealegi polnud ta võõras kohas kindel , et siin mõne juhusliku tulijaga ei kohtu . Ainult et tilkuvat seelikut ja pluusi polnud hoopiski tahtmist selga panna . Ta väänas neist vee välja , raputas oksteltki vihma maha ja laotas pluusi ja seeliku siiski tagasi okstele . Ehk kuum päike kuivatab veidi . Siis meenusid talle Olavi riided rohul . Kähku tõi ta needki kuuse peale kuivama , ise teraselt järvekallast silmas pidades . Pilk leidis Olavi kaugelt , peaaegu teiselt poolt järve . Kiriku juurde jõudsid nad alles sügaval pärastlõunal . Ühtegi inimest polnud näha , oli väga vaikne . Aga kiriku uksed olid imekombel pärani lahti . Kui nad üle läve astusid , tundsid nad haudkülma õhu haaret . See oli jahmatav , sest õues oli endiselt palav . Nende riided olid seljas lõplikult ära kuivanud , kuigi nad selga pannes veel päris märjad olid . Olav tegigi järvele täisringi peale , teiselt kaldalt aeg-ajalt huilates ja endast niiviisi märku andes . Viimaks oli Leena märja seeliku ja pluusi siiski selga tõmmanud , Olavi riided kaenlasse kahmanud ja talle vastu kõndinud . Ta ei läbenud kauem oodata , tahtis juba rutem Olavit näha . Nagu oleksid nad ilmatu aeg lahus olnud . Leena imestas , kuidas see igatsus nüüd korraga nii suur oli . Olavi riided ta kaenlas lõhnasid tuttavlikult . Ikka ja jälle hingas ta sügavalt sisse seda tuttavat lõhna . Olavi kujuteldavgi kohalolek pani südame kiiremini põksuma . Kui nad viimaks kohtusid , võttis Leena tal kahe käega kõvasti kaelast kinni ja ütles vaikselt , peaaegu kuulmatult : " Siin oled ! " Olavi pilku näinud , laskis ta käed ruttu lahti , vaatas maha ning hakkas kiirustades rääkima . Sellest , et vihm on möödas , et riided on märjad , et järv on ilus , et vikerkaar on kadunud Olav vaatas teda mõtlikult ja kuulas . Ei katkestanud . Täitis püüdlikult vanema venna rolli . Vaevalt oskas Leena kujutleda , kui raske see talle tegelikult oli . Aga midagi Leena siiski aimas . Sisehääl ütles talle , et ta peaks oma tunnetes kiiremini selgusele jõudma , midagi kindlalt ära otsustama . Ei võinud nõuda Olavilt võimatut . Olav ei olnud ei vend ega ka mitte lihtsalt sõber - Olav armastas teda . Nii laps Leena ka enam ei olnud , et ta sellest poleks aru saanud . Ta kuulas Olavi kiiret , katkendlikku hingamist enda kõrval ja tundis samal ajal seda tuttavat , eilsest ööst meeldejäänud lõhna . Niisugune lõhn oleks võinud teetöölisel olla , kes päev läbi kuuma käes asfalti paneb . Olav ei olnud teetööline . Ta lõhnas niimoodi siis , kui ta Leenat tahtis Nad ei läinud enam tagasi vanasse kohta , vaid vaatasid välja lähima kõrgema künka , ronisid üles ja otsisid pilguga oma valget kirikut . Selle leidnud , hakkasid silmnäolt sinnapoole minema . Kotipõhja jäänud leivakannika jaotasid nad omavahel ära . Leena tahtis küll Olavile suurema tüki anda , ent Olav polnud sellega mingi hinna eest nõus . Ometi oli Olav kaua aega ujunud ja siis veel pika ringi ümber järve teinud , nii et ta võis pärast kõike seda tõesti hirmus näljas olla . Leenal omakorda polnudki nagu erilist isu . Vähemalt ei tundnud ta nälga ja ei saanud aega mõelda söögile . Kõik muud tundmused olid täielikult hõivanud ta meeled ja ta mõtted . Ta püüdis oma äkilisi tundepuhanguid nüüd vaos hoida ja ennast natukene ka kõrvalt vaadata . Niiviisi paistis ta endale üsna rumala tüdrukuna , kelle sõnad ja teod sugugi omavahel ei klappinud . See hämmastas Leenat , sest ta teadis kindlalt , et tal polnud mõtteski Olavit kuidagi õrritada . Ometi kukkus sedasi välja . Leena oli kurb . Ta oleks tahtnud andeks paluda , oleks tahtnud Olavit lohutada , teda kallistada , talle pai teha - ja see oleks jällegi vale olnud ! Nii ei osanudki ta enam muud teha , kui vait jääda ja edasi astuda . Mõnda aega nad niiviisi sõna lausumata mäest üles rühkisidki , kuni Leena vaikimine Olavile imelik hakkas tunduma ja ta seisma jäi . " Oled sa väsinud ? Kas puhkame ? " Olav võttis tal käest kinni . " Võibolla me ei lähe nii kaugele ? Kui sa väsinud oled " Leena vaatas talle süüdlaslikult otsa : " Ma ei ole ju väsinud ! Ma lihtsalt ei taha paha olla " " Miks sa paha peaksid olema ? Sa ei ole ju paha ! " oli Olav siiralt üllatunud . Leenal langes nagu kivi südamelt . " Lähme ! Mina tahan küll selle kirikuni minna ! Mõtle , kui ilus ta sealt kaugelt paistis , kui me eile õhtul vaatasime ! Kas sul ei ole imelik , et see alles eile oli ? Minul küll on . Minu meelest oli see ilmatu ammu ! " Leena jutt vulises nüüd nagu kiire vooluga oja , tõkke tagant valla pääsenud . " Võibolla on see kirik lähedalt niisama ilus ? Kindlasti ongi . Kuule , kas sinul ei ole niiviisi , et kui midagi hästi kaugelt näed , siis tuleb kohe kange tahtmine täitsa sinna juurde minna ? Näpuga katsuda . Et muidu nagu polekski päris ? Minul on küll niiviisi " lõpetas Leena äkki mõtlikult . " Siis lähme ja patsutame teda , " naeris Olav , võttis Leenal uuesti käest kinni ja nad astusid edasi . See , et kiriku uksed lahti olid , oli neile täielik üllatus . Kirik oli tõesti lähedaltki ilus . Alt veidi laienev , toetas ta end kindlalt maapinnale . Valge krohvi all oli pind kohmakalt konarlik . Selles oli midagi liigutavalt kodust ja tuttavlikku . Nagu krohvitud mügarikuline leivaahi vanaema juures talutoas . Kirik oli vana . Torn polnudki teab mis kõrge , aga jättis samas väga sihvaka mulje . Enne kui sisse astuda , tegid nad ringi ümber kiriku . Ja Leena tõepoolest patsutas neid vanu seinu . Puudutamine paistis tema jaoks oluline olevat . Patsutas , ning libistas siis käe mööda seina otsekui paitades maapinnani välja . Vaatas siis oma valgeks värvunud peopesa , kükitas ja hõõrus selle vastu rohtu puhtaks . Ümberringi oli vaikne ja inimtühi . Ääretult rahulik . Sügava rahu tunne südames , nad uksest sisse astusidki . Kirik oli seest samuti valge . Väga lihtne , mõne üksiku väikesemõõdulise maalinguga külgseintel . Nii tõusis altari kohal kõrguv Kristus veel rohkem esile . Tema ilme oli leplik , ta ei tekitanud süütunnet . Lahkel pilgul jälgis ta Leenat ja Olavit , kes täiesti tühjas kirikus sõnagi vahetamata tasakesi ringi liikusid . Vaevalt oli Leena end pingiservale istuma sättinud , kui hakkas mängima orel . See oli nii ootamatu , et Leena tardus ebamäärasesse asendisse , julgemata end kohendadagi , rääkimata siis pilguga mängija üles otsimisest . Olav tuli vaikselt ja istus Leena kõrvale . Otsekui oleksid nad sellepärast siia tulnudki , et kahekesi tühjas kirikus muusikat kuulata . Kellegi nähtamatu käsi klahvidel takerdus , vahetas registreid , proovis üksikuid noote , ning alustas siis uuesti otsast peale . Leenal hakkas jahe , ta istus Olavile lähemale , aga ära minna ei raatsinud . Küllap need uksed sellepärast pärani olidki , et soe õhk väljast sisse pääseks ja harjutajal oreli taga liiga külm ei oleks . Tükk aega istunud ja kuulanud , vaatasid nad sõnakestki vahetamata teineteisele otsa , tõusid püsti ja läksid tasakesi välja . Harras , pühalik tunne saatis neid veel tükk aega . Üksikud raudristid andsid märku , et kunagi oli matmispaik olnud siinsamas , kiriku juures . Nüüd oli surnuaed veidi eemal . Sinna viis lühike allee väga vanadest , igapidi kõverikest elupuudest . Nende alumised , paljad ja väänduvad oksad põimusid kui tugevad , musklilised käsivarred üksteisesse , laskmata kedagi teelt kõrvale kalduda . Leena ja Olav jõudsid niiviisi maakividest laotud sügavate väravakaarte alla . Siit algas kalmistu , hoitud ja hoolitsetud värskete lilledega hauad kummalgi pool peateed . Sekka mõni üksik unustatud , tiheda rohumätta all vaevalt aimatav kalmuküngas , siiski ristiga tähistatud , olgu see siis uhke raudsepis või lihtne pehkimakippuv puuristike . Hoolitsevat kätt oli aga neil mahajäetud haudadelgi tunda . See oli väikeste maasurnuaedade eripära . Omaste haudadel käies riisuti üle ka lähemal olevad unustusehõlmas künkad , seda enam , et ühe kandi inimesed , vähemalt põlisolijad , kõiki manalalisi siin oma eellasteks pidasid . Leena teadis seda oma lapsepõlvesuvedest maal . Suvi , eriti aga august , oli surnuaiapühade aeg . Küllap oli see siingi kas äsja olnud või kohe tulemas , miks muidu polnud palavus lilli vaasides närtsitada jõudnud ? Leena , kellele muidu ikka meeldis vaiksetel surnuaedadel jalutada , vanu gooti kirjas hauasilte uurida , välja arvutada , kui vanalt keegi surnud oli , väikeste laste kääbaste juures ennast hulgaks ajaks nende peale mõtlema unustades , tundis täna , et ta tahab siit ära , tagasi päikese kätte , ära siit puudealusest hämarast , kus kõik räägib sellest , mis lõppenud on . Leena tahtis täna mõelda sellest , mis on alles ees . Mille kohta sedagi veel kindlalt ei tea , kas ta alanud on , mis siis lõppemisest rääkida ! Leena tahtis mõelda häid mõtteid , mitte kurbi . Või siis hoopis mitte midagi mõelda . Lihtsalt niisama olla . Sellepärast võttis nüüd tema omakorda Olavil käest kinni ja hakkas , pool sammukest eespool , kiiresti edasi astuma . Ta oli läbi puude tumeda roheluse näinud maakivimüüris kuldset avaust kumamas . Seal pidi olema nähtavasti mingi külgvärav , mis surnuaiast välja viis . Sinnapoole ta kiiresti läkski . Päike paistis kui ennegi . Jälle olid nad ühel neist võrratutest lagedatest nõlvadest , kus maastik nende ees kogu oma suurejoonelisuses otsekui lahti paiskus . Tarvitses vaid läbi värava välja astuda , kui kogu maailm teiseks muutus . Helesinine kõrge taevas oli nende kohal - ilmselge märk lõpmatusest , kõige lõppematusest Leenal oli selle üle nii hea meel , et ta sirutas käe kõrgele üles , nii kõrgele kui vähegi sai , nagu oleks ta sõrmedega tahtnud maailma otsatust puudutada ! Ta oli Olavi käe lahti lasknud , hingas mitu korda järjest sügavalt sisse , vidutas siis ereda valguse käes silmi ja otsis tuttavaid märke tuldud teelt . " Vaata , vaata ! See puu seal ! " rääkis ta õhinal . " Seal sa käskisid mul kingad jalga panna , selle puu juures ! Just sellesama ! Seal olid ohakad , need olid teravad küll Oota , ma võtan kingad jalast ära ! Siin ei ole ju ohakaid , eks ? " Leena kummardas , võttis kingad jalast , pani nad rihmapidi teineteise külge kinni ja võttis näppu . Vehkis siis , kingad käes , jälle kaugusesse : " Kuule , see on ju seal see meie järv , on ju ? Kui siit kõrgelt vaadata , siis saab aru küll , et ta on täitsa ümmargune . Mina arvasin , et ta rohkem piklik on . Olav , on see ikka seesama järv ? " jäi Leena äkki kõhklevalt vait . " On küll . Vaata , need puud seal , need järvest paremal , see on see mets , kust me läbi tulime . Kus me lindusid vaatasime ja " Olav pidi veel midagi ütlema , aga jäi millegipärast vait . Leena punastas kergelt . Istus siis maha , tõmbas põlved krõnksu , põimis käed ümber jalgade , ja vaatas , lõuga põlvedele toetades , üksisilmi pingsalt kaugusesse . " Kas sa seda kohta näed veel , kust me tulema hakkasime ? " küsis ta vaikselt . " Sa vaatad vales suunas . Vaata rohkem paremale ! Ja mine nüüd pilguga nendest küngastest üle . See tagumine seal ! Hästi roheline , paistab , nagu oleks lihtsalt mets Näed ? Kui sa hästi hoolega vaatad , siis puude vahelt paistab mõni katus ikka ka . Need on aiad majade ümber , õunapuud ja kõik muud puud . Sellepärast tundubki , nagu ainult mets oleks " Olavgi rääkis tasakesi . Ta oli istunud sinnasamasse Leena kõrvale rohule ja uuris nüüd omakorda , rohukõrs suus , mõtlikult kaugust . Päike oli madalamale laskunud . Päev oli jõudmas õhtusse . Nad vaatasid tagasi möödunud päevale , nagu oleks see juba mingi kauge mälestus . Hardalt , peaaegu pühalikult . " Kahju , et meie kodu siia enam kätte ei paista See jääb teisele poole külge . Mäletad , kuidas me seda eile õhtul otsisime ? Nüüd me teaksime ilma otsimatagi , kus ta on . Kui vaja oleks " Olav sirutas käe välja , et Leena juustele pai teha . Aga enne jõudis Leena pead pöörata ja vaatas Olavile otsa , põsk vastu põlvenukke surutud . Nii sattus Olavi pai juuste asemel Leena teisele põsele . Põsk oli päevasest päikesest kuum . Sealt edasi Leena kaelale . Pluusi avar väljalõige jättis osa seljast paljaks . Sinna Olavi pai peatuma jäigi . Leena silmad olid siinsamas , pärani lahti ja tõsised . Nad vaatasid kaua teineteisele tummalt otsa , raatsimata seda pikka pilku sõnadega lõhkuda . Nii lähedal polnud nad teineteisele veel kunagi olnud . Isegi suudeldes mitte . Olav oli hommikul alevis ühelt juhuslikult vastutulijalt küsinud , et ega ta ei tea , kas linna sõitval bussil kusagil sellele valgele kirikule lähemal ka peatust on . Mees oli teda õpetanud . Kui nad maantee ja bussipeatuse viimaks üles leidsid , oli peaaegu pime . Taevas vilkus juba tähti . Bussi tulekuni oli veel oma paarkümmend minutit . Millega nad enam midagi ei osanud peale hakata . Sest kõik oluline , mida nad sellelt päevalt ootasid , oli juba olnud . XIII peatüki lõpp . Nagu võis ette arvatagi , kandusid võtted septembrisse . Tööplaanis oli sellega arvestatud . Peaasi , et ilmad võtta lubaksid . Ja esialgu nad tõesti lubasid . Päevad olid endiselt soojad ja päikselised . Looduses ei olnud veel liiga palju neid sügise märke , mis vägisi oleksid kaadrisse kippunud . Aga et teatrid olid juba sügisestel ringreisidel , siis oli näitlejate ja nende aegade kombineerimisega omajagu raskusi . Võtteperiood venis loodetust pikemaks . Ja ometi oli õhkkond platsil suurepärane . Ei mingit ülearust närveldamist , teravaid ütlemisi või kurja häält . Oldi kannatlikud ja sõbralikud . Oma osa selles oli muidugi päikesel ja soojusel . Septembri alguseks lausa kingitusena tulnud imelised suveilmad tegid meele muretuks ja tõstsid tuju . Päevad olid küll lühemad , aga see-eest paistis päikene vahetpidamata . Ei mingeid ähvardavaid pilvi taevalaotuses , võtta võis iga hetk , kui aga omadega valmis oldi . Operaatorid , kes ehk vahel küll taustaks romantilisi pilverünkaid oleks tahtnud , seadsid oma kaamera nüüd nii , et taevasele foonile kaadris vähem ruumi jäi . Esiplaanile tõusis näitleja , tihtipeale kogu kaadrit täites . Üldplaane võeti harva , õnneks olid kogenud filmimehed tähtsamad suvised maastikuvõtted , milles pidi olema avarust ja palju õhku , tõelisel suvel jõudnud ära teha . Keskplaanide taustaks valiti nüüd olematu pilvekahara asemel mõni huvitav puu , kaadrit täitev käänuline jalgrada või siis tükike majaseina , täis puuoksalt langevaid võbelevaid varje . Valgus pani end nüüd kõikjal maksma just varjude kaudu . Ja mitte ainult filmilindil , looduses niisamuti . Madalamalt käiv päike takerdus oma ringil küll kõrge puu , küll katuseharja taha , joonistades sedasi päev läbi tumedaid tasapinnalisi kujundeid , võluvaid oma põgususes ja pidevas muutumises . Samas andis varjude kiire ümberpaigutumine võtteplatsil igaühele diskreetselt , aga visalt märku , et aeg liigub kiiresti ja et iga asja jaoks saab aeg ka ükskord ümber . Küllap oli läheneval lahkuminekul oma osa selleski , et üksteise vastu eriliselt sõbralikud ja tähelepanelikud oldi . Mitu kuud ühist tööd oli inimesi lähendanud . Mured ja rõõmud , isegi kui nad tööga seotud ei olnud , olid ometi kõigi silme all ja igaühele aimata . Juhuslik kogum inimesi , eriti kui veel osatäitjad kaasa arvata , oli selle suvega imekombel üheks saanud ning pidi nüüd varsti uuesti laiali pudenema . Kerge kahjutunne hõljus võttepäevade kohal , võimendatuna sügise paratamatust lähenemisest ja esimestest hääbumismärkidest looduses . Kõik oli praegu veel rohkem aimatav kui tegelik , aga lõpu vältimatus oli ometi igaühele teada . Nagu talve tulekki . Eriline leebus , joonte pehmus , mis vananaistesuvele nii iseloomulik on , kandus ka inimsuhetesse . Mahe tuul libises üle kergelt niiske naha . Ei ta kuivatanud ega jahutanud , paitas ainult . Keegi läks mööda , ütles nukralt naeratades mõned sõnad . Millel erilist mõtet polnudki . Aga kõnetatava pilgus läigatas miski . Ja ta naeratas tänulikult vastu Leena sai enda kätte eksponomeetri ja oli vaimustuses selle tundlikkusest . Vari oli täis valguse varjundeid . Üle hulga aja mõtles Leena jälle Olavi töö peale nii nagu päris alguses . Mõtles , et on küll ilus töö . Mõtles , et see , kes valguse võbelemist märkab , see , kes mõõteriista tundlikkusega valguse muutumist tajub , ei saagi teisiti ja märkab tahes-tahtmata ka meeleoluvarjundeid . Kes siis veel kui mitte Olav pidi tähele panema Leena kurbust seal üleval nõlvakul , kui kellelgi enam valge pilvega asja ei olnud ja kõik ainult tööpäeva lõpust mõtlesid . Leena võttis nüüd päris loomulikuna seda , et Olav märkas asju , mida teised tähele ei pannud . Hoopiski ei kartnud ta enam , et Olav aina valgust uurides , mõõtes ja paika pannes viimaks muud enam ei näegi . Isegi valgusallikat mitte . Leena muigas endamisi , kui talle meelde tuli , kuidas ta oli peljanud , et Olav , sedasi kogu aeg valguse maailmas elades , viimaks ehk mingite astraalkehade hulka ära kaob . Leenal oli nüüd kindlamast kindlam tunne , et Olav on siin , on kogu aeg lähedal ja ei kao üldse kunagi ega kuhugi . Ta oli selles nii kindel , et pidi ühel päeval endale jahmatusega tunnistama , et võtab seda kõike täieliku iseenesestmõistetavusega . Otsekui oleks Olav tema oma ! Leena pani seda tunnet endale pahaks . Samamoodi nagu ta oleks pahaks pannud , kui keegi teine teda ainult endale kuuluvaks oleks pidanud . Kas Olav pidas ? Leena ei teadnud seda . Õieti poleks ta üldse sellise mõtte peale tulnud , kui ta poleks märganud muutusi iseenda suhtumises Olavisse . Kõige imelikum oli see , et kui see mõte algul Leenat ärritaski , oli ta ometi otsekohe valmis selle ära unustama , sest tegelikult talle meeldis , et asjad olid nii nagu nad olid . Talle meeldis see kindluse- ja kaitstusetunne , mis tal Olavi kõrval oli . Pealegi , ta oli sellega juba harjunud . Heade asjadega harjub ruttu . Valgusest veel Nad olid Leena " Tolmu ja tule " raamatusse ühel õhtul ikkagi kumbki oma väljavalitud luuletuse kirjutanud . Esimesele lehele , sinna , kus üleval vasakul on tagasihoidlikus trükis " BETTI ALVER / TOLM JA TULI " ja all paremal on <arv>. juunil <arv> kellegi poolt kirjutatud " Tõde ja luule - kus lõpeb üks ja algab teine ? ! " , sinna ei kirjutanud nad kumbki enam midagi . Poleks raatsinud ega julgenudki . Aga selle lehe teine pool oli täiesti tühi . Ja sinna nad siis kirjutasidki , sest Leena oli seda märki neilt kahelt sinna nii väga tahtnud . Leena palus , et Olav kirjutaks esimesena . Kui ta raamatu tagasi oma kätte võttis , oli sinna kirjutatud neli rida . Need olid : Valgus ja vaikus , vaikus ja valgus , meri - metalline plaat , kõikjal lõpuga ühineb algus , päiksesse libiseb paat . Ja lõppu oli veidi väiksema kirjaga lisatud : " Loe edasi lk-lt <arv> ! " Leena tegi raamatu lahti ja luges luuletuse lõpuni . See oli kummaline lugu . Arusaamatu nagu palju muudki selles raamatus . Pealegi oli see kolmeosalise luuletuse teise osa algus , mille Olav oli välja kirjutanud . Luuletusel oli imelik nimi " Froufrou " . Leena ei teadnud , mida see tähendas . Ja ega ta tervest sellest luuletusest aru ei saanudki . Aga just see teine osa , see " valgus ja vaikus " oli temalegi juba esimesel lugemisel silma hakanud . See oli ilus . Ja kurb . Ja rahulik , lausa lummavalt rahulik kogu oma kurbuses . Valgust täis veealune , otsekui klaasist maailm . " Tummalt tantsivad tumedal pinnal / argliku valguse vaod . / Varjude rütmis siia ja sinna / roomavad rohekad maod . " Oli Olav valguse ja varjude pärast just selle luuletuse välja valinud ? Või tahtis ta ehk märku anda millestki , millest nad omavahel veel kordagi rääkinud ei olnud ? Leena ei tihanud küsida . Ta laskis silmadel ka kahest viimasest salmist uuesti üle käia . " Tundmatu tõmbus tuksatab adrus , / keerutab karpide lund , / kiududes , kõntsas takerdund madrus / äkki näeb kummalist und . " Leena tundis , kuidas külmajudin üle selja käis . Ta teadis , mis nüüd tuleb : " Temale näib , et kuski on taevas , / virvendav valguse kett , / ning et üks nägu liuglevast laevast / puudutab jahedat vett . " . Leena kartis Olavile otsa vaadata . Silmad valgusid vett täis . Nüüd nägi tema omakorda kummalist und . Nad olid Olaviga kahekesi paadis . Olav aerutas ja tema libistas paadipäras käsi mööda jahedat vett . Kummardus nägupidi üha lähemale ja lähemale veele Mis oleks , kui Kui Olav ei oleks tal õigel ajal kandadest haaranud ? Vaataks siis tema praegu sealt alt ? Meenuks siis tallegi , et kuskil on taevas ? Et kuskil on virvendav valgus ? Ja see nägu ! Oleks see siis ehk Olavi nägu , mis liuglevast laevast puudutaks korraks vett ? Kas nad näeksid siis veel kunagi teineteist ? Saaksid nende pilgud veel kokku ? Kas nad tunneksid kaua teineteisest puudust ? Kas väga kaua ? Kas kogu elu ? Olav vaatas nõutult raamatu kohale kössivajunud Leenat . Pisar kukkus paksule kollasele paberile ja kohrutas sinna sakiliste servadega halli laigu . " Oi ! " ütles Leena ja tõstis ehmunult pilgu . Silmad olid vaoshoitud pisaraist märjad ja Olavi nägu paistis tõepoolest läbi vee . Kontuurid hajusid ja võbelesid . Leena pani ruttu silmad kinni . Nüüd pääsesid pisarad viimaks põsile ja veeresid edasi krae vahele . Raamatu peale nad enam ei kukkunud , Leena oli kaks kätt raamatule kaitseks pannud . Olav pani oma käed Leena käte peale ja ei küsinud midagi . Poleks osanudki midagi küsida . Selleks , et küsida , pidi midagi vähemalt oletama . Aga tal ei olnud tõesti seekord vähimatki aimu , miks Leena nuttis . Kui nad veidi aega sedasi käed raamatul istunud olid , pigistas Leena veelkord silmad kõvasti kinni , raputas ägedalt pead ja vaatas siis pärani silmi Olavile otsa . " Kõik ! " ütles ta otsustavalt . " Enam ei nuta ! Vaata , mis ma raamatule tegin " , puudutas ta sõrmeotsaga ettevaatlikult märga kohta . " See ei tee midagi ! Kuivab ära ja tõmbab tagasi , " oskas nüüd Olav lohutada . " See on ilus luuletus , " ütles Leena kohmetult . " Kurb ja ilus , " lisas ta mõtlikult . " Aga ega ma sellepärast Mulle tulevad vahel asjad meelde . Niisugused asjad ka , mida kunagi olnud ei ole . Sellepärast hoopis " Leena jäi vait . " Jah , " ütles Olav . Nad istusid kahekesi Olavi toas ja õhtupäike paistis aknast otse sisse . " Kirjuta nüüd sina see , mille sina välja valisid . Ja siis kirjutame oma nimed ja kuupäeva ja kuu ja aasta ja koha . " Olav tõusis , et Leena rahulikult kirjutada saaks . Rene oli pärast võtet ära sõitnud ja Leenale meeldis siis rohkem Olavi toas olla . Oli valgem ja rõõmsam ja nagu soojem ka . Leena tuba oli varjuline , mõne üksiku viltuse hommikupäikese vihuga , keskpäevaks juba päikseta ja õhtupoolikuti päris hämar . Nüüd sügise lähenedes oli soojadele päevadele vaatamata Leena toas jahedavõitu . Päike ei jaksanud enam madalamat ringi käies öid soojaks kütta . Ja varjulisse tuppa ei jätkunud lühikese päeva kuumusest . Leena istus Olavi voodil , keris jalad mugavamalt enda alla ja tegi raamatu ilma otsimata ühest kindlast kohast lahti . Tal ei olnud seal järjehoidjat , ta oli lihtsalt ikka ja jälle seda luuletust lugenud ning raamat avanes nagu iseenesest nüüd õige koha pealt . Ka Leena luuletus oli kolmeosaline , ka tema oli jäänud peatuma just keskmisel , teisel osal , eelneva ja järgneva osa juures pikemalt mõtlemata . " Amor ja Psyche " , nii nimetati seda luuletust . Leena ei teadnud , mis teda just selle luuletuse juurde ikka ja jälle tagasi kiskus . Ta ei saanud isegi aru , miks ta nimelt need read tahtis sinna lehele kirjutada , kuhu Olavist ja temast aegade tarvis märk pidi jääma . Aga ta ei olnud hetkekski kõhelnud , et just need sõnad tuli sinna kirja panna . Korraks tõstis ta küll veel küsiva pilgu Olavi poole , otsekui selgitusele lootes . Olav seisis akna all ja vaatas välja . Päiksekiired langesid otse aknale ja pimestasid . Ta nägi Olavit vaid musta siluetina kuldses kumas . Nii ebatõeline , pigem nägemus kui reaalsus Südames pigistas . Ning Leena pööras kiiresti pilgu jälle raamatusse . Aeglaselt , selgete lapsetähtedega kirjutas ta : Nii tihti , hõõgudes kui süsi , ei leidnud vastust kirglik tarm . Nüüd , kus ma midagi ei küsi , tean äkki , milline on arm . Tolm herilase hapral tiival , klaasselge , vaevukuuldav gong - ma laman näoli külmal liival ja minu poole tormab rong . Punkt . Rohkem midagi . Selle üles kirjutanud , teadis Leena äkki selgesti , et see tuleb . See äratundmine . Teadasaamise aeg Ta tõusis , läks sokkis üle toa ja andis raamatu Olavi kätte . Olav luges . Luges lõpuni ja alustas siis otsast peale . Leena oli mõned sammud eemaldunud ning jälgis teda . Õigemini küll tema silmade liikumist . Uuesti lõpuni jõudnud , kergitas Olav natuke kulme , tõstis pilgu ja küsis tasa " Jah ? " " Ära küsi ! " ütles Leena niisama tasa . " Ära midagi küsi . Ükskord ma ütlen sulle ise . Siis , kui see juhtub . Kui ma teada saan . Mul on tunne , et kõik saab varsti selgeks . Täiesti selgeks ! " Olav oli Leena juurde tulnud . Ja Leena sulges peopesaga õrnalt Olavi paokil suu . Nii nende jutt lõppeski . " <arv>-ndal septembril , " kirjutas Olav . Ning lisas aastaarvu ja koha . Ja siis kirjutasid nad kumbki oma nime . Peaaegu pühalikult . Olav naeratas , ja tegi kahe nime vahele ilusa kalligraafilise " ja " -märgi . Mõne päeva pärast läks äkki külmaks . Hommikul oli hall maas ja kõik lõdisesid ning hiilisid ruttu bussi , lootuses sooja saada . Keegi polnud taibanud korralikult riidesse panna . Soojaga oldi harjunud ja usuti , et päev selle tagasi toob . Aga õhk jäi kargeks ja külmaks kogu päevaks . Kõige hullem oli Leenal - tal oli sel päeval võte imeõhukeses suvekleidis . Selle õhulise kleidi oli Laura nimme selga pannud , et Tomile meeldida . See oli dramaatiline episood filmi keskelt , mil Tom kõigele vaatamata Krista juurde tagasi läheb . Laura on löödud ja meeleheitel . Ta põgeneb nii teiste kui iseenda eest . Tuuline päev , miski ei seisa paigal . Juuksed kipuvad suhu ja silmi . Laura ei lähe enam tagasi , ta põgeneb , läheb aina kaugemale , teadmata isegi , kuhu . Dialoog Tomiga oli juba varem võetud , nüüd pidi võetama seda Laura põgenemist . Kaameral tuli sõita rööpaid pidi , et pika liikumise peal tüdruk kindlalt kaadris oleks . Meeleolu tarvis oli appi võetud mingi väike vana lennuk . Propellerid pidid kaadri taga tõelist tormituult tegema , et Laura minek mõjule pääseks . Väljasõiduga oli tund aega viivitatud . Käidi uuesti tubades soojemaid riideid selga otsimas . Leena jaoks oli kusagilt lausa lambanahkne maamehekasukas välja nõiutud , et ta vähemalt duublite vahel end soojendada saaks . Jalad külmetasid . Peokingade õhukesed nahktallad polnud mõeldud tundide viisi kahutanud maapinnal seismiseks . Leena käis end vahepeal bussis soojendamas . Tõstis jalad üles pingile ja mässis varbad kasukaserva sisse . Ega busski soe olnud , buss seisis ju . Olav tuli igal vabal hetkel Leenale seltsiks . Hõõrus ta käsi ja hingas nendele sooja õhku . Aga tal oli täna palju tegemist . Kui rööpad viimaks paigale saadi , tuli režissöör mõttele kaadri kompositsiooni muuta , ja kõik algas otsast peale . Valgus oli pika liikuva plaani jaoks juba peaaegu paigas , kui boss sügavalt mõttesse jäi ja platsil tegevuse peatas . Võtteplats oli seekord hoopis teises kohas , juba linnast välja tuli teises suunas sõita . Linnale lähemal küll . Järve kõrgel lagedal kaldapealsel , kus kunagi mingi lennuväli oli olnud . Režissööri meelest jäi liiga palju kahutanud maapinda kaadrisse . Nüüd tuli ta mõttele rööbaste asukohta muuta , nii et kaamera , mis Laurat jälgib , näeb teda kogu aeg liikumas nagu maa ja taeva piiril . See pidi olema horisontaalne sirgjoon , minimaalsetegi tõusude ja langusteta ning pidi rõhutama Laura hingeseisundit , tema ahastuse painavat stabiilsust . Miski ei suudaks teda lohutada , aga samuti ei saaks miski teda veel rohkem heidutada . See sirgjoon tuli maastikul leida . Boss ja operaatorid käisid hulk aega ümbruses ringi , aegajalt ühes ja teises kohas peatudes , ägedalt žestikuleerides ja millegi üle vaieldes . Viimaks selline maa ja taeva piir siiski leidus . Tükk tegemist oli küll rööbaste seadmisel , nii et kaamera liikumine kordagi kaadris kallet ei tekitaks . Valguse seadmise ajal võis Leenal kasukas veel seljas olla . See õhuline , varrukateta ja suure dekolteega , peaaegu läbipaistev kleit tekitas täna igas kõrvalseisjaski kõhedust . Ja kui veel tuulemootor käima pandi , ei olnud läbilõikava külma tuule käes õieti enam kasukastki abi . Leenal käis korraks peast läbi , et mida ema küll selle kõige peale ütleks . Aga sinnapaika see mõte jäi . Ikka ja jälle tuli taeva piiril käia , pea hoiakut korrigeerida , samme kaamera liikumisega ühtlustada . Tema tee oli rohu sees küll puupulkadega tähistatud , aga kuna ta maha vaadata ei tohtinud , oli sellest vähe abi . Leena võttis endale orientiiriks ühe kaugemal kasvava igeriku põõsa ja püüdis selle abil joonelt mitte kõrvale kalduda . Siiski tuli igaks juhuks vähemalt neli duublit teha , et graafiline joonis puhas oleks ning samas kõik ka mänguliselt paigas . Iga duubli lõppedes tundis Leena , kuidas hambad tahes-tahtmata plagisesid ja keha oli külmast kange . Toodi küll suurte termostega tulist teed , duublite vahepeal rüüpas seda Leenagi , kasukas üle õlgade ja sõrmed ümber plekk-kruusi soojas . Imelik mõte käis tal läbi pea - nii vähe polnud ta vist asja enda peale küll kunagi mõelnud , kui selle võtte ajal. Aga nii külm oli , et ta polnud võimeline praegu sellepärast isegi südant valutama . Tuppa oleks tahtnud , kuhugi ahju äärde ja sooja . Niisugune tunne oli , et veri soontes muutus punaseks jääks ja ei pääsenud enam kuidagi liikuma . Aegajalt tabas ta endal Olavi mureliku pilgu . Pärast viimast duublit valati talle kuuma tee sisse sorts valget viina ja kästi ära juua . Igal muul ajal oleks Leena vastu sõdinud , juba kasvõi vastiku maitse pärast , aga nüüd oli tal üsna ükskõik , peaasi , et külmast lahti saaks . Korraks käis kuum laine läbi ihu , aga kohe lõdises ta uuesti külma käes . Kruusi valati pudelist juurde ja ta jõi sellegi ära . Buss hakkas liikuma ja sees läks natuke soojemaks . Olav oli Leenal kingad jalast ära võtnud , jalad oma sülle tõstnud , neid tugevasti hõõrunud ja siis hoolikalt kasukahõlma keeranud . Leenal kohises kõrvus , aga pea oli täiesti selge . Selgem , kui enne õues , kui ta veel tilkagi joonud ei olnud . Siis oli tunne , et kogu mõistuski on ära hangunud , midagi pole enam alles . Boss seisis bussi eesosas püsti ja jälgis Leenat kortsus kulmul . Ta pilk oli pigem murelik kui rahulolematu . Mõnda aega niiviisi põrnitsenud , ütles ta , rohkem ennast kui kedagi teist rahustades : " Pole midagi . Tüdruk on noor ja tugev , peab vastu ! " Ja võttis pingil istet . Võõrastemajas , ime küll , oli ahjusid köetud . Leena ei teadnudki , et neid vanasid ahjusid üldse kütta saab . Talle oli ikka tundunud , et need pole küll enam teab mis ajast kasutusel olnud . Koridoripoolses nurgas , üks ahi läbi kahe toa . Leena toas polnud ahju ustki . Seda enam suhtus ta sellesse pigem kui dekoratsiooni . Nüüd oli ta üllatus suur , kui toast sooja vastu õhkus ! Kaks kätt laiali , kallistas ta ümarat ahjukülge ja lausa kilkas rõõmust . Olav muheles omaette , tõstis ahju juurde tooli , käskis Leenal istuda ja ruttu tallad vastu ahju kuumaks teha . Võõrastemajatädi koputas uksele , mis poolpaokil oligi , ja küsis Olavilt vandeseltslaslikult , kas on küllalt köetud või oleks veel rohkem pidanud ? Olav muigas ja ühmas naeruselt : " Korras ! See asi on nüüd küll korras . Aga mul oleks ühte kaussi ja kuuma vett vaja . Ei tea , kas te aitate selle ka välja võluda ? " Tädi hakkas naerma : " Anna aga näpp , siis " Ta lõi käega , hakkas astuma ja hõikas sõbralikult üle õla : " Kümne minuti pärast toon . Hoia aga seni jalgu vastu ahju , jah , lapseke ! " Leena vaatas talle imestusega järele ja pöördus siis Olavi poole , kellel oli aga korraga kole kiire : " Ma lippan nüüd alla sööklasse ! Sinepit neil ikka on - teeme sulle kiiresti kuuma jalavanni . Ja siis poed kohe teki alla sooja ! " Leena jõudis ainult öelda " Nii vara ! " , kui Olav oligi juba läinud . Tuubitäis sinepit võidukalt käes , oli ta paari minuti pärast tagasi ja jätkas poolelijäänud juttu . " Ega ma ei ütlegi , et sa kohe magama pead jääma . Sa pead lihtsalt teki all soojas olema ! Ja vaata sa mul , kui sa haigeks mõtled jääda ! " Tädi tõi kannutäie keeva vett ja kutsus Olavi kausi järele . " Tegin sinna kaussi paraja jalavanni vee , aga sa vala ise kannust iga natukese aja tagant seda tulist juurde ! Muidu pole tast abi , kui ära jahtub ! " õpetas ta Olavit koridori mööda kaugenedes valjul häälel . Olav tuli tagasi , aurav pesukauss käes ja kaenla all paar halle maavillaseid sokke . Nii uusi , et lõngaotsadki olid veel sisse tõmbamata . " Tädi andis laenuks , " selgitas Olav . " Oli just täna valmis saanud , head soojad olla Hakkame aga peale ! " ütles ta otsustavalt ja pigistas tuubist kaussi sinepit . Segas , ja lasi siis Leenal jalad kaussi pista . Vesi tundus liiga kuum , Leena katsus seda mitu korda varbaga ja võttis hoogu , enne kui tallad vastu kausi põhja surus . Oli nii tuline , et enam ei saanud arugi , kas oli külm või kuum . Aga mõne hetke pärast oli juba täitsa talutav jalgu vees hoida . Soe jooksis mööda sääri üles , ihu surises mõnusalt ja põsed hakkasid õhetama . Kui Olav mitu korda kannust tulist vett veel juurdegi valas , tundis Leena , kuidas otsmikule ilmusid imepeenikesed higipiisad . Külm päev näis olevat ilmatu kaugel ... Nii kodune ja mõnusalt soe polnud siin võõrastemaja toas veel kunagi olnud . Olav oli padjad kõrgeks kohendanud , Leena pooleldi istus , pooleldi lamas oma voodis kahe villase teki all , jalad uhiuutes sokkides hõõgumas . Olav oli kausi ära viinud ja mõlemale tulist teed toonud . Meega ! Nagu tõeline võlur kunagi , ei reetnud ta Leenale , kust ta selle kõik hankis , ainult muheles rahulolevalt ja rõõmsalt . Istus voodiserval , rüüpas teed ja jutustas Leenale lugusid sellest , kuidas ta kodust kaugel , võõras linnas ja võõras keeles oma ametit oli õppinud . Need olid segamini küll naljakad , küll tõsised lood ühiselamu elust , kuulsatest kinomeestest , rahvusvahelistest filmifestivalidest ja suurlinna seiklustest . Leena polnud veel kunagi kuulnud Olavit sedasi õhinal ja mõnuga ning nii pikka aega järjest jutustamas . Ta kuulas suu ammuli ja imestas ainult , miks ta küll varem polnud taibanud neid põnevaid asju Olavi käest pärida . Jälle kord tuli Leena mõttele , et ta võttis seda uut maailma , millesse ta oli sattunud , ning inimesigi selles kui midagi ammuilma valmistehtut , alati olemasolnut , tundes arenemas , õppimas ja muutumas ainult iseennast . Aga keegi , mittekeegi polnud valmis , isegi mitte maailm , isegi mitte elu , kuhu neid kooli lõpetades kõlavalt öeldi astuvat . Temast vanemadki olid alles teel , nemad lihtsalt olid sündinud varem ja varem peale hakanud ! Muud midagi . Olav oli ju mõned aastad tagasi samasugune koolilõpetaja kui tema sellel kevadel ! Leena meelest oli Olav äkki päris omasugune . Ja ta imestas , miks ta küll varem selle peale polnud tulnud ! Leenal oli nüüd korraga Olavile tuhat küsimust . Et mida ta tundis , kui kool äkki läbi sai ? Teadis ta siis kohe , mida edasi õppima minna ? Kas ei olnud nii , et teised , kõik , kes vanemad olid , olid kole targad , nii targad , et ei julge kohe õieti kellegagi tegemistki teha ? Kas Olav kunagi midagi kartnud ka on ? Leena ei jõudnud kõike ära küsidagi , mida ta kõik küsida oleks tahtnud . Ja Olav ei jõudnud niipalju vastata , kui teine küsida jõudis . Õhtu oli tulnud ja õues oli läinud pimedaks . Koridoris oli bossi häält kuulda . Sammud lähenesid , peatusid , ning vastastoa uksele koputati . Tuba oli tühi . Rene oli ära , Olav oli siin . Ta tõusis , avas ukse ja kutsus bossi sisse ... Tallinnast oli helistatud ja teatatud , et laborist oli mingi ammune materjal ära saadetud . Olevat tükk aega kadunud olnud ja nüüd viimaks üles leitud . Aga tehniline kontroll on selle praagiks tembeldanud ja ei lase seda läbi . Olevat praakfilm olnud , mitte meie ja isegi mitte labori süü . Keegi peab tulema ja selle kohapeal üle vaatama . Et kui palju materjali siis tegelikult kaduma läks ning mida annab veel ümber võtta ja mida mitte . Ühte teadis režissöör aga kindlalt - just seal oli Laura rolli algus ! Praktiliselt filmi avalöök ! Vaata et kõige olulisem võte ! See oli jooks mööda nõlvakut üles , otse sinisesse taevasse " Ja see pilv , see valge pilv ! Kui kaua me seda jahtisime ! " Boss oli korraga tüki maad vanem ja väga väsinud . Nii väsinud , et ei tõstnud isegi häält ega vandunud kurja . " Mäletate , me jätsime selle viimaks üheainsa duubliga ? ! Pilv läks ära , ja pealegi , ega teist nii head duublit poleks Leena teinud ka See oli tipp-topp võte ! Ah , pagan , küll mul on sellest kaadrist kahju ! Mul on see sekund sekundilt silme ees - see rabavalt kerge jooks mäkke , ja siis see pööre ja täiesti kirjeldamatu ilme , kui Laura tagasi vaatab ! Mäletate ? Marge unustas ju õigel ajal hüüda , ma röögatasin ise . Kartsin , et Leena kukub kruusa peale ninali ja röögatasin Sina , Leena , ei saanud vist arugi , miks ma niiviisi Jah , ega kunagi ei tea , mis milleks hea võib olla ! Ei , seda ma tean küll , et ega teist niisugust duublit poleks mingil juhul saanud ! Ja mis see päästnud olekski , kui filmipraak on ! Siis oleks niikuinii kõik duublid ühtviisi praagid olnud ! " lõi ta lootusetult käega . " Peame mõtlema , mis selle filmi algusega nüüd teha . Ega nende ilmadega enam midagi head loota pole . Peame homme sinna nõlvale minema ja nuputama , mis teha annab . Kuni veel taevas selge on ja lausa kaela ei kalla . Said sa sooja ? " pöördus ta murelikult Leena poole . " Ära ainult haigeks jää ! Katsume homme midagi välja mõelda . Miskit moodi peab see film ju peale hakkama , eks ? " Ta pöördus juba minekule , kui talle korraga meelde tuli , miks ta õieti Olavit otsinud oli . " Ah jaa , see Tallinna sõit ! Peame ilma sinuta homme hakkama saama . Väike auto läheb veel täna õhtul sinuga linna , hommikul vaatad selle materjali üle ja siis sõidate kohe tagasi . Lõunaks oled siin . Mis seal ikka . Poole tunni pärast on auto ukse ees . Too see praakmaterjal siis ikka ka kaasa , ma tahan selle ise üle vaadata . Ega's midagi , homme on jälle tööpäev , ma nüüd lähen Ole sa , Olav , siis poole tunni pärast valmis ! " Uks klõpsatas kinni , tuppa tuli vaikus . Olav käis toas edasi-tagasi , jäi siis Leena ette seisma ja ütles : " Sul tuleb homme raske päev . Ei teagi , mismoodi nad seda nüüd uuesti võtavad Rohi oli täna hommikul lausa valge . Ja seal on kogu see nõlv kaadris . Kui hall on maas , siis sedasi küll võtta ei saa ! Ehk päeva peale läheb soojemaks , võtate hiljem ? Võibolla olen selleks ajaks juba ise ka tagasi . Aga kui ma ei ole - ära karda , sa teed selle igal juhul hästi ära ! " Olav kummardus , võttis Leena õhetava näo oma kahe suure peo vahele ja vaatas talle tõsiselt ja tähelepanelikult otsa . " Tead mis , kaader võib olla nii vaimustav kui tahes , aga kui õiget näitlejat ei ole , ega siis filmi ka ei tule ! Pealegi " Nüüd võttis Olav kummaltki poolt Leena põske kaks pikka heledat juuksekahlu , sättis need risti üle teineteise - ja Leenal olid nina all pikad sorakil vuntsid ! " nii huvitav nagu sa oled , " jätkas ta muheledes poolelijäänud lauset . " Kes sind vaadates veel maa ja taeva peale mõtleb ! Mina küll ei mõtle ! " lõpetas ta uuesti täiesti tõsiselt . Leena tahtis Olavit alla auto peale saatma minna , aga Olav ei olnud sellega mingil juhul nõus . " Tänaseks on külmetamise limiit läbi ! Homme jälle ! " teatas ta resoluutselt . Leena tuli siiski voodist välja , pani kampsuni selga ja otsustas Olavi vähemalt koridori lõpuni saata . Olav ei vaielnudki enam . Võttis hoopis Leenal kõvasti käest kinni ja läks , ikka pool sammu Leenast ees , tõtakalt ukse poole . Ukse juures jäi korraks seisma ja pigistas Leena kätt nii kõvasti , et valus oli . Aga see oli magus valu . Uks vajus kinni , puutrepp nagises , Olav jõudis kiiresti alla välja . Õueuks avanes kääksuga ja langes siis pauguga kinni ... Leenal oli kahju , et tema toa aken tänava poole ei olnud . Väga kahju . XIV peatüki lõpp . Nõlvak tundus nüüd kuidagi madalam ja taevas oli palju lähemal . Leena ronis ettevaatlikult mööda nõlva üles . Rohi oli märg ja libe . Võis kergesti kukkuda . Aga ta tahtis selle tee korra läbi käia . Vana mälestuse pärast kasvõi . Aega ju oli . Tehnikat alles laaditi maha ja kanti platsile . Boss seisis , jalad harkis , ja vaatas süvenenult enda ette rohu sisse . Otsekui oleks ta nüüdsama midagi väga väikest sinna ära kaotanud ja , julgemata end liigutada , silmitseb pingsalt iga rohuliblet , mille peale kaotatu pudeneda võis Kui nad siia jõudsid , poleks Leena seda kohta õieti äragi tundnud . Kunagine vastpügatud rohumaa oli kasvatanud jõudsa ädala , mis millegipärast niitjatest ja kariloomadest puutumata oli jäetud . Leena mõtles , mis viga oleks olnud niisuguses mahlases rohus mäest üles joosta . Ei mingeid jämedaid kõrretüükaid jalgu torkimas ! Selle mõtte juures tundis ta korraks veel nüüdki talla all tulivalusaid torkeid , kuigi ta polnud paljajalu ja rohi oli hoopis teistsugune . Ka ei olnud ta täna lugematuid kordi mööda mäekülge üles pidanud jooksma . Õieti mitte ainsatki korda ! Polnud veel selge , kas ta seda täna üleüldse teha saabki , sest kaks hallaööd olid jätnud oma jäise jälje maapinnale ka siin . Saabudes oli neid vastu võtnud surnukahvatu nõlv , mis ehmatas vaikseks kogu võttegrupi . Muidugi mäletati seda paika hoopis teistsugusena , aga asi ei olnud selles ! Tuldi ju ümber filmima suve , ja et seda enam kusagilt võtta ei olnud , see sai kõigile otsekohe selgeks . Oleks nad tunnikese hiljem tulnud , poleks esimene mulje ehk nii ehmatav olnud . Aga et hall alles maas oli Hall oli ju omamoodi iluski . Lopsakas rohi kummardus nõtkelt hõbedase loori all . Mõned kangemad kõrred siiski keeldusid paindumast ja troonisid edasi uhkes üksinduses . Sellele vaatamata kandis kõik nukrat paratamatu allaheitlikkuse pitserit . Ja kui hallaloor päevapoole ka olematuks hajus , polnud pilt nüüd sugugi vähem troostitu . Külmavõetud rohi ei tõusnud enam . Ta oli vett täis ja ebaloomulikult tume . See mustjas varjund andis aimu kiiresti lähenevast kõdunemisest . Polnud midagi teha - suvi oli tõesti läbi . Koguneti künka jalamile aru pidama . Muidugi ei tulnud enam kõne allagi filmida suvekleidis ja paljasjalgset Laurat jooksmas mööda erkrohelist mäekülge otse üles taevasse . Tuli kaaluda teisi lahendusi . Juttu oli koguni uue võttepaiga otsimisest . Aga küllap oli sellel kohal mingi maagiline võlu teistegi jaoks , rääkimata siis Leenast . Boss jäi selle jutu ajal järsku poole sõna pealt vait , pööras kõigile selja ja hakkas kiirel sammul eemalduma . Ülejäänutes tekitas see küll hetkelise nõutuse , mis aga kohe ilmse kergendustundega asendus . Nüüd oli kogu lootus jälle režissööril . Tema , ja ainult tema , pidi tulema ja ütlema , mis edasi saab . Justkui mingi paine alt pääsenuna lagunes kobar inimesi koost , hääled valjenesid , juba kostus siit ja sealt naerugi . Leena , kes selleks ajaks üles mäkke oli jõudnud ja kes kõike seda sealt ülevalt oli jälginud , tundis kummalist seotust ühtaegu nii närvilisel käigul eemalduva režissööri kui vabanemist nautiva võttegrupiga . Ta oleks tahtnud režissöörile järele joosta ja oma abi pakkuda , samas aga ei teadnud ta , mismoodi tema , Leena , aidata oleks võinud . Sellepärast tundis ta samasugust kergendust kui need inimesed seal all . Ometi ei tahtnud ta nende hulka minna , sest nii oleks ta end bossi suhtes reeturina tundnud . Sellepärast ta siis sinna üles , tolmusele külavaheteele esialgu jäigi . Tonksis vaid kinganinaga tuttavat teerööbast ja imestas , miks üldsegi tolmu ei tõuse . Maa öine kohmetamine oli tuntav veel praegugi . Tolm tee peal oli kinni ja kare . Ta ei lõhnanud . Hommikul , kui nad kohtusid , olid Aita käed olnud karedad ja korpas . Leena märkas seda kohe , kui Aita kavalalt naerdes kaks väikest rusikat tema poole sirutas ja ära käskis arvata , mis tal peo sees on . Leena ei osanud arvata . Hommik oli külm ja Leena poleks tahtnud soojast toast välja tullagi . Olavit ei olnud ja polnud mingit mõtet vastastoa uksel sõrmedega krõbistada . Leena oli oma tuppa kuulnud , kuidas Rene oli mõned minutid tagasi tulnud , toast korraks läbi käinud , siis ukse uuesti lukku keeranud ja kohe ära läinud . Aega ju veel oli . Aga võibolla tahtis ta alt sööklast läbi minna , sooja putru süüa või kohvi juua . Leenal polnud isu . Kohv oli all liiga magus , selline piimaga lurr , ja putru ta ei armastanud . Olaviga koos oleks teine asi , siis oleks ta ehk kuuma teed võtnud ja sinna juurde ühe saia söönud . Või veel parem , nad oleksid ehk kahekesi nurgapealsest piimasaalist läbi läinud , seal oli korralik kohv ja hommikul head värsked saiad . Aga nüüd ei olnud tõesti isu . Võibolla oli eilse külmetamise peale siiski väike haigusevimm ka sees . Aga võib ka olla , et see oli lihtsalt tujutus , Olavi ärasõidust ja ebamäärastest töökavadest tingitud . Ta ei olnud õhtul veel hulk aega magama jäänud , igasugu mõtted tiirlesid peas . Kangesti oleks tahtnud Olaviga koos linna sõita . Mitte et tal sinna linna nii väga asja oleks olnud , aga ta oleks terve pika tee saanud Olaviga juttu rääkida ! Hoidnud Olavil käest kinni ja kõiki neid lugusid edasi kuulanud , mis toas pooleli jäid . Leena tundis juba praegu , et ta ei jõua kohe kuidagi Olavi tagasitulekut ära oodata , niisugune kärsitus ja rahutus oli sees ! Ja kui nüüd Aita ta õuetrepil silmade kavalalt välkudes vastu võttis ja kaks rusikas kätt pikalt ette sirutas , et ta ära arvaks , mis peo sees peidus on , lõdistas Leena vaid külma käes õlgu ja ütles pikemalt mõtlemata , et ei tema tea . Aita silmad läksid pettumusest sügavsiniseks , peaaegu mustaks . " Sa ei mõistata ju ! Miks sa siis üldse ei mõistata ? Sina ei taha minuga rääkida . Enam kohe üldse ei taha minuga rääkida ! " Selsamal hetkel pööras ta parkunud , krobelised käeseljad allapoole ja tegi peod kähku lahti . Kummaski oli tihedasti kokkurullitud punane tutipael . Vangist pääsenuna ajasid need end nüüd puhevile nagu sulgi soputavad tulilinnud . Aita jäi neid ise pärani silmi , imestusega vaatama . " Kas sa näed ? ! Kas sina nüüd näed ! Nemad ütlevad sinule tere ! Miks siis sina ei tahtnud mõistatada ? Kohe üldse ei tahtnud , mina sain aru küll " " Külma pärast , " ütles Leena ja pani käe ümber Aita kleenukeste õlgade . " Ja Olavi pärast . Sellepärast , et Olav on ära sõitnud , " oleks ta heameelega lisanud , et täiesti aus olla , aga sai veel viimasel hetkel pidama . Just see oli see , mis Aita murelikuks tegi . Leenat Olaviga koos nähes põikas ta enamasti kõrvale . Või kui ta siiski mõne sõna neil kohtumistel juhtus Leenaga vahetama , ahenesid ta silmaterad pisikeseks teravaks punktiks ja sinistest iiristest hoovas lausa jäist hingust . Aita püüdis kõigest hingest näidata , et kogu see lugu Olaviga ei lähe talle karvavõrdki korda . Aga Leena tabas ära niiske tumeda läike Aita silmis , hetk enne seda , kui ta kiiresti ringi pööras ja minema läks . Et seda täna ei juhtuks , jättis Leena targu teise poole selgitusest lisamata . Tema üllatuseks hakkas Aita aga ise Olavist rääkima . " Sinul oli eile kole külm ! Mina tean , Olav ütles minule . Siis , kui ta sinepit võtmas käis . Minul oli ka kole külm . Ja siis jõin mina sööklas tulist teed . Nii palju oli minul raha küll . Rohkem oli ka . Aga mis me sellest ikka räägime ! Või kas räägime ? " Aita pööras pea viltu , vidutas veidi silmi ja ütles siis otsustavalt : " Minul oli küll raha . Aga sinu Olav ise tahtis minule tulist teed osta . Ma siis lubasin . Mis siis minul ikka selle tee vastu pidi olema ? Kui lahke inimene pakub . " Nad olid tüki maad mööda tänavat edasi läinud . Aita jäi seisma ja tõkestas käega Leena tee . Leenagi peatus nüüd . Aita võttis ta kampsunivarrukast kõvasti kinni ja end niiviisi tasakaalus hoides , kõlgutas üht jalga hoogsalt edasi-tagasi . Ütles siis , üksisilmi asfalti põrnitsedes : " Me saame kolmekesi ka väga hästi hakkama ? Mis sina arvad ? Olav arvas küll " Leena naeratas . Rohkem küll tajudes , kui nähes seda naeratust , tõstis Aita nüüd juubeldava pilgu ja hõiskas : " Seda ma teadsin ! Seda mina teadsin ! " Ta oli tutipaelad rullist lahti lasknud joosta , vehkis nüüd nendega Leena silme ees ja lunis : " Tee minule kaks patsi ! Punutud patsi ! Tee , mina palun ! " Leena hakkas naerma . " Lähme bussi juurde ! Kui aega on , siis ma proovin . Ma ei tea , kas ma saan neid punuda . Su juuksed on punumise jaoks natuke lühikesed . Aga ma proovin , ausõna , proovin , " lisas ta ruttu , märgates Aita umbusklikku , pisut vilavat pilku . Tüdruk rahunes . Käest kinni , Leena asjaliku sammuga ja Aita rõõmsalt keksides , jõudsid nad väljakule . Buss oli alles pooltühi . Leena tervitas üle ukse , läks siis Aitaga mõned sammud eemale pargipingi juurde , võttis oma taskust kammi ja püüdis ta krässus juuste sisse lahku tõmmata . See ei õnnestunud kaugeltki mitte kohe . Juuksed olid salguti kokku keerdunud , sasipuntraid täis - kes teab , millal neist viimati kamm korralikult läbi käis ! Ei , vale jutt , seda Leena ju teadis , muidugi ta teadis ! Pärast seda ilusat puhkepäeva oli ta järgmisel päeval peale tööd ise Aita üles otsinud , et talle punased tutipaelad kätte anda . Aitat oli eelmine päev mitmel korral võõrastemaja ümbruses nähtud . Kellegi käest oli ta koguni Leena kohta küsinud . Kuulnud , et nad koos Olaviga kuhugi ära on sõitnud , oli ta silmapiirilt kadunud , ning kui Leena ja Olav õhtul pimedas koju jõudsid , polnud teda vaatamata mõnusalt soojale õhtule kusagil näha . Leena palvel olid nad Olaviga koguni pargis suure tiiru teinud ja Leena oli kaks-kolm vana tuttavat peidukohtagi üle vaadanud , aga Aitast polnud mingit märki . Järgmisel päeval leidis Leena ta pärast pikka otsimist üles hoopis teisest kandist , kusagilt turu juurest . " Sina harjutad mind , et sina lähed varsti päriselt ära , " ütles Aita nukralt naeratades . " Mina ka harjutan ennast . Mina proovin , mis tunne siis on , kui mina sind ei näe . Mina mõtlesin , et mina proovin . Eile õhtul . Ja täna proovin ka . Ei tule üldse sinna , kus sina käid . Aga sina tuled ise ! Miks sa siis tuled ise , kui mina harjutan ? " Aita pööras pea jonnakalt viltu ja vaatas Leenale silma . " Mis sa siis mõtled ? Et minule see meeldib ? Niiviisi harjutada ? Minule ei meeldi ! Kohe mitte üldse ei meeldi ! Tead sina seda ? ! " Aita seisis nüüd Leenaga vastamisi . Ta sirutas end täies pikkuses välja , peaaegu kikivarvule , et Leena pilku püüda . Et ta aga ikkagi tüki maad lühem oli , pidi ta pea veidi kuklasse kallutama , et otse silma vaadata . Leena nägi nüüd , missugune ilus ja uhke hoiak see Aital oli ! Ta kohmetus , isegi punastas kergelt , ja vaatas maha . Korraga ei teadnud ta enam , kas sobibki Aitale neid paelu pakkuda . Oh ei , seda Leena küll ei arvanud , et Aita nüüd suur on , nii suur , et tal enam tutipaelu kanda ei kõlbagi ! Seda mitte . Leena lihtsalt ei teadnud äkki , kas Aita üldse tahabki temalt veel kingitust vastu võtta ? Nüüd , kus ta enese proovile on pannud ja üksinda lõplikku lahkumist harjutab ? Ja kui tema , Leena , olgugi et tahmatult , on jälle kord kellelegi haiget teinud ! Leena seisis nõutult , üks käsi tühjalt rippu ja teine jakitaskus , peos kaks tulipunast paelajuppi Ometi oli ta südamest tahtnud teist rõõmustada ! Või hoopis lohutada ? Õiged on mõlemad . Ta tahtis nii väga Aitale rõõmu teha , tahtis , et Aita ei kurvastaks sellepärast , et keegi teine temale , Leenale , suurt rõõmu tegi Kas ei tulnud aga nüüd nii välja , nagu tahaks ta sel kombel kinni maksta Aitale tehtud valu ? Ja see oleks tõesti solvav , seda uskus Leena küll . Sellepärast hakkas ta , kätt taskust võtmata , aeglaselt mööda tänavat edasi astuma . Paar sammu tagapool , järgnes Aita talle . Nad kõndisid hulk aega mööda tühje tänavaid . Sõnakestki vahetamata , Aita varjuna Leena järel , rohkem aimatav kui kuuldav . Siis Leena komistas . Ja silmapilk oli Aita ta kõrval ja haaras ta küünarnukist kinni . Leena tõmbas tasakaalu hoidmiseks käe instinktiivselt taskust välja , lindid peos . " Mis need sinul on ! " hüüatas Aita ja jäi seisma . " Need on ju punased tutipaelad ! Minu isa " tahtis ta õhinal jätkata . " Sinule . Need on sinule , " ütles Leena tasa ja sirutas käe välja . Aita unustas suugi lahti . Ahmis siis mitu korda õhku , enne kui paelad oma kätte võttis . Ühe käega otsast kinni hoides , laskis ta neil alla kõhu peale langeda ja silitas neid siis teise käega ettevaatlikult , hellalt . " Ma ostsin kaks . Siis võid vahel kaks patsi teha , kui sa tutipaela enam ei taha . Siis saab mitut moodi " Leena puudutas korra Aita sitikmusti , krässus juukseid , veidi traatjaid ja jonnakaid . Tal oli kange isu kohe järele proovida , kuidas Aitale punased paelad sobivad . Seda Aita just ootaski ! " Pane ! Palun pane need minule pähe ! Mina väga palun sind ! Kohe nii väga ! " ei saanud Aita nüüd enam pidama . Ta oli elevil ning õnnelik , unustanud mure nii tänase kui homse pärast . Talle ei tulnud need rumalad harjutamise plaanid enam meeldegi . Nagu värten keerles ta ümber Leena , keksis ja vehkis paeltega . Hüppas siis Leenale kaela , kõverdas jalad konksu ja ootas . Leena keerutas teda , muidugi ta keerutas teda ! Miks see siis täna teistmoodi oleks pidanud olema ! Nii olid nad ikka karuselli teinud , naeru ja lõkerduse saatel . Ja pärast seda oligi siis Leena neid pusasid Aita juustest lahti harutanud - kuidas sa muidu paelu pähe saad siduda ! See võis valuski olla , aga Aita oli väga kannatlik . Ja kui Leena viimaks ta mustad läikivad lokid kaheks jaotas ning kummalegi poole suure punase lehvi sidus , kõndis Aita kikivarvul ühe akna tagant teise taha , et ennast ikka ja jälle klaasipeeglis imetleda See kõik tuli Leenale nüüd meelde , kui ta enne hommikust väljasõitu külmast kohmetanud kätega Aitale kahte punutud patsi proovis teha . Juuksed olid selle jaoks tõesti liiga lühikesed . Ja kangekaelsed pealegi . Viimaks õnnestus tal siiski paar-kolm korda salke üle üksteise põimida . Mõni jonnakas lokike lipsas muidugi vahelt välja ka , aga sinna polnud midagi parata . Ja võibolla oligi ilusam . Vähemalt rohkem Aita moodi ! Kahe korraliku koolilapsepatsiga Aitat ei osanud Leena küll kohe kuidagi ette kujutada . Aga et Aita neid punutud patse just nii väga tahtis Kui need viimaks valmis said , pööras Aita kanna pealt uhke kaarega ringi ja heitis võiduka pilgu filmigrupi bussi poole . Inimesi oli juurde tulnud . Väljas , bussi ukse juures tehti suitsu ja oodati viimaseid saabujaid . Enamus aga lootis siiski bussis külma eest varju leida . Unised , kössis kogud , näod vastu aknaklaasi Suvel oli kõik hoopis teisiti . Päikesega koos üles tõusnud , oli kohe kogu olemine nagu valgust täis . Kui siis hommik juhtuski jahedam olema , tegi see pigem reipaks kui morniks . Koguneti lärmakalt , naerdi ja aasiti . Leena oli neid kogunemisi kaua aega võõristanud . Järsku tuli talle selgelt meelde üks suvehommikutest , Aitaga seotud . Leena oli varakult bussis valmis . Oli oma koha peal ja vaatas aknast , kuidas õhukeses sitsikleidis Aita kõnnitee äärekivil istus ja puupulga või väikese kivikesega midagi maha joonistas . Kurb ja üksik ja hüljatud . Ta oli Leenat võõrastemaja juures oodanud , tema seltsile lootnud , aga Leena oli kohe bussi läinud , kuigi väljasõiduni oli veel aega . Leena kartis viimaseks jääda . Ta kartis üldse igasugust tähelepanu , kartis teiste ütlemisi . Pealegi teadis ta , et sõprust mustlastüdrukuga pandi talle pahaks ning sellepärast ei julgenud ta kaaslaste pilgu all Aitaga eriti tegemist tehagi . Aga kui ta siis läbi akna sedasi üksinda külmetavat ja nukrutsevat Aitat vaatas , oli tal korraga temast nii kahju ja iseenda pärast hirmus häbi . Et tal nii vähe julgust oli . Et ta selline reetur oli See kõik tuli talle praegu uuesti meelde . Just nüüd , kui ta bussitäie inimeste pilgu all Aitale patse punus , ise silmanurgast jälgides , kas kõik on koos , et siis viimasena kiiresti bussi lipsata . Leenal oli korraga kummaline tunne iseennast sedasi kõrvalt vaadata , oma muutumistest iseendale aru anda . Ta oli rahul . Arvaku teised , mida tahes . Leena võttis pargipingilt oma kammi ja torkas taskusse . Bussi mootor turtsatas . Leena hüppas bussi . Aita seisis siinsamas , leekivad paelad juustes , ja lehvitas . Leena lehvitas talle vastu . Seni , kuni buss kõrvaltänavasse pööras . Siis kaotasid nad teineteise silmist . Režissöör oli tagasi tulnud . Keegi ei pannud õieti tähelegi , millal . Nüüd seisis ta keset kunagist võtteplatsi ja jagas korraldusi . Tehnikat tuli juurde tuua - otsustati võtta tõstukilt . Kaamera pidi suures plaanis sujuvalt jälgima seljaga meie poole olevat ja mäest üles jooksvat Laurat . Õieti pidid kaadrisse mahtuma ainult Laura juuksed , mille taustaks oleks siis ebaterav , fookusest täiesti väljas rohelus . Juuksed ise oleksid kogu aeg teravustatud . Oluline oleks nende liikumine jooksmisel , päikese helk neil , valguse muutumine . Plaan peaks olema nii suur , nii ebaloomulikult suur , et vaataja ei saakski kohe aru , et tegemist on juustega - see oleks pigem nagu kummaliselt liikuv ja muutuv abstraktne foon filmi tiitritele . Kuni hetkeni , mil Laura Tomi hüüde peale järsult peatub ja tagasi vaatab . Tiitrid katkeksid , kaadris oleks suures plaanis Laura nägu . Aga nüüd juba enam mitte ebamäärase roheluse foonil , vaid helesinise taeva taustal . Lausa pimestavsinise ! See peaks siis ühtlasi olema nagu sümbolportree kogu Laura rollist , tema erilisest tähendusest selles kolme inimese loos Silmad , sama sinised kui taevas , vaatamas otse kaamerasse , see tähendab , et otse publikusse . Siiras , otsekohene pilk küsimas vastust . Kompromissitu pilk , ootamas lõplikku ja selget vastust . Niisama selget kui ühtlane sinine taevas ümber Laura näo , kaadri ühest servast teiseni . Nagu Laura enda selged sinised silmad . Siiamaani jõudnud , režissöör peatus . Tekkinud vaikuses otsis ta pilguga Leenat . Tüdruku üles leidnud , läks ta otse tema juurde , võttis tal küünarnukist kinni ja juhtis teistest veidi eemale . Jätkas siis : " Said sa aru , millest ma räägin ? Meil ei ole enam muud võimalust . Pole enam seda suvist kergust ja õhulisust . Nüüd ei saa selle peale mängida , et Laura , vaba ja lendlev nagu udusulg , on valmis kõikide silme all ära üles taevasse tõusma ! Kui Tomi hüüdmine teda ei peataks . See valge pilve variant ei tule enam kõne allagi . Vaata taevast ! " Ta tõstis pilgu ja vehkis kätega üles , taeva poole . " Lagedus ! Täielik lagedus ! Õnn veel , et sinine . Kes ütleb , kaua ta sinine on ! Valget pilve siin küll loota ei ole . Kui läheb , siis läheb üleni halliks . Aga ega see taevas üksi ! Näed ise , mis maapind on . Vanaviisi me võtta ei saa . Nüüd jääb kogu lootus sinu mängu peale ! Sinu suure plaani peale ! Arvesta - see ei ole üldplaan ! Ära üle soola . Kui üle paned , on kohe näha ! No-noh , " patsutas ta , märgates , kui tõsiseks see jutt Leena võttis , talle sõbralikult õlale . " Ega pabistada ka ei maksa ! Mis seal ikka , küll ta tuleb ! Paneme tõstuki paika ja hakkame proovima . Sinu tee peame rohu sees täpselt ära märkima - see peab pikk sujuv kaader olema ! Ühtegi jõnksu ei tohi olla . Sinu juuksed peavad kogu see aeg sama hea kui terve ekraani ära katma . Kuni sa üles mäkke välja jõuad . Senikaua kuni foon vahetub - rohelise asemel korraga kirgas sinine ! Tomi hõige peab väga täpselt tulema . Nii kui roheline siniseks läheb , nii kohe - stopp , seis ja pööre ! Ja siis on kõik juba sinu silmades . Kogu film ! Lend ! Ära pealkirja unusta - " Lend " ! Mis lennust saab juttu olla , kui inimesed otsustada ei suuda ? Just see on see , mida Laura meile ütleb ! " Leena vaatas vilksti režissööri poole . Oli see vihje , et tema , Leena , oma tunnetes kuidagi selgusele ei jõua ? Et tema ise midagi ära otsustada ei suuda ? Ei , jutt käis Laurast , mitte temast . Režissöör tõlgendas Leena küsivat pilku omamoodi . Ta selgitas : " Sa ei peagi midagi ütlema ! See kõik on silmades - saad sa aru ? ! Laura nõuab , et Tom asja viimaks ometi ära otsustaks . Nõuab ilma ühegi sõnata , ainult pilguga ! Laura toob tegevuse käiku pöörde . Ilma temata poleks filmi . Selge ? " Režissöör pöördus minekule . " Mõtle kõik rahulikult läbi . Ma lähen uurin seda tehnika asja . Marge tuleb ütleb sulle , kui proovima saab hakata ! " Mõned sammud astunud , keeras ta veelkord ringi , osutas päikesele taevas ja tõstis võidukalt pöidla : " Päike on praegu - voh ! Paistab täpselt su juuste peale , kui sa mäest üles lähed ! Tunnike-poolteist on seda valgust veel küll - saame hea plaani ! " eemaldus ta reipalt käsi hõõrudes . Tänase ilmaga oleks võinud ka arvata , et tal käed külmetavad , kui see liigutus poleks pikast soojast suvest kõikidele nii tuttav olnud . Leena vaatas nõutult märga mäekülge ja mõtles , mismoodi ta ilma kordagi libisemata siit küll üles joosta saab . Ikka pidi midagi olema ! Kui pole tüükaid torkimas , siis on jälle muud hädad . Üks hea asi selle suures plaanis võtmise juures siiski oli - paljajalu ei pidanud olema ja soojemad riided võis ka selga jätta . Suvekleidi kaelus pidi aga igaks juhuks ikkagi näha olema . Et kui kogemata siiski kaadrisse satub , siis ei pea ainult sellepärast ümber hakkama võtma . Õnneks polnud Laural selles episoodis seljas mitte sügava lahtise kaelusega , vaid hoopis väikese ümara krae ja lühikeste käistega kleit . Sinna alla otsiti talle võtte ajaks poolvillane särk , et soojem oleks . Seni aga võis paks kampsun seljas olla , proove see ei seganud . Jalga anti tennised - kummitallad libisesid vähem kui suvekingade omad . Ja et jalad kahutanud maal ei külmetaks , tuli tenniste sisse paksud villased sokid panna . Kuigi Leena teadis , et see kõik kaadris näha ei jää , tundis ta end selles veidras , kokkuklapitud riietuses üsna ebamugavalt . Sellepoolest oli isegi hea , et ta niiviisi Olavi silma all ei pidanud olema . Aga ikkagi oleks ta kangesti tahtnud , et Olav oleks juba tagasi olnud . See koht tuletas talle muudkui meelde , kuidas nad keset suurt suve siin seda esimest ja ainukeseks jäänud duublit filmisid . Kuidas see kauaoodatud valge pilveke neile kõigile ninanipsu tegi ja enne minema lendas , kui nad teist duublit oleks tegema jõudnud hakatagi ! Huvitav küll , kui nad nüüd uuesti seda kaadrit võtma hakkavad , ei tea , kas nad nimetavad seda võtet siis duubel kaheks või kuidas ? Vaatamata sellele , et kõik nüüd hoopis teistmoodi on ? Et üldplaani asemel on hoopis suur plaan . Suures plaanis pole mäkketõusmist õieti nähagi . Kuigi , jah , juuste liikumisest peaks jooksmine aimatav küll olema . Ja kui siis äkki roheline foon taevasinise vastu vahetub , siis peaks ju see taevassejõudmise efekt tõepoolest alles jääma ? Imelik küll , et filmis ikka kuidagi ära petta annab . Et kõik teistmoodi välja võib paista , kui päriselt on ! Leenale meenus , et selle üle on ta suve jooksul juba mitmel korral mõelnud . Ja et üks päris päris-asi tema poolt siia filmi ikkagi jääb - see Laura suudlemine Tomiga oli Leena jaoks tõesti esimest korda ja vähemalt selles pole mitte mingisugust pettust . Kuigi - Leena muigas omaette - kui üks inimene sul hinges on , kui ta sulle kohe väga-väga tähtis on , siis on temaga suudlemine küll hoopis , tõesti hoopis midagi muud . Seda Leena nüüd teadis . Seda tunnet ei saanud unustada , see tuli ikka ja jälle tagasi . Mitte et talle see suudlemine meelde oleks tulnud - see ei meenunud talle , nii oleks vale öelda - see lihtsalt tuli ikka uuesti tema ihusse , kogu tema olemisse . See ei tulnud talle meelde , see tuli tema meeltesse . Aga võibolla oli see tunne nüüd lihtsalt kogu aeg temas olemas ? Oli olnud sellest hetkest peale , kui nad seal kõrge kase all kogemata suudlesid , ega olnud kordagi kuhugi ära läinudki ? On asju , mida tagasi võtta ei saa , tahtes ka mitte . Rääkimata siis sellest , et nad iseenesest ära kaoksid . Ja millest duubleid teha ei anna . Nad ei kordu ega ole korratavad . Leena võiks neid sellest suvest kohe ridamisi üles lugeda . Ta polnud kunagi mõelnud , et ühest koolilõpetamise suvest nii oluline aeg tema elus võib saada . Ta ei olnud oma mõttes kooli lõpetamist kunagi üle tähtsustanud . Praegugi andis ta endale selgesti aru , et kõik , mis temas muutus , ei tulenenud sugugi sellest . Asjade kokkulangemine oli juhuslik . Aga see ei vähendanud sugugi selle suve , nüüd juba möödunud suve , tähtsust tema elus . Leena oli ülemist teed mööda tükk maad edasi jalutanud . Metsad teisel pool teed küngaste vahel hakkasid juba hõrenema . Seda polnud ta varem märganud . Siin-seal välgatas kollast . Sealt lootis Leena sooja saada , haakudes pilkupidi hulgaks ajaks neisse päikesevärvilistesse laikudesse . Ikka ja jälle heitis ta kiirpilke üle õla . Alumine , asfalteeritud maantee oli siit ülalt päris kaugele näha . Sedamööda pidi varsti Olav tulema . Kui kaua seal linnas siis ikka aega läks , küll ta varsti jõuab ! Leena tahtis kangesti , et kaameraproovide ajaks Olav tagasi oleks . Kui tema seal , selg kaamera poole , mäest üles jookseb , käiks Olav proovi ajal , valgusemõõtja peos , tema kannul ja mõõdaks päikest , mis ta juuste peale paistab . Mõõdaks valgust nii lähedal juustele , et Leena tunneks , kuidas Olavi väljasirutatud käsi kogemata ( aga võibolla hoopis meelega ? - Leenale meeldiks mõelda , et meelega , just nimelt meelega ! ) vastu ta juukseid puutub . Ja kui siis Leena korraks kiiresti üle õla vaatab , siis saavad nende pilgud kokku ning selle järgi , kui teistmoodi see otsavaatamine nüüd on , saaks üheainsa hetkega mõõta ära kogu selle pika aja , mis eraldab tänast võttepäeva siin nõlvakul esimesest võttepäevast siin . Miski ei saaks vahepeal möödunud ajast veenvamalt märku anda kui see kahe inimese kiire pilguvahetus alanud sügise karges , külmast päikesest heledas õhus . Pikapeale sai kaader paika . Leena käis oma tee teab mitmendat korda läbi . Polnudki nii kerge ühtlustada tõstuki liikumist ja Laura jooksu . Rääkimata sellest , et Leena kippus tenniste kummitaldadele vaatamata ikkagi libisema . Viimaks prooviti aeglasemalt ja lühema tõusu peal , rohkem imiteerides jooksu kui tegelikult alt üles välja tormates . Taolise tinglikkusega andis Leenal ikka veel harjuda , kuigi tal nüüdseks oleks pidanud piisavalt selliseidki kogemusi olema . Kiirustati , sest päike vajus juba madalamale . Veel mängis valgus juustel , aga seda polnud enam kauaks . Tehnika paikapanek oli võtnud rohkem aega kui arvati . Olavit ei olnud ikka veel . Kui peaoperaator jälle ise valgusemõõtjaga veheldes ringi käis , tuli Leenale Olavi haiguseaeg meelde . Ja see , kuidas ta siis kartnud oli , et temperamentne mees sedasi vehkides eksponomeetri ära võib lõhkuda . Kui ta oma murest Olavile rääkis , tegi see Olavile palju nalja . Ta lohutas Leenat , et ega need mõõteriistad nii õrnakesed ka ei ole , pealegi tunneks kolleeg mõõtjast sama suurt puudust kui tema ning küllap juba sellepärast hoiab ta seda niisama hoolikalt . Ometi märkas Leena , et kui Olav viimaks tervena uuesti tööle tuli , uuris ta tükk aega süvenenult oma valgusemõõtjat , katsetades teda küll eredas valguses otse prožektori all , küll päris pimedas ja varjulises kohas . Tulemustega rahule jäänud , süvenes ta seejärel mõnuga oma töösse . Režissöör laskis Helgal Leena grimmi üle kontrollida . See tähendas , et viimaks ometi läheb võtmiseks . Leena , kelle mõtted vägisi Olavi juurde kippusid , sundis end uuesti Laura peale mõtlema . Peeter oli teatriga ringreisil , seekord pidi Tomi asemel režissöör ise Laurat hüüdma . Tal oli kergem kaamera kõrval tõstukil õiget hetke tabada . Kõik pidi veelgi täpsem olema kui eelmisel korral , siis kui Marge hüüdmisega hiljaks jäi . Nüüd pidi Laura pööre kaamerasse olema täpselt sünkroonis foonivahetusega - rohelisel foonil Laura juuksed , sinisel foonil Laura nägu ! Leena jaoks oli see isegi parem variant , et režissöör Tomi asemel hüüdis - meeshääl vähemalt ! Nii oli kergem hõike peale tagasi vaadates kaamera asemel Tomi seismas kujutleda . Viimase proovi ajal jäi režissöör Laura suure plaaniga peaaegu rahule . Käskis vaid meeles pidada seda , kui oluline ikkagi on Laura jaoks see , et Tom lõplikult midagi ära otsustaks . Kui see on paigas , tuleb kõik muu iseenesest , oli ta kindel . Kõik oli võtteks valmis . Leena oli juba kampsunit seljast ära võtmas , kui ta keset nõlva seistes märkas alumist asfaltteed pidi autot lähenemas . " Olav ! " käis tal läbi pea . Teisedki olid märganud autot , mis lähenedes käiku aeglustas . Masin peatus , filmidirektor tuli välja . Millegipärast jäi ta eemale tee äärde seisma , lähemale tulemata . Siis tuli ka autojuht välja , rohkem inimesi autos ei olnudki . Muidugi , see pole ju see halli värvi auto , mis päevast päeva võtteplatsi vahet sõitis , kui kedagi tuua või viia oli vaja ning millega ka Olav eile õhtul Tallinna läks ! Olav ei saanudki selle autoga tulla , sellega käis filmidirektor võttegrupi ning linna vahet ja ajas asju . Bussijuht ja veel mõned inimesed , kes parajasti vabad olid , seisid nüüd kobaras koos auto juures ja rääkisid midagi . Tähelepanu hajus . Režissöör märkas seda , kutsus kõiki korrale ja tuletas meelde , et päike vajub ja tuleb kiirustada . Ta andis käskluse võtteks valmis olla . Marge astus kaamera ette , tõstis valge kriidiga täiskirjutatud musta tahvli üles , et käskluse peale valju häälega numbreid hõigata ja seepeale klapiga vastu tahvlit lüüa . Leena pani tähele , et tahvlil oli tõepoolest duubli numbriks <arv>. Nii et ikkagi siis duubel kaks ! Rekvisiitor võttis Leena käest kampsuni , külmalõdin käis üle Leena selja , käsivartele tuli kananahk . Silmanurgast märkas Leena , kuidas auto juures seisjad aeglaselt lähenema hakkasid . Midagi ähvardavat oli selles tulekus . Režissöör vaatas üle õla , filmidirektor hüüdis teda vaikselt nimepidi . Selle peale kehitas boss pahaselt õlgu , käsutas kõiki paigale jääma - " Kohe hakkame võtma ! " - ning läks siis ise kiiresti mõned sammud tulijatele vastu . Leena oli just kaamerale ja seega ka lähenejaile selga pööramas , et lähteasend sisse võtta ja oma kohal valmis olla , kui äkki miski nagu noaga südamest läbi lõikas . Mitu paari silmi lähenes talle hirmuäratava kiirusega . See oli boss , kes järsult pöördus ja oma pilgu talle otse südamesse lõi . Leena karjatas valust . Kõik maigutasid suid , kuulda ei olnud midagi . Leena ei kuulnud , ta nägi . Ikka uuesti väändusid suud , korrates Olavi nime . Valitses täielik vaikus . Leena tahtis karjuda , aga häält ei olnud . Ühtegi häält ei olnud olemas . Kõrvad valutasid vaikuse pärast . Suud liikusid siinsamas lähedal . Juba täitsa lähedal . Leena pigistas silmad kõvasti kinni ja vajutas kaks kätt silmadele . Ta kartis vaadata . Ta ei tahtnud neid suid enam näha . Ja siis ta kuulis . Läbi pilkase pimeduse . " Mitte kumbagi . " Vaikus , jälle vaikus . " Autost pole midagi järel . " Leena jooksis . See oli ainuke võimalus . Ta jooksis mööda nõlvakut üles . Kukkus , tõusis ja jooksis jälle . Jooksis ära . Põgenes . Nad ei teadnud , mis nad räägivad . Nad olid hullud , peast segi . Oli vaja kiiresti minema minna ! Et keegi talle järele ei jõuaks . Selle rumala jutuga ! Ta ei tahtnud mitte midagi kuulda . Mitte kui midagi ! Ära joosta . Ainult ära joosta . Mäest üles ja taevasse See on ju lihtne , imelihtne ! Mis see väikene mägi siis ära ei ole ! Küll ta jõuab ! Duubel ühe ajal jõudis , jõuab duubel kahe ajal ka ! Taevas on juba lähedal Peaasi , et keegi teda kätte ei saaks ! Rääkima ei hakkaks ! Leena ei taha teada saada , ta ei taha seda mitte kunagi teada saada ! Ta paneb oma silmad kinni ja paneb oma kõrvad lukku - ja niiviisi ei näe ega kuule ta midagi ega saa mitte midagi teada , sest ta ei taha seda teada ! Kui ta üles mäkke jõudis , kukkus ta maha . Maa oli kivikõva . Ta kukkus otse näoli tolmusele teele . Tolmul ei olnud tolmu lõhna . Külm oli lõhna ära võtnud . Ma laman näoli külmal liival ja minu poole tormab rong . Mis asi see oli ? Midagi tuttavat , tuttavat ja kauget . Valgemaks läks . Tasapisi läks aina valgemaks . Kuni tundus , et midagi muud ei olnudki , oli ainult valgus . Läbi selle valguse kuulis Leena , kuidas ta oma hääl räägib temaga - vaikselt , aga selgelt . Leena imestas , kui selgelt . Nii tihti , hõõgudes kui süsi , ei leidnud vastust kirglik tarm . Siinkohal hääl peatus , otsekui Leenat järgi oodates . Leena noogutas kärsitult . Hääl jätkas : Nüüd , kus ma midagi ei küsi , tean äkki , milline on arm . Leena tõstis veidi pead ja sosistas : Tolm herilase hapral tiival , klaasselge , vaevukuuldav gong - Hääl kordas nagu kaja , ainult ebatavaliselt selgelt : Tolm herilase hapral tiival , klaasselge . vaevukuuldav gong - Kaht viimast rida lugedes hääl kaugenes , muutus eemaldudes üha vaiksemaks , kuni hääbus sootuks . Leena pidi pingutama , et neid sõnu nüüd üldse kuulda : ma laman näoli külmal liival ja minu poole tormab rong . Hääle kadudes luges Leena kogu luuletuse endale ise veelkord ette . Talle näis , et valjusti ja selgelt . Hästi aeglaselt . Nii talle näis . Rahulikult - nii ta vähemalt tahtis . Nii tihti , hõõgudes kui süsi , ei leidnud vastust kirglik tarm . Nüüd , kus ma midagi ei küsi , tean äkki , milline on arm . Tolm herilase hapral tiival , klaasselge , vaevukuuldav gong - ma laman näoli külmal liival ja minu poole tormab rong . Leena teadis korraga kõike . Tal ei olnud ühtegi küsimust . Kõrvus kohises ainult : " Nüüd , kus ma midagi ei küsi . Nüüd , kus ma midagi ei küsi " Leena ei küsinud midagi . Ta teadis . Tolmul oli jälle tolmu lõhn , tundis ta . Päike oli oma töö teinud . Lõpp .