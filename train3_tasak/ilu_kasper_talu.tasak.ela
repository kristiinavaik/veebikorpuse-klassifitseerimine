kirjak	ilu_kasper_talu.tasak.ela	Oli esmaspäev , kõige raskem päev mitte üksnes Luigele , vaid tervele inimkonnale . Päev , kui jälle pidi tõusma hommikul vara , sageli pimeduses , ja tõttama tööle , sest teisiti polnud võimalik . Kes oli välja mõelnud sellise sadistliku korra ? Miks ei võinud alustada kivi mäkkeveeretamist kas või paar tundi hiljem ? Nagunii ei tulnud enamus inimesi toime ilma äratuskella abita - kellele oli siis tarvis niisugust kollektiivset enesepiinamise seanssi ? Luik ise ei pidanud täna õnneks kuhugi kiirustama . Tavaliselt istus ta sellel kellaajal juba kabinetis laua taga ja vahtis otsa rahuldamatusest tigedale Reedakesele , kes ulatas külmalt järjekordse läbilugemist ja allakirjutamist vajava paberikausta . Sündinud Eesti NSV-s , koolis käinud Eesti NSV-s , töötanud Eesti NSV-s , eesti keelt ei oska , taotlen elamisluba Eesti Vabariigis . Küllap oli tal endalgi ees kuri nägu - vähem magamatusest kui sellest , et tema , eluaegne vabahärra , poeet ja eskvaier , pidi süvenema tekstidesse , mille stiil jäi mõnevõrra alla Baudelaire'ile . Hoopis teine asi oli istuda niimoodi kodus diivaniserval , kimono seljas , ja juua kella kümne ajal alles kohvi : kui inimkond oskaks elust mõnu tunda , ümbritseks meid hoopis teine maailm . Rahulikult suitsetas ta lõpuni päeva esimese sigareti , kustutas koni neegrinaise jalgade vahele ja siirdus tagatuppa , revideerima pähklipuust riidekapi sisu . Vaatepilt meenutas üht Magritte'i maali : kümnekonna tühjalt kõlkuva riidepuu vahel rippus nukralt viimane puhas päevasärk - nagu tema nahk . Oli valida : kas sõita viivitamatult kosjareisile Udmurtiasse , otsimaks naist , kes eelistab feministlikule liikumisele kraamimist ja küürimist , või pakkida must pesu kokku ja toimetada Leda masinasse . Nõukogude epohhil võis pöörduda teenindusettevõtte poole , kuid nüüd tõendas sealsele preiskurandile heidetud kiire pilk , et odavam on osta uus garderoob . Muidugi , kui Leda kuuleb , et männik müüdud , hakkab temagi nõudma elatusraha tõstmist – kuid see summa läheb vähemalt asja ette , armastatud Öö kapriiside rahuldamiseks . Ta vahetas kimono pluusi vastu , püksistus ja pistis käe mahukasse kilekotti , mis sisaldas umbes sada paari sokke . Kord nõukogude epohhi lõpus õnnestus tal demonstreerida harukordset ettenägelikkust : sattunud ühele suurmüügile , omandas ta en gros terve partii vabriku " Punane Koit " toodangut , makstes selle eest täpselt Surmapataljoni majori päevapalga – valitses imelik aeg , kus sissetulekud juba kasvasid , aga hinnad veel mitte . Tagantjärgi tuli toonast ostu hinnata kui geniaalset , sest sokke pesi Leda ainult barteri alusel , ( vastutasuks prostaglandiinide eest ) , ja ka Pott kirtsutas vastava palve peale nina ning nõudis , et pärast koos pudel tühjendataks ; praegu aga võis Luik , paljasjalgse staatust kartmata , mustad eksemplarid lihtsalt ära visata - optimistlike arvestuste kohaselt pidi tagavarast jätkuma aastaks-kaheks , mis kujutas endast ka Udmurtia-reisi viimast tärminit . Kõik sokid olid ühte värvi , musta-sinisekrähmulised , vaheldus puudus a priori ning Luik tõmbas kotist esimesed ettejuhtuvad . Ta lõpetas riietustseremoonia tviidpintsakuga , mille lahtised õmblused meenutasid vajadust külastada kaubamaja , kammis peegli ees hoolikalt juukseid , püüdes säilinud karvadest tagajärjetult meisterdada nooruspäevade lopsakat Beatles'i soengut , kontrollis , kas rahakott on põuetaskus ja liikus edasi esikusse . Ottilie oli soovitanud rääkida Silveri töökaaslastega – hea öelda , aga kellega ? Sergejeviga ühes sektoris oli kunagi töötanud veel üks tema koolivend ( Ümiseja ja Andrease kõrval ) , Neeme Pärn , heasüdamlik , kuid piiratud mehike – aga Neeme oli paljude kolleegide eeskujul vahetanud hiljuti ameti uue , tulutoovama vastu ja tukkus nüüd parlamenditoolis . Oli sinna Instituuti üldse kedagi jäänud ? Luige silme ette kerkis kõhn tedretähniline nägu – Toomas Kitse , kui ta õigesti mäletas . Irooniline filosoof , kes üritas seletada kõike , mis maailmas toimub , hõivega . Huvitav , mõtles Luik , mida ta vastab , kui küsida talt , miks Silver ei piirdunud sõlmede tegemisel nendega , millega tema hetkel kummargil olles jändas ? Teaduskeskuse esimese , N-kujulise hoone suur koosolekusaali aken oli ümber ehitatud autovitriiniks , uhiuue sõiduvahendi kere läikis ja meelitas ostjaid , puudus ainult toodet reklaamiv õliga kokku määritud striptiisitar . " Ka sina , Brutus , " mõtles Luik flegmaatiliselt . Oli üsna tavaline , et riigiasutused üürisid firmadele ruume , miks ei võinud siis varem kommunismi paratamatuse tõestamisele andunud asutus täna rahuldada kapitalismi vajadusi ? Maja sees avanes sarnane pilt : ajaloolise ja dialektilise materialismi laboratooriumid olid loovutanud oma koha salapäraste nimedega firmadele : Ermlen ; Megalink ; Never Ltd. Koridori otsa , kus varem , kui Luik õigesti mäletas , seisis Lenini kipsbüst , oli tekkinud akvaarium , milles ujusid gupid ja teised vee-elanikud . Seinad olid muidugi värvitud lumivalgeks , põrandat kattis kunstvaip . Teine blokk oli samuti remonditud ja säras puhtusest . Kunagi kuulus see ajaloolastele - siin vormistas oma arheoloogilisi muinasjutte monograafiaks praegune spiiker , siin saatis teda tohutu varjuna erasekretär Andreas Habitus . Mõlemad mehed otsisid aardeid küll juba ammu mineviku asemel olevikust , kuid nende vaim hõljus endiselt madalas koridoris , kus kõrvuti niisuguste organisatsioonidega nagu Euroopa Assotsiatsiooni tugirühm ja Seksuaalvähemuste büroo võis kohata silmale armsaid silte : Eesti Riigi Ajaloo Akadeemia ja Kaali Meteoriidikraatri Teadusliku Uurimise laboratoorium . Hoolitsus ajaloo käekäigu eest , leidis Luik , oli põhjendatud , sest see teadus viibis pidevas muutumises . Iga uus võim vajab uut ajalugu , mida seetõttu tuleb ikka ja jälle ümber kirjutada . Kolmanda , filoloogiakorpuse olid peaaegu täielikult hõivanud tõlkebürood . Mis võis olla veel loogilisem – mugavad keeleteadlased ei pidanud isegi susse ühest töökohast teise toimetama . Siiski , kohtas ka tube , kus ettevõtlusele eelistati aatelist tegevust : Keeleseaduse toimkond ; Riigikeele Teooria laboratoorium ; Soome-ugri keelekontaktide töögrupp . Viimase auliige oli muide Juhan Marabu : keelekontaktide ettekäändel ( oli ka niisugune kääne eesti keeles ! ) õnnestus mõnikord hankida Venemaa viisa , mida poleks eales antud , kui taotlejad oleksid avameelselt tunnistanud , et nende sõidu tegelikuks eesmärgiks on agiteerida sealseid hõimurahvaid iseseisvusvõitlusele . Delegatsioon , mille juhina Luik eelmisel sügisel Udmurtias viibis , täitis just sellist missiooni , päevad möödusid aborigeenidele vastupanuvaimu sisendades , ja pruudi otsimiseks ei jäänudki aega . Neljanda korpuse koridori sisenedes tundis Luik , otsekui oleks kalendrit viie aasta võrra tagasi pööratud – halvasti krohvitud seinadelt koorus meetrite kaupa värvi , jalge all kriuksus reliin . Polnud mingit kahtlust , et siin elunesid viimased mastodonid - inimesed , kes peale teaduse millekski ei kõlvanud . Rahva Meele Teadusliku Uurimise Instituudi direktor Madis Lambert , luges ta ühelt ukselt . Nimi tundus tuttav ja meenutas midagi . Õigus , vana semu ja praegune vaenlane Sergejev evis kunagi sellist ülemust , keda ta tagaselja literatuurselt kutsus Lambert-Humbertiks . Aga kust pidi otsima Toomas Kitset ? Päris koridori lõpus märkas ta silti : Masside psühholoogia sektor , ja tema vaist ütles talle , et ta viibib õiges kohas . Ta koputas ja astus sisse . Väikeses toas istus arvuti taga keegi blond haldjas ja trükkis süvenenult . Kulus kümmekond sekundit , enne kui ta katkestas töö ja tõstis pilgu sisenejale . Luik nentis rahuldusega , et haldja palg lõi teda nähes õhetama – niisiis ta suutis veel avaldada muljet uuele põlvkonnale . " Tere , ma otsin kedagi Toomas Kitset . Ta töötas varem prokseemika laboratooriumis ja uuris hõive tähtsust ühiskonnale , " teatas ta võrdlemisi ametlikult . Ilmselgelt meelerahu kaotanud , hüppas haldjas püsti , ajades peaaegu ümber kerge plastmasstooli . " Üks hetk , ma kohe vaatan , kas ta on siin , " pudistas ta häbelikult , söandamata Luigele isegi silma vaadata , ja lippas nii kiiresti , otsekui kuuleks Metsaema kutset , kõrvalruumi viiva ukse juurde . Kui ta laua tagant väljus , avanes Luigel vaade tema figuurile – see oli tõesti haldjalik , see tähendab , peaaegu kehatu : peenikesed jalad , peenike piht ja peenike , välja arenemata rinnakorv . Ja käeke , mille ta tõstis , et koputada uksele – kui habras , peenikeste-peenikeste sõrmedega käeke ! " Toomas , sulle on külaline ! " Veel kümme aastat tagasi oleks Luik kindlasti meelitanud selle pehme metsosoprani endaga duetti laulma . " Mis parata , las astub edasi ! " kosteti seest filosoofilise rahuga . " Palun ! " Viivuks tõstis haldjas pilgu ja naeratas Luigele , vaevumärgatavalt ja otsekui nukralt , siis langesid pikad-pikad ripsmed taas meresinisele diptühhonile ja peenikesed koivad kiirustasid tagasi arvuti taha . Keskikka jõudnud mehe soliidsusega unustas Luik nõidusliku olevuse niipea , kui oli sisenenud pigem vangikongi kui teadlase kabinetti meenutavasse tillukesse ruumi : väga võimalik , et kunagi oli siin asunud sahver , kus hoiti ankeedivirnu ja arvutirulle . Keset tuba istus vanas , narmendava kattega tugitoolis Toomas Kitse . Luik tundis ta kohe ära , sest Kitse polnud aastatega sugugi muutunud : ikka samasugune kitsas , tedretähniline nägu ja uudishimulikult ülespoole vaatav punane habemetutt . Tema pilk oli liikumatult suunatud enda ette , seinale , otsekui ripuks seal mõni haruldane kunstiteos ; faktiliselt oli sein tühi . Külalise saabumisele ei pööranud ta algul mingit tähelepanu , mis võimaldas Luigel uurida talle omase uudishimuga ümbrust : paberitest tühi kirjutuslaud ei jätnud küll muljet elavast teaduslikust tööst , nagu ka raamaturiiul , mille kinnituskruvide tugevust kontrollisid üksnes paar sõnaraamatut ; kuid siis meenus talle , et Kitse hoidus lugemisest , kuna see häirivat originaalset mõtlemist - järelikult oli ta oma põhimõtetele truuks jäänud . Nentinud rahuldusega , et on lõpuks ometi leidnud kabineti , kus puuduvad " Spiikeri kõned " , pööras Luik pilgu taas suurimale kohalikest filosoofidest , kes ilmselt sünnitas mingit väga olulist teaduslikku hüpoteesi . Kui ta viimaks tardumusest väljus ja pead pööras , tundus Luigele , et tema silmis vilksatas rõõmuhelk . Tõsi , see võis ka ainult nii paista , sest kui Kitse suu avas , oli tema hääl tavapäraselt irooniline . " Vaat see on küll ootamatu külaline . Ma mõtlesin , et naine jõudis kirikust tagasi , ja imestasin veel , et kuidas nii ruttu . " " Mis kirik see niisugune on , kus esmaspäeva hommikul jumalateenistust peetakse ? " tundis Luik huvi . " Kaubandustempel muidugi . Pole teist jumalat peale Stockmanni ja kõik naised on tema koguduse liikmed . Istu , mis sa seisad . " " Kas ta sul tööl ei käi ? " küsis Luik , vahetanud Kitse soovituse järgi püstiasendi mugavama vastu . " Naise töökoht on köögis . Ainult et tänapäeva maailm on temalt selle röövinud . Vanasti riivis mu abikaasa porgandit ja kapsast käsitsi , nüüd kombainiga . Põrr-põrr , kaks minutit , ja salat valmis . Tubade kraamimine ja pesu küürimine edenevad masinate abil umbes sama kiiresti . Nii ongi ta närviliseks muutunud , ei oska vaba ajaga midagi peale hakata . Ma võtan ta korra nädalas linna kaasa , las jalutab mööda poodi . Ta on kokkuhoidlik , palju raha ei kuluta , aga kui õnnelik ta see-eest on , kui pärastlõunal rongile istume ! " Luik teadis , et Toomas Kitse elab vaba Eesti pealinna külje all , väikeses alevis . " Aga ülejäänud päevad ? Millega ta neid sisustab ? " " Seebiooperitega muidugi . Varem käis vähemalt rahvatantsurühmas , aga nüüd ei vea teda tori hobusega ka televiisori eest ära . " " Ta sul justkui kõrgema haridusega , " imestas Luik . " Aga kes sulle ütles , et kõrgema haridusega naised teistsugused on kui ülejäänud ? Me just viisime läbi ühe küsitluse , millest selgus , et inimese haridustaseme ja tema massikultuurist mõjutatuse vahel puudub korrelatsioon . " " Teil siis ikka veel korraldatakse teaduslikke uurimusi ? " " Vähe . Kui nõukogude võim meie seast lahkus , jäi maailma ainult üks miljardär , keda huvitab miski peale pesapalli . " " Sa pead silmas Sorost ? " " Aga keda veel ? " Luik oli vestluse algusega väga rahul . Kitse käitus koduselt , nagu polekski nad viimati nii pikalt vestelnud kakskümmend aastat tagasi . " Huvitav , kas pihtida talle , kuidas ma ankeete rannas täitsin ? " mõtles Luik , kuid loobus - fanaatilise teadlasena võis Kitse sohist kuuldes praegugi solvuda . " Aga Bill Gates ? Kas tema ei tule potentsiaalse metsenaadina arvesse ? " Kitse häälde ilmus nukrus - ta justkui oleks tajunud seost kahe matemaatiku , elava ja surnu vahel . " Anglo-ameeriklased on kitsa silmaringiga . Nad arvavad , et elavad maailma parimal maal , ja ainus , mis neil puudub , on veel üks auto garaažis . " " Ja villa Floridas , " lisas Luik . Kitse heitis talle kiire pilgu . " Õigus küll , sa tunned jänkisid paremini , " lausus ta tagasihoidlikult . " Oh , ma olin siis noor ja rumal , ei osanud õieti midagi märgata , " hakkas Luik jahvatama . " Kui mind praegu keegi Ameerikasse komandeeriks , oleks teine asi , aga nüüd sunnitakse mind sõitma vastassuunda . Sa vist tead , ma olin just Metsikus Idas , kui Silveriga see tragöödia juhtus , ei jõudnud isegi matustele ... " Kitse pööras pea jälle seina poole . " Sa tulid vist selleks , et kuulda , miks ta niimoodi toimis ? " küsis ta pärast lühikest pausi . Luik isegi võpatas : missugune läbinägelikkus ! " See on mulle tõesti jäänud mõistatuseks . " Kuid Kitse ei kiirustanud rahuldama tema uudishimu . Ta istus tugitoolis ja vaatas rahulikult enda ette , ilmselt kaaludes , millest alustada . " Nagu sa isegi mõistad , on küsimus muidugi hõives , " ütles ta lõpuks . " Mis siin ikka keerutada , ütleme otse välja : teadusega on selles riigis lõpp . Need paar küsitlust , mis me viimase nelja aasta jooksul oleme toimetanud , ei ole kõne väärt . Me elame ühiskonnas , mis ei tunne vähimatki huvi eneserefleksiooni vastu . Teaduslik maailmavaade kui niisugune on unustatud , selle asemele on astunud mingi veider paganluse ja keskaegse müstika segu . Ma võrdleksin meie olukorda inimese omaga , kes ehitas ajamasina , et pääseda edasi , tulevikku , aga eksis konstruktsiooniga , ja avastas end kauges minevikus . Sa näed , et sind ümbritseb ebausk , šamaanid taovad trummi , loodusjõududega kokkuleppele jõudmiseks tuuakse inimohvreid , aga sa ei saa toimuvale mingit mõju avaldada . Ja tagasi ka enam ei pääse , masin on rikkis ... " " Kas see ikka päris nii on ... Ma mõtlen , kas me nüüd lausa keskaega oleme sattunud ? " lubas Luik endale julgust kahelda Kitse sõnades . " Kui tehnika arengu järele otsustada , siis muidugi mitte . Aga mõtlemise osas küll . Nõukogude võim oli ju üpris eesrindlik , ta võitles religioosse oopiumiga , pärssis tarbimishullust , kitsendas nii palju kui võimalik massikultuuri . Ühesõnaga , kui majanduslik nõmedus maha arvata , siis oli see päris modernistlik ideoloogia . Ega Lääne vasakpoolsed ilmaasjata marksismi armunud polnud . " Luik tundis järjekordselt kahetsust , et tal ei õnnestunudki tutvuda Sartre'iga . " Toonasega võrreldes , " jätkas Kitse , " on praegune algelise kapitalismi ja natsionalismi võidukäik kindlasti regress . Läbikäidud etapp ! Selle asemel , et liikuda arenenud sotsialismist edasi , me kukkusime tagasi , ja peame kohanema oludega , mis on meile võõrad ja kohati isegi vastuvõtmatud . Millest on Einsteinil rääkida Paracelsusega ? Me arutasime seda Silveriga sageli . Nii et minule ei tulnud tema otsus üllatusena . " Kitse jäi vait , ja isegi ristas käed , andes mõista , et on lõpetanud . Luik viibis segaduses : ta oli oodanud lihtsat seletust , aga selle asemel kostitati teda millegi väga teoreetilisega . " Kas sa tahad öelda , et see oli filosoofiline enesetapp ? " " Midagi sinnapoole . Me tundsime end mõlemad üpris üleliigsena . " " Aga sina ju elad ? " küsis Luik retooriliselt . " Mina ? Ma olen ka hoopis teises olukorras . Mul on koduperenaisest abikaasa ja kolm poega , kes on vaja üles kasvatada . Palk , mida mulle siin makstakse , on muidugi naeruväärne , õieti öelda pole sünniski seda palgaks nimetada , niisama , umbes nagu stipendium - kooli ajal oli mul küll rohkem raha - , aga ma olen veendunud , et toitjakaotuspension on veel väiksem . Praegu me tuleme siiski omadega välja . Peab lihtsalt piirama vajadusi . " " Silveril oli ka naine , tütar ja lapselaps , " ei andnud Luik järele . Kitse pööras pead ja silmitses teda teraselt . " Tema naine teenis rohkem kui meie kahekesi kokku . " Luik tundis , et on sattunud ummikusse : nagu kohane tõelisele teadlasele , oli Toomas Kitse oma teooria põhjalikult läbi mõelnud ja leidis hõlpsasti igale tema väitele vastuargumendi . Ta otsustas minna teist teed . " Nüüd ma olen küll täielikus segaduses , " laiutas ta käsi . " Ma täiesti respekteerin sinu teesi hõivest , aga vaata , ma pole ikkagi teadlane , vaid poeet , nii-öelda kirjandusinimene , ja uurin elukutse ohvrina üksikisikute , mitte masside käitumist . Ma muidugi ei tea , kui suurte sügavusteni ma olen jõudnud , aga mulle on jäänud mulje , et iga niisuguse traagilise sündmuse taga seisab peale üldiste kaalutluste ka midagi väga konkreetset , isiklikku . Peab olema mingi viimane tõuge , mis inimese nii kaugele viib . Ülle arvab , et selleks oli koondamine ... " Kitse muutus uudishimulikuks , Luik märkas seda ja vakatas . " Kelle koondamine ? " küsis Kitse . " Kuidas kelle , Silveri muidugi . Ülle jutustas mulle , et just sellepärast ta hülgaski Instituudi – tundis end solvatuna , " seletas Luik . Kitse kirtsutas demonstratiivselt nina . " Sa ära usu kõike , mida naised räägivad , " lausus ta põlglikult . " Nad ei pruugi isegi teadlikult valetada , aga nad esitavad lihtsalt soovitut tegelikkuse pähe . Mis koondamisi siin enam olla sai , meid polegi ju peaaegu kedagi järel . Ainult mina , Lambert ja Diana . " Viimase nime tõi Kitse kuuldavale , vaevumärgatava ärevusega hääles , ja isegi punastas kergelt - paistis armunud olevat . " Aga kui Silverit ei ähvardanud koondamine , miks ta siis lahkumisavalduse kirjutas ? " imestas Luik . " Ma juba seletasin , tema ajudele ei leidunud siin lihtsalt hõivet , " lausus Kitse kärsitusega , mis iseloomustab teadlasi , kes ei suuda mõista , kuidas küll lihtinimesed nende tarku mõtteid esimese sekundiga ei haara . " Mis puutub sinu küsimusse viimasest tõukest , siis sellele ma vastata ei oska . Kui ta Instituudist lahkus , polnud mind siin . Oli just kartulivõtuaeg , ma küsisin ennast nädalaks ajaks vabaks , ja kui uuesti tööle tulin , oli tema juba läinud . Rohkem me ei kohtunud . " " Aga midagi sa ometi kuulsid ? Kas või matustel ? Seal ikka räägitakse tagamaadest , " oli Luik kangekaelne . Kitse muutus reserveerituks . " Anna andeks , aga ma olen siiski teadlane , mitte kohvikutante , ega ole harjunud koguma või levitama kuuldusi . " Luik mõistis , et rohkem ei ütle Kitse midagi . Ta otsustas kasutada viimast võimalust . " Võib-olla sa oskad vähemalt soovitada mulle kedagi , kes rahuldaks minu uudishimu . Ma olen ehk liiga pealetükkiv , aga Silver oli ikkagi minu lihane vend ja ma ei saa enne rahu , kui olen kõik välja uurinud . " Kitse kaalus hetke . " Hea küll , kui see sulle nii tähtis on , mine räägi Sergejeviga . " " Sergejeviga ? " Luige üllatus oli vist väga suur , sest Kitse silmitses teda pilkavalt . " Mida sa imestad ? Kas te ei olnud siis omal ajal suured semud ? " Seda eitada oleks tähendanud samastuda ühe albi apostliga . " Olime küll , aga mida ta teada võib ? Ta oli minu semu , mitte Silveri . " " See on , kuidas võtta , " elavnes Kitse . " Või õigemini , millal võtta . Varem oli ehk rohkem sinu semu , aga pärast võib-olla hoopis Silveri . " Luik oli jahmunud . " Ma tänan nõuande eest , " pobises ta ja tõusis , et lahkuda , kuid siis meenus talle veel üks aspekt . " Muide , kas sa oled kuulnud , millega tegeleb sinu endine kolleeg Hallik ? Ega ta äkki ei kavatse naasta Instituuti ? " Sören Hallik oli perestroika alguses ühena esimestest rutanud poliitikasse , ta kuulus esmalt Jürgen Kullamaa ja Murel Deemandi juhitud Rahvaliikumisse , pärast Teise Vabariigi sündi valiti kubermangulinna Reveli etteotsa , siis aga langes korruptsiooniskandaali ohvriks ja oli sunnitud erru minema . Kitse elavnes jälle . " Poliitikast tagasitee puudub , " lausus ta , samuti tõustes . " See on ka enesetapp , ainult aeglane – nagu narkomaania . Muide , sulle kui kirjanduslike kalduvustega inimesele peaks olema huvitav Söreni peaaegu mütoloogiline saatus . Siin olles ta muud ei rääkinud kui olelusvõitlusest , et nõrgemad isendid surevad välja . Ja nüüd juhtus tema endaga seesama . Ma hoiatasin teda , kui ta Rahvaliikumisse tormas , aga ta ei uskunud mind . Ta oli liiga palju teadlane , et temast oleks võinud saada hea poliitik . Hundid lihtsalt sõid ta ära . " " Hundid ? " " Nojaa , kas sulle ei meenuta poliitikud metsloomi ? Mulle küll meenutavad . Selle ameti juures on peamine mitte murda pead , kas on eetiline murda lambaid . " Kitse ühmatas rahulolevalt ilmselt samal hetkel sündinud kalambuuri üle . " Omal ajal käis jutt , et ta pole Ülle vastu ükskõikne , " valetas Luik . Tegelikult oli see vaid tema enda oletus , aga ta tahtis provotseerida Kitset avameelsusele . Kitse muutus uuesti reserveerituks . " Ma võib-olla pole ka mõne inimese vastu ükskõikne , ja mis siis ? " ( " Peab silmas haldjat , " vilksatas Luigel peast läbi . ) " Kui sind huvitab , kas Söreni ja Ülle vahel midagi tõsisemat oli , eriti viimasel ajal , siis see pole minu arvates tõenäoline . Naised eelistavad võitjaid . " " Või miljonäre . Ma arvan , Sören jõudis ennast materiaalselt kindlustada , " vaidles Luik vastu . Ta kohtas Hallikut mõnikord tänaval : endine prokseemik kandis musta drappmantlit ja valget siidsalli – rantjee univorm . " Mis kasu on rahast , kui puudub ajule vääriline hõive ? " esitas nüüd juba Kitse retoorilise küsimuse . " Jah , see on tõesti filosoofiline probleem , " nõustus Luik ja , veendunud , et rohkem ei õnnestu siit midagi välja pigistada , jättis suure filosoofiga hüvasti . Eesruumi läbides märkas ta , et koht arvuti taga oli tühi . Haldjas oli kuhugi kadunud : võib-olla õhuvalda , võib-olla mereriiki . " Mida võib Silveri surmast teada Sergejev ? " Kõige lihtsam oli justkui sirutada käsi mobiili järgi , et küsida seda Sergejevilt eneselt - kuid ainult justkui . Ega asjata öelda , et kõige suuremad vaenlased saavad endistest sõpradest . Andreas ei unustanud Luigele eales nina peale hõõrumast , et just tema vana semu loobib Eesti iseseisvusele kodarasse kõige suuremaid kaikaid . See oli asja üks pool . Teine , ja veel ebameeldivam seisnes selles , et kui Luik tajus Sergejevis vaenlast , siis päris kindlasti vastas Sergejev südames samaga - ja suhelda inimesega , kes peab sind enda vaenlaseks , on veel piinarikkam , kui suhelda kellegagi , keda oma vaenlaseks pead sina . Kuid see kõik oli nii-öelda teooria . " Tegelikult pole me ju tülli läinud , " mõtles Luik , trummeldades vahva rätsepa rooli pihta oma hoolitsetud sõrmedega . Tõepoolest , nad polnud Sergejeviga kordagi neid lahutavatel teemadel rääkinud - sel lihtsal põhjusel , et nad polnud juba aastaid kohtunud . Nad vältisid teineteist . Niisiis võis ta põhimõtteliselt iga hetk valida Sergejevi numbri ja teeselda , et midagi pole juhtunud . " Oo , Pavluša , kuhu sa oled kadunud ? Miks sa ei helista , ei anna endast märku ? Mis oleks , kui trehvaks tavernis " Kolm karu " ja jooks klaasikese veini vanade heade aegade mälestuseks ? " Muide , ka see oli teooria . Iroonilist Sergejevit oli võimatu nii lihtsalt , nagu eestlased ütlevad , haneks tõmmata . Ega asjata öelda sedagi , et tark vaenlane on palju ohtlikum kui rumal . Kindlasti näeb vana semu tema välise bravuuri läbi ja torkab kohe vastuseks midagi mürgist : näiteks " mis ajast sina , oma kodumaa patrioot okupatsiooniaastaid headeks oled hakanud pidama " ? Ei , õigem , või vähemalt meeldivam oli enne Sergejevi poole pöördumist rääkida tema kunagise armukesega , ning Luik otsis taskust telefoni ja märkmiku . " Teater ! " Range naisehääl võinuks vabalt kuuluda vangivalvurile . " Halloo , ma palun Külliki Veetilka ! " kohendas Luik tämbri meloodiliseks – elu oli teda õpetanud , et neid kerberosi , kes valvavad pühamast pühamat , teatritemplit , ja keda matriarhaadi vaimus südamlikult kutsuti valvuritädideks , tuleb kohelda õrnemalt kui armukest . " Ma ei tea , kas ta täna tuleb , " kõlas pirtsakas vastus . " Kas tal proovi ei ole ? " Paus . " Ei , täna meil küll proove ei toimu ! " See lausuti niisuguse põlgusega , nagu oleks Luik paljastanud oma täieliku võhikluse draamakunsti alal – näiteks ajades segi suflööri ja subreti . Muide , kohe ta mõistis , et oli ise süüdi sellises hinnangus – teater elas ju hoopis teises rütmis , seal töötati nädalalõpus ja puhati esmaspäeval . Soovinud kerberosele head päeva , jäi Luik viivuks mõttesse . Külliki kodust telefoni ta ei teadnud , ja seda näiteks leselt küsima minna olnuks pehmelt öeldes rumal . Alustada pikki ja keerulisi otsinguid teadetebüroo kaudu ta ei viitsinud , seda enam , et oodatav kasutegur oli niigi küsimärgi all . Erinevalt Sergejevist , kellelt Toomas Kitse sõnade järgi võis kuulda mõndagi huvitavat . " Hüva , tulgu , mis tuleb , " mõtles ta otsustavalt ja valis ühe numbri , mida teadsid ainult tema ja veel umbes sadakond kõige salajasemate asjadega tegelevat riigiametnikku . Ilma igasuguse viivituseta edastati talle kogu informatsioon Slaavi partei telefonide kohta . Ta hingas sügavalt sisse ja helistas kõige esimesel numbril . " Halloo ! " kostis torust emotsionaalne , l-tähte venepärase pehmusega hääldav alt . Luik tundis kõneleja emakeeles huvi , kas ta võiks rääkida Pavel Sergejeviga . " Kes teda küsib , palun ? " Vestluskaaslane ei kavatsenudki üle minna vene keelele . " On need venelased ikka kangekaelsed , ise ei tule kuidagi toime ü-hääliku väljaütlemisega , aga peab rääkima eesti keeles , " mõtles Luik . " Üks vana sõber , " vastas ta umbmääraselt . " Pavel Petrovitš on Zürichis , saabub reede . Kui te ütlete mulle oma nimi või telefon , ma ütlen talle edasi ja ta helistab . " " Üks , kaks , kolm ... " loendas Luik masinlikult grammatika- ja stiilivigu . " Tänan , ma helistan ise uuesti , " lausus ta ja katkestas hüvasti jätmata kõne . " Zürichis ! Nagu Lenin ! " mõtles ta sarkastiliselt ; kuid selles sarkasmis ei puudunud kadeduskübe : tema enda ainus viimaste aastate välisreis oli Udmurtiasse . " Ja mida ta seal teeb ? Mida muud , kui kritiseerib jälle meie kodakondsuspoliitikat , " mõtles ta kibedalt . Eh , Sergejev , Sergejev , vana semu , miks sa küll sidusid end vaenujõududega ? Jah , mõtles ta samas - aga kelle teisega pidi Sergejev end siduma ? Kes veel oleks talle maksnud normaalset palka ja komandeerinud Zürichisse ? Ega ometi mitte Lambert-Humbert ? Nii et mingis mõttes oli Sergejevi valik loogiline . Kaugemale ta arutlusega ei jõudnud , sest telefon , mida ta siiani käes hoidis , hakkas piiksuma . " Kas tõesti Sergejev ? Helistab mulle Zürichist ? " mõtles ta , nupule vajutades . " Halloo ! " " Luik ? " Hääl , mis polnud muutunud mitmekümne aastaga , säilitas loomulikult sama tämbri ka kolmepäevase vaheaja järel . Ivar Ümiseja , stsenarist ja lurjus , oli nüüd välja selgitanud tema mobiilinumbri . Mida ta ometi tahab ? Tuli kiiresti otsustada . Uhkus kaalus sellelgi korral uudishimu üles . " Halloo ! Halloo , ma ei kuule teid ! " lausus Luik oma kõige meloodilisema häälega , mida ta harilikult kasutas ainult neidude võrgutamiseks , katkestas kõne ja lülitas mobiili hoopis välja . Tema juurdlus oli jõudnud tupikusse , ja pealegi sellisesse , kus teda nagu sarimõrtsukas jälitas eluaegne vaenlane . Oli valida : kas lennata Zürichisse , kohtuma Sergejeviga , või ... " Maale ! " ütles sisemine hääl . Tõllasepal oli kindlasti proviant otsas , ja laisk kvartirant sureb enne nälga , kui jala poodi läheb . " Maale ! " kordas hääl . Öö ootab teda veel kannatamatumalt kui Tõllasepp . " Maale ! " muutus hääl üha nõudlikumaks . Pidi ainult sõitma läbi kodunt ja kahmama kaasa musta pesu , et Ledal alevis igav ei hakkaks . Kui Merlin Teeäärel poleks olnud jalas kõrge kontsaga saapaid , mis alailma libisesid vihmast märgadel munakividel , võinuks teda sel pimedal sügisõhtul , kui ta , tumerohelise velvetmantli kapuuts silmile tõmmatud , mööda keskaegse linna kitsaid tänavaid kiirustas , vabalt pidada salajase ülesandega kardinali juurde saadetud nunnaks . Depešš , mille ta Tema Eminentsile üle pidi andma , evis tõenäoliselt tähtsust kogu kuningriigi jaoks , miks muidu kõndisid varjuna tema kannul kaks ilma kahtluseta iga riigi kõige hädavajalikumasse organisatsiooni kuuluvat meest , kellest üks meenutas näojoonte poolest kilpkonna ja teine triikrauda . Möödunud " Kalevipoja " ausambast , mille nägemine Merlinit alati erutas ( just siin olid nad pidanud hiljuti maha esimese vabadust taotleva miitingu ) , jõudis ta sünge paekivihooneni ja tippis kiiresti kahe ammuli lõugadega kivilõvi vahelt üles etikule . Mehed , kes teda jälitasid , lisasid sammu , kuid jäid hiljaks – raske tammeuks praotus kibekähku , neelas kleenukese Merlini koos tema velvetmantli ja saabastega ja sulgus taas . Võinuks arvata , et mehed hakkavad nördinult taguma vastu peitsitud puud , nõudes samuti sisselaskmist , kuid ei , nad käitusid üllatavalt leplikult : läksid veidi eemale , ühe värava alla , ja läitsid sigaretid . Viis minutit hiljem täitus avar suitsune võlvkelder uudishimuliku suminaga , kui selle keskel asuvale madalale poodiumile , millelt harilikult deklameerisid oma luuletusi moodsad poeedid ja laulsid ballaade bardid , astus noorte teadlaste klubi " Sinine korrelatsioon " president Sören Hallik koos ekstravagantses , vanglarüüd imiteerivas triibulises pükskostüümis kiilaspäise naisega , kelles paljud kohalviibijad võisid vaevata ära tunda Merlin Teeääre . " Tere õhtust , filosoofid , füüsikud ja muud hiromandid ! " alustas Hallik talle omases lõõpivas stiilis . " Mul on rõõm teile teatada , et samal ajal , kui meie siin lakeerisime tegelikkust ja kirjutasime uurimistöid , mida kasutati ära ideoloogiliseks propagandaks , leidus neidki , kes valisid teise , okkalisema raja . Soovimata kohaneda reaalsusega , rääkisid nad alati vaid tõtt – või kui mitte unustada , et me elame siiski Einsteini sajandil , seda , mida nad tõeks pidasid - , tasudes kompromissituse eest läbiotsimiste , ülekuulamiste ja teinekord ka , khm-khm , rootsi kardinatega . Kõigest pool aastat tagasi poleks tulnud kõne allagi , et need kaks teed , meie kõver ja räpane ja nende sirge ja puhas võiksid kohtuda punktis a või punktis b . Kuid nüüd , nagu me teame , toimub meie riigis uutmine , Poliitbüroo esimees ise kutsub üles demokratiseerima ühiskonda , ja nii ma tulingi vastu klubi lihtliikmete soovile ja palusin täna meie juurde inimese , kes võib meile õpetada , kuidas saada õndsaks , või täpsemini , kuidas elada ilma valeta . Ma arvan , see huvitab meid kõiki , sest kes meist poleks lapsepõlves unistanud guuriate hellitustest . Ma muidugi ei tea , mismoodi minu initsiatiivile reageerib Teaduste Akadeemia , aga kuna ma olen siiski teie president , mitte nende , siis ma loodan , et nad ei hakka tungiva vajaduseta võõras kloostris korda looma . Igatahes olen ma valmis kõigeks , rõõmu eest esitleda teile meie kunagist kolleegi Merlin Teeäärt , kes , otsustades riietuse järgi , khm-khm , saabus siia otse arestikambrist . " Merlin naeratas uhkelt , otsekui tahtes öelda : " Ka seal olen ma olnud . " Lõpetanud , laskus Hallik poodiumilt alla , läks saali lõppu ja istus lauda , kus tema jaoks oli varutud vaba koht - Pavel Sergejevi , Tiia Metsa , Toomas Kitse ja Neeme Pärna kõrvale . " Huvitav , kas mind pannakse nüüd kinni või ei ? " küsis ta , taskurätiga laubalt higi pühkides . " Rahune , kellele sind vaja on ! " nentis Sergejev põlglikult . " Ma vabandan hilinemise pärast , aga mul võttis omajagu aega , et vabaneda nuhkide eskordist , " alustas Merlin . Toomas Kitse kasutas publiku kahinat ära vaikseks kommentaariks : " Püha lihtsameelsus ! " Töökaaslased vahetasid mõistvaid pilke – nad olid juba märganud mitmeid võõraid , sootuks mitte noorteadlasi meenutavaid isikuid , kes Merlini ilmudes esimestena ja kuidagi eriti kartmatult hakkasid käsi plaksutama . " Ma ei arva , et kedagi võiksid huvitada läbikuulamised ja üleotsimised , " jätkas Merlin , kuulis kellegi naeruturtsatust , peatus , mõtles hetke , ja parandas end külmavereliselt , " ... see tähendab , ülekuulamised ja läbiotsimised , aga kui te lubate , siis ma jutustan teile , mis minuga hiljuti juhtus . Ma nägin und , et ma viibin ühe filmi esilinastusel . Ma olin fuajees , seal pakuti šampust , ja siis helises kell , mis kuulutas seansi algust . Ma hakkasin saali poole trügima , aga mu tee tõkestas üks vana sõber , kes soovis minuga rääkida . " Merlini pilk libises üle saali ja jäi otsekui iseenesest peatuma Sergejevil . " Kõlas teine kell , siis kolmas , hästi pikk ja nõudlik , ma ärkasin üles ja mõistsin , et keegi helistab ukse taga . Oli varahommik , väljas oli veel pime , ma tõusin , läksin esikusse ja küsisin , kes on . Naisehääl vastas : " Telegramm ! " Ma tean küll , mida niisugune varajane visiit võib tähendada , aga ma olin unine nagu põrsas ja keerasin masinlikult luku lahti . Uks paisati jõuga valla , nii et ma oleksin peaaegu uperkuuti lennanud , ja sisse vajusid – taipate isegi , kes ... Kui teile räägitakse , et nad on võrreldes Stalini ajaga muutunud , tsiviliseerunud või midagi niisugust , palun ärge uskuge . Nad on täpselt samasugused nagu nad olid , ainult selle vahega , et praegu on neile vähem lubatud . Muide , kui te arvate , et naistepesus sorimine kuulub keelatud läbiotsimistoimingute hulka , siis te eksite . Selle ma kannatasin veel välja . Aga kui üks eriti jälestusväärne tüüp hakkas käppima minu Buddhat - mul on etažeeri peal terve hulk niisuguseid tillukesi kujusid , teate küll , lootose-asendis - siis sai mul villand , ja ma hammustasin teda . Ma arvasin , et nüüd nad peksavad mu läbi , aga nemad , kujutage ette , hoopis vastupidi , tõmbusid tagasi , ja käitusid edasi üsna viisakalt ... Jah , mis ma tahtsingi sellega öelda ? " jäi ta äkki mõttesse . Publik ootas kannatlikult , kuni Merlin mälu revideeris . " Ah jaa ! Vaadake , sel hetkel ma taipasin , et nad kardavad mind sama palju kui mina neid , võib-olla isegi rohkem . Et neid on haaranud mingi üldine , massiline hirm , ja et nad tõenäoliselt on saanud ülesande mitte sekkuda toimuvasse liiga agaralt . Lühidalt , kui me seekord ei võida , ei võida me kunagi . " Edasi hakkas Merlin ette lugema mingit üleskutset , ja Sergejevi tähelepanu hajus . Merlin võis KGB väljanaermisega tekitada elevust Siberi-hirmus elavate eestlaste hulgas , kuid tõsise poliitika jaoks nappis tal teadmisi ja silmaringi . Ometi suhtus Sergejev endise armukese esinemisse heasoovlikult . Kas Merlin polnud küllalt kannatanud , jagades korterit rottidega , toitudes küpsistest ja teest ja viibides pidevas vahistamishirmus ? Veidike populaarsust oli ta ära teeninud , ehk leiab endale lõpuks niimoodi mehegi . Sergejev tundis isegi pisut kahjurõõmu , kui nägi , kuidas tema kõrval istuv Tiia meeleheitlikult püüab varjata kadedust . Jaa , endisel abikaasal ei vedanud : tema väitekiri sotsialistlikust võistlusest jõudis saada atestatsioonikomisjoni kinnituse just siis , kui sotsialismi enese tulevik küsimärgi alla sattus . Sergejev vaatas kella : ei tea , kas see loeng ükskord juba ei lõpe ? Kodus ootasid teda värsked Moskva ajakirjad , kaanest kaaneni täis huvitavaid artikleid . Trükivabadus ! " Paulus , kas kuulsid ? " See oli Tiia , kes tema kõrva äärde kummardus . " Mida ? " " Merlin ütles , et nad kavatsevad asutada rahvusliku poliitilise partei . " Sergejev hoomas Tiia hääletoonis varjamatut hirmu . Muide , värahtas ka tema enese süda . KGB peamine lootus perestroika lämmatada seisnes just selles , et algaksid rahvuslikku laadi rahutused . Muidugi , Merlin ise polnud mingi natsionalist – kuid tema kaasdissidendid jutlustasid just niisuguseid mõtteid . Kui õhtu noorte teadlaste klubis lõppes , pakkus Tiia Sergejevile , et viib ta autoga koju . Tülide periood oli möödas , ja endised abikaasad meenutasid nüüd kaht sõbrannat , keda seob pikk ja seiklusrohke minevik . Rahu sõlmiti kuidagi märkamatult : Sergejev igatses laste järele , Tiia aga kasutas tema nõrkust ära , jooksutades papa Paulust kooli ja lasteaia vahet . Nendega kauples ennast kaasa Sören Hallik , kes elas samas linnajaos . " Mis nüüd saab ? " küsis Tiia , kui auto kohalt liikus . " Mis siin ikka saab ? KGB lisas oma dosjeesse veel ühe väärtusliku lehekülje . Varsti nad esitavad Poliitbüroole ultimaatumi : nii ja naa , natsionalistid ähvardavad lõhkuda riiki , ei jää muud üle , tuleb kord jõuga taastada . Tankid väljuvad kasarmutest , ja kõik lõpeb nagu Tšehhoslovakkias ja Poolas . Hüvasti , demokraatia , hüvasti , sõnavabadus ! Järgneb frustratsiooniperiood , kõik hakkab veerema allamäge , ja meie põlvkonna silmad enam normaalset elu ei näe . Millest oleks kahju , sest just praegu on tekkinud võimalus tsiviliseeritult muuta kehtivat korda . Ma võin eksida , aga mulle näib , et Gorbi on idealist . See , et ta vabastas Sahharovi , räägib tema kasuks rohkem kui kõik kõned Keskkomitee presiidiumidel kokku . " " Aga mida siis ette võtta ? " küsis Tiia õnnetult . " Kas sinu Jürgen ei tea ? " Jürgen Kullamaa oli olnud esimene , kes siin , Eestis oli kirjutanud mõned kriitilised artiklid stagnatsiooniperioodi kohta . Tema ja Tiia suhe oli taas avalik saladus , Jürgen ainult ootas hetke , kui lapsed suureks kasvavad , et siis lahutada ja abielluda Tiiaga . " Ta arvab , et võiks luua mingi rahvaliikumise perestroika kaitseks . Nad on seda Mureliga mitmel korral arutanud , aga Murel kahtleb veel . Kardab . " Jürgen Kullamaast oli vahepeal saanud Rahva Meele Instituudi direktor , Murel Deemandist aga tema asetäitja . " Suurepärane mõte ! " elavnes Sergejev . " Ütle talle , et ta meid , venelasi kindlasti kaasa haaraks . Pool miljonit ikkagi , kolmandik eestimaalasi . Muidu bolševikud kasutavad selle kaardi enda kasuks ära . " Sören , kes vahepeal , nagu paistis , oli tagaistmele tukkuma jäänud , sekkus äkitselt nende vestlusesse . " Ilma massikommunikatsiooni abita ei tule teie mõttest midagi välja . Praegu on televisiooni ja raadio ajastu , seda peab arvestama . Tasuks rääkida Lurjega , ta on tõusnud Ringhäälingus pooljuhi staatusesse . Tõsi , see on kõige ettevaatlikum juut , keda ma olen kohanud , aga kui me lubame , et ei määri tema parteipiletit ära , lubab ta meid äkki mikrofoni juurde , ah ? " " Hea idee , " toetas Sergejev . Mõnda aega sõideti vaikides . Äkki hakkas Sören nakatavalt naerma . " Mida sa hirnud ? " küsis Sergejev . " Ma püüdsin kujutleda , mis juhtub , kui kõik õnnestub . Jürgenist saab peaminister , Murelist tema asetäitja . Sinu jaoks , Sergejev , moodustame spetsiaalselt Rahvussuhete ministeeriumi . Tiia ... " " Mina eelistan jääda kulisside taha , " lausus Tiia . " Kuidas soovid . Merlinile , ma arvan , usaldame Dissidentluse muuseumi juhtimise . " " Aga sina ise ? " küsis Sergejev . " Mina ? Mina , kui lubate , hakkan linnapeaks . " Ja Sören hõõrus käsi . " Ihuge hambad teravaks , poisid-tüdrukud , läheneb otsutav võitluse tund . Nõrgemad isendid surevad välja ! " Ja ta puhkes uuesti naerma , nii mefistolikult , et Sergejev isegi ehmatas . " Fortiter in re , suaviter in modo , " sellist deviisi järgis Siniaas pikki aastaid . Dissidendid kirjutasid kaebekirju ÜRO-le , liberaalne haritlaskond apelleeris partei ja valitsuse heale tahtele , aga nemad , teise põlvkonna metsavennad , jagasid muresid isamaa käekäigu pärast ainult omavahel ja ootasid paremaid aegu . " Aktiivne vastupanu on otstarbekohane siis , kui ei too endaga kaasa märgatavaid kaotusi elavjõus , " väitis Siniaas , ega lubanud organisatsiooni " Noor Eestlane " liikmetel isegi eputada rahvusliku trikoloori värvi kampsuniga . Kui Kremlis toimus võimuvahetus , suhtus Siniaas muutustesse esmalt võrdlemisi skeptiliselt . Ta arvas , et perestroikat kasutatakse parimal juhul auru väljalaskmiseks , halvimal aga provokatsioonina , mille on algatanud KGB , eesmärgiga välja selgitada kõik rahulolematud , nad ellimineerida ning edasi jätkata vanas vaimus ja veel hoopis totalitaarsemalt kui varem . Elevuse ajakirjanduses kui ka dissidentide esimesed piketid laskis Siniaas rahulikult mööda , ilma et oleks mingilgi moel sekkunud või näidanud välja oma maailmavaadet . Kuid siis , kui Ringhäälingu stuudio vallutasid liberaalsed haritlased , muutus ta valvsaks : kõige enam kartis ta Kullamaa ja Deemandi suguseid vastutustundetuid isikuid , kellele ei maksa midagi reeta Esimese Vabariigi ideaalid , sest neil pole neid kunagi olnudki . Ta ootas veel veidi , kuid kui teadlased ühel päeval kuulutasid otse raadiostuudios välja Üldrahvaliku Liikumise perestroika kaitseks , oli otsus küps . Järgmisel hommikul tõmbas Siniaas jopi selga ja saapad jalga ning väljus oma metsavahimajast kindla kavatsusega siia enam mitte kunagi tagasi tulla . Marssinud ilma peatuseta maha kolmkümmend kilomeetrit , jõudis ta pärastlõunaks Luige tallu . Õuel , õunapuu all maalis kunstnik Papagoi psühhedeelilist pilti " Rongi saabumine Põhjalasse " , mis oli mõeldud parafraasina vendade Lumiere'ide filmile ning pidi oma paralleelselt kaugusesse kulgeva rööpapaariga autori kinnitust mööda evima lisaks kunstiväärtusele ka ravitoimet . Ukse kõrval lebav Sokrates tundis Siniaasa ära ega hakanud haukuma , vaid lakkus tal usalduse märgiks lilla keelega peopesa . Sees avanes Siniaasale Vieralti " Kabareega " võrreldav vaatepilt . Tuba oli täis boheemi . Ühes nurgas musitseerisid kitarril ja kolmel plokkflöödil vennad Kodarad , tuues kuuldavale liigutavaid indiaanimeloodiaid . Laua ümber pummeldas ülejäänud seltskond : lasteluuletaja Kadakas , arhitekt ja erotomaan Roosipõld ja teised : kõiki ei suutnud läbi paksu suitsupilve eristada isegi Siniaasa terane silm . Kohvikannu kõrval istus Leda , jalg üle põlve , sinised sukad välkumas , sigarett närviliselt liikumas näppude ja suu vahet . Tema jalge ees põrandal mängis nukuga väike Öö . Uut külalist märgates ruttas Leda tema juurde , palus riidest lahti võtta ja lauda istuda , kuid Siniaasa huvitas vaid üks : kus on Luik ? Selgus , et peremees magab raamatukogutoas välja eelmise öö joovet . Leda üritas suruda Siniaasalegi pihku portveiniga <arv> täidetud klaasi , kuid too nõudis hoopis nuuskpiiritust . Saanud soovitud pudelikese , siirdus ta pikale teekonnale tagumistesse apartamentidesse . Köögis keetis humorist Lõvi varavalges spinninguga püütud haugist uhhaad . Kabinetist kostis tigedaid hääli : seal tülitsesid noorpoeet Jänes ja tema armuke . Nagu Siniaas paarist repliigist mõistis , ärritas neiu Jänest juttudega oma muudest seksuaalseiklustest . Möödunud teretamata ja vabandamata tulisest armupaarist , jõudis Siniaas raamatukokku . Seal , põrandal , magamiskotis lebas oimetu Luik . Nuuskpiiritus mõjus kiiresti . Kui Luik oli kümmekond korda Püha kurat ! vandunud , tuli ta teadvusele . " Annan sulle pool tundi aega habemeajamiseks ja hüvastijätuks naisega , " teatas Siniaas karmilt . Täpselt kahekümne üheksa minuti pärast väljus Luik majast , puges ettevaatlikult , et valutavat pead järskude liigutustega mitte ruineerida , kaasavarana tema käsutusse sattunud Moskvitši rooli ja pühkis lapiga puhtaks õllese kõrvalistme . Siniaas viskas " Priima " koni õuemurule , istus Luige kõrvale , ja sõit võis alata . Sellest ajast peale nähti Luike talus haruharva , ainult särki vahetamas . Boheem ei pidanud ilma peremeheta kaua vastu ja haihtus - ehkki Leda kõiki edaspidigi rõõmsalt külla kutsus , oli ikkagi Luik see magneetiline isik , kelle ümber koondus seltsielu . Siniaasa ja Luige jaoks oli aga alanud vabadusvõitluse aktiivne faas . Ei , nemad ei korraldanud miitinguid ega arutlenud raadiolainel mõistete demokraatia ja avalikustamine sisu üle – nad edendasid väliselt märkamatut , kuid seda tähtsamat missiooni : kogusid kokku sõjaväge , salajast armeed , Surmapataljoni , mis pidi okupantidele vastu hakkama hetkel , kui haritlased otsustavad kodumaa maha müüa , ja dissidentidel pole relvi , et neid takistada . Oma automatkadel ei väisanud Siniaas ja Luik teadlasi või tehasedirektoreid , kirjanikke või kolhoosi esimehi – neid isikuid ei saanud usaldada , sest nad olid teeninud nõukogude võimu . Siniaasa ja Luike huvitasid teist masti mehed , realiseerumata kangelased , kes kandsid kolba all halastamatut viha režiimi vastu , millega nad kas ei osanud või ei tahtnud piisavalt kohaneda . Metsavennad mitte küll enam elukoha järgi , vaid meelelaadilt , omamoodi alandatud ja solvatud , puuduliku hariduse , kuid seda kindlamate tõekspidamistega mehejõmmid , kes leidsid , et nad on rohkem väärt kui teemeistri , elektriku või ohutustehnika inseneri ametikoht . Aastaid , kui mitte kümneid kirusid nad sosinal tiblade võimu , kuulasid igal õhtul kell pool seitse raadiojaama , millega Luigel olid peaaegu perekondlikud sidemed , ja tõstsid kord aastas , <arv>. veebruaril värisevi käsi pitsi Esimese Vabariigi mälestuseks , ja nüüd oli löönud nende tund . Väriseva seekord häälega andsid nad lubaduse kaevata kuuri alt välja vanaisa vintpüss ja astuda vajaduse korral lahingusse okupatsiooniarmeega . Kuid enne , kui Surmapataljon lõplikult formeerida , tuli lahendada üks delikaatne probleem . " Meil peavad olema ette näidata volitused väeosa moodustamiseks , " teatas juriidilist eksaktsust hindav Siniaas organisatsiooni " Noor Eestlane " järjekordsel , iganädalaseks muutunud koosolekul Juhan Marabu mesinikutalus . " Selliseid volitusi saab anda ainult seaduslik valitsus , " nentis Juhan . Ta oli hiljuti põdenud puukentsefaliiti , oli veel nõrk ega jaksanud kaaslasi kuigivõrd abistada , kuid tema pea töötas endiselt hästi . " Seaduslik valitsus on kaugel , välismaal ! " kurtis Luik , kelle arvates Siniaas ja Marabu ületähtsustasid juriidilisi formaalsusi . " Siis tuleb sõita välismaale , " oli Siniaas kategooriline . Õnneks kuulus Gorbatšovi perestroika doktriini hulka roostetanud raudse eesriide hingedelt mahatõstmine . Luik kirjutas oma endisele äiale ja teenelisele emigrandile P'Organdile vihjeid täis kirja , ning sai peagi vastuse , ettepanekuga kohtuda neutraalsel pinnal , Stockholmis . Kutse oli vormistatud kahele , teisena sõitis kaasa Siniaas . Miski polnud siin enam endine ! Saun lösutas tujutult künkanõlval otsekui nurkavisatud kaabu , haabjast oli järel vaid söestunud karkass , värava kõrval keti otsas aga hüppas nagu loll Laika – hüppas ja klähvis rõõmust , taipamata , et valmistab oma arutu käitumisega peremehele ainult meelehärmi . Nagu alati , meenus Luigele kohe Sokrates , tema tark ja tagasihoidlik tšao-tšao , kes kunagi ei haukunud ilma karjuva põhjuseta ja keda polnud tarvis vangistada vaia külge , sest ta ei jooksnud metsa linnupesi rüüstama ega närinud puruks autoistmeid . Ent elu oli julm ja röövis Luigelt tema parima sõbra - parema , kui kõik semud , võitlus- ja joomakaaslased kokku ( anna käppa , Jim ! ) . Kümne kilomeetri raadiuses ainsatki talu , nädalate kaupa ühtki möödakäijat ega autot , ja äkki ilmus teadmata kust mingi saatanlik MAZ , kihutas mööda porist külavaheteed nagu Peltsebuli erakorraline ja täievoliline saadik - ja sellisele jultunud väljakutsele ei saanud Sokrates ometi jätta reageerimata . Kuid mida suudab lihast ja luust loom tänapäeva tehnika vastu ? Vaid sekundiks kaldus tohutusuur rauast Antikristus , kas kogemata või nimme – Luik oli veendunud , et nimme – roopast pisut kõrvale , teeserva , ja truu peni vaikiski igaveseks ... Ja pärast tuleb veel keegi rääkima , et ristiusu jumal on õiglane ! Taara , mõtles Luik veendunult , poleks sellist sigadust kunagi lasknud sündida - aga Taara oli ära aetud , pagendatud , omaenese kodumaalt välja söödud , ja tema asemel kummardati ilma suguühteta sündinud poisikest . Spiiker oli üks , kellel lasus vastutus selle kuriteo eest , tema kaitses saksa ordu vallutusi Eestis ja võrdsustas protestantismi progressiga - ja Luik pidi oma häbiks tunnistama , et ka tema töötas riigiametit pidades reeturite kamba hüvanguks . Muidugi , spiikeri lähim liitlane ja tema ülemus Andreas polnud mingi usklik , vaid kõige tavalisem pagan - kuid kahjuks nõukogude pagan , see tähendab , ateist , ja niisiis olevus , kes on valmis teenima igat jumalat , peaasi , et hästi makstaks . Bolševike võim teda ära osta ei jaksanud , rahast jäi väheks , Andreas pretendeeris ei rohkemale ega vähemale kui arheoloogilisele ekspeditsioonile Egiptusesse , uurima eestlaste jalajälgi sfinkse ja püramiide ümbritsevas liivas , selle eesmärgi nimel ta hakkaski otsima jõukamat isandat ; ja kuna boreaalse maailmavaate esindajatel polnud samuti välja käia piisavat kogust saksa markasid , siis kujunes temast ajapikku protestantliku ideoloogia apologeet . Nüüd tukkus šeff-semu koos spiikeriga iseseisvuspäeval ristiusu kirikus , teadmata küllap , kummalt poolt ristimärkigi alustada , kuid tahtmatult ikkagi kaasa aidates indogermaani standardvaimu levikule ( Kleopatra kodumaa oli unustatud ) . Jah , Sokratese tuhk koputas Luige südamele , õigemini isegi mitte tuhk , vaid kondid , sest Siniaas oli esimest korda elus käitunud nagu argpüks ja matnud korjuse metsa alla , selle asemel , et korraldada korralik põletusmatus - nagu oleks tegu mõne saksa lambakoeraga ! ( Saksa- ja lamba - kaks mõnitust ühes sõnas ) . Siniaas õigustas end , et lõkkesuitsu oleks võidud näha helikopterilt ( " Sa ju tead , mind otsib taga terve armee ! " ) , ja siis oleks ka Luige käbarad kehvasti käinud , kuid endise võitluskaaslase solvumist see oluliselt ei vähendanud - Luik pidas armastatud peni hinge oma nahast kallimaks . Lükanud lahti Juhan Marabu ehitatud suured taluväravad , istus Luik tagasi rooli , sõitis Laika väsimatu haukumise saatel õuele ja parkis portveini kolm seitset kartulikeldri kõrvale , kahe roostes vraki , " Zaporožetsi " ja " Moskvitši " naabrusse . Koerakontsert oli õue meelitanud talu põhielaniku - sealt ta tuli , katkine kampsun seljas , Luige puukingad jalas , üks silm vaatamas Luige ja teine õunapuu poole : sünnipärane strabism . " Näed , mu süda justkui ütles , et täna on sind oodata ! " Teise defekti , grasseerivuse tõttu Tõllasepp vältis kas teadlikult või alateadlikult r-tähte . Peremehe saabumine oli ta viinud ülima õnne seisundisse , ta lausa vibreeris erutusest . Õhinaga üritas ta Luigele kätt tervituseks pihku torgata , ja kui see ei õnnestunud ( Luik avas kiiresti auto tagaukse ja hakkas külapoest kaasaostetud provianti kokku korjama ) , patsutas talle semulikult õlale . Familiaarsus oli üks Tõllasepa ebameeldivamaid omadusi - ilmselt suurest üksindusest püüdis ta Luigele hästi lähedale pääseda , nii psüühilises kui ka füüsilises mõttes . Mõnikord harva kahtlustas Luik kvartiranti isegi varjatud homoseksualismis - kuigi tõenäosem oli , et kõikide lähedaste poolt hüljatud õpingukaaslane lihtsalt otsis kelleltki inimlikku soojust ja kaastunnet . " Siin , keset loodust arendad sa oma telepaatilised võimed varsti nii välja , et võid linnas ennustuskontori avada , " kiitis Luik makjavellilikult , põikles Tõllasepa poolehoiuavaldustest kõrvale ja hakkas , kummagi käe otsas raske kilekott , maja poole minema . " Luba ma aitan ! " Tõllasepp tahtis Luigelt ühe kandami käest võtta , aga eriti tarmukaks tema katset lugeda ei saanud - kvartirant kuulus inimeste hulka , kes vihkas kehalisi jõupingutusi . Kuulnud enesestmõistetavat : " Pole siin midagi aidata ! " , tõmbus ta kergendusega tagasi ja piirdus sellega , et avas nagu teenistusvalmis šveitser Luigele järgemööda kõik vajalikud uksed . Maalid rippusid puutumatult seintel ja raamatud seisid riiulil , ning Luik tänas Taarat , et on olemas selline inimene nagu Tõllasepp , kes pelgalt eluaseme ja ninaesise eest valvab tema vara . Korra jäi talu tühjaks , kui Leda alevisse kolis , ja kohe ilmusid kohale pikanäpumehed – kuidas nad sellisesse pärapõrgusse oskasid tulla , teadis ainult nende jumal . Õnneks olid need rumalad vargad , kes viisid minema üksnes rämpsu - televiisori , videomagnetofoni ja muusikakeskuse , ja jätsid kõik väärtusliku alles ( isegi tosterit ei võtnud kaasa , vist ei tarvitanud sakusmenti ) ; aga et kunagi ei võinud kindel olla , kas järgmine seltskond pole haritum , või vähemalt professionaalsem , ning on märganud galerii hinnasilte , eelistas Luik saatust mitte narrida . " Sa oled kindlasti näljane . " Erinevalt kehalisest , nii-öelda meeste tööst oli Tõllasepp alati valmis Luike ümmardama , kui küsimus puudutas toidukeetmist või nõudepesemist . Kas väljendus selles tema naiselik psühholoogia , või oli õigus vanal semul Sergejevil , kes igal võimalusel rääkis eestlaste lakei-arhetüübist , Luik määratleda ei suutnud . Kui Pott tema prügiämbrit välja viis , siis oli selge , miks ta nii toimib – õlleraha lootuses ; Tõllasepp aga ei joonud , ja isegi peaaegu ei söönud , niisiis jäi mõistetamatuks , miks ta nii innukalt ümber Luige keerleb , kas tõesti ainult tänulikkusest ? " Ei , aitäh , ma tee peal einetasin . " " Aga kohvi ikka jood ? " " Kohvi võib . " Köök hiilgas puhtusest . Muidugi , sisustuse poolest jäi ruum kaugelt maha kas või mamma Linda omast , lauda kattev vakstu oli tuhmistunud ja mitmest kohast rebenenud , pliit nõgine ja külmkapp kaetud karamellivärvi kultuurkihiga , aga musti nõusid ei vedelenud küll kusagil , rääkimata kuhjaga konisid täis tuhatoosidest - võrreldes Ledaga oli Tõllasepp tipp-topp perenaine . Jätnud kotid ostudega kööki , naasis Luik õue . Laika hakkas teda nähes jälle hüplema ja haukuma , ning Luik halastas tema peale , läks ja sügas teda kõrva tagant . Lõpuks , milles peni süüdi oli , et ta lollina oli sündinud ! Tänutäheks osutatud lahkuse eest kargas Laika muidugi kohe Luigele kaela ( naistel oli , mida koertelt õppida ) ja limpsas teda lõuast . Ja jälle oli põhjust meenutada tšao-tšaod . Oh , Sokrates ! Tema ei käitunud kunagi ogaralt , kuid see ei tähendanud , et teda poleks sinu saabumine rõõmustanud - Sokrates lihtsalt ootas viisakalt , kuni sa oled kallistanud last ja sõnelenud naisega ning tõmbas siis märkamatult kareda lilla keelega üle peopesa - terekest kah , isand . " No-noh ! Aitab juba , aitab ! " Luik astus eemale , sinna , kuhu kett Laikal järgneda ei lubanud , pühkis taskurätiga näo puhtaks ja heitis uudishimuliku pilgu ümberringi . Midagi uut ta ei näinud , ikka sama söötis kartulimaa , mõned vanad õunapuud ja taamal mets , aga ometi - seekord ei silmitsenud ta oma valdusi mitte kui väsinud riigiametnik , vaid kui vaba mees , kellel liiati lebab pangas Karl Marxi unistus : pisike , kuid kapital . " Äriplaan , " mõtles ta . " Talu , looduslikult kaunis kohas , peaaegu ürglaanes – aga miks peaaegu , reklaam ju selleks ongi , et lakeerida tegelikkust , just nagu nõukogude propaganda , niisiis : talu looduslikult kaunis kohas , ürglaanes , kus ei kobruta vastik inimsugu , vaid lippab jänes , huikab öökull ja kasvatab sarvi põder . " Tema fantaasia hakkas tööle , ta kuulis mootorimüra , tõstis pilgu ja nägi helikopterit . Aeglaselt laskus lennuaparaat õue kaugemasse otsa , kuuseheki ja kartulimaa vahele , propeller tiirles veidi tühikäigul ja peatus , avanes uks , sellest pisteti välja redel , ja värskele rohule ronisid esimesed ekskursandid . " Hallo , mr . Smith ! How do you do , mrs.Johnson ! Tere tulemast Eestimaale , puutumatu looduse keskele ! Kuidas reis möödus ? " - " Oo , tänan , mr . Luik , suurepäraselt , " vastas kümmekond aastat pensionipõlve pidanud mr . Smith , ja temast tosin talve vanem mrs . Johnson lisas lumivalgeid valehambaid demonstreerides ( mis oivaliselt harmoneerusid samuti lumivalge võltspärlikeega ) : " Mr. Luik , kas ma tohiksin üht teatavat asutust külastada ? " - " Muidugi , mrs . Johnson ( et susi sind söögu ) , palun ! " kostis mr . Luik ja osutas maja nurga taha , väikese laudhoone suunas : " Meie rahvuslik tualett , nii-nimetatud kuivkemmerg ... " Ekskursandid kadusid , ja Luik avastas , et seisab taas üksi keset õue . Mnjaa , nii see asi ei edene , mõtles ta . Ma võin neid peibutada kas või karudega , paigutada reklaamprospekti jutustuse sellest , kuidas mesikäpp mind jalgratta seljast tahtis maha tõugata ( tõestisündinud lugu ) , aga kui majas puudub bidee , ei sõida siia ainuski ameerika pensionär - ja et ameerika pensionärid on maailma aktiivseimad ekskursandid , teadis Luik ammu . Tõsi , viimasel ajal pakkusid neile konkurentsi jaapanlased , ja Luik pidas aru , kas mitte orienteerudagi vähem nõudlikumale Idale , mis muuhulgas tähendanuks märgatavat vee kokkuhoidu – pesemiseks kõigest üks tünnitäis perekonna kohta , nagu teada ; kuid just H<arv>O-d jätkus jões küllaga , ja mis vannituppa puutub , siis selle seinad oleks ikka pidanud katma keraamiliste plaatidega . Edasi santehnika . Köögimööbel : paar uut külmkappi , mikrolaineahi , mõned veekeetjad , elektrikohvikannud , võileiva- ja tavalised grillid , purunemiskindlad lauanõud , pesumasin . Magamistoad ... Luik mornistus , kujutledes , kui palju lähevad maksma moodsad raudvoodid , lilleline sängipesu ja suured maitsetud kollase siidist abažuuriga laualambid öökapikestel , ilma milleta ei uinu taas ainuski ameerika pensionär ( kui siiski nendele panustada ) . - " Sir , meil on välilaager , " soovitas ta ühele Vietnami sõja veteranile magamisasemeks raamatukogu põrandale laotatud võimlemismatti , millel luuletaja Jänes kord oma kergemeelset armukest niisuguse raevukusega kopuleeris , et tal kaks roiet murdis , kuid kuulis vastuseks ähvardust toimida tema endaga samuti , krepitatsioon - fantaasiavaesuse tõttu - välja arvatud ( Ottilie pruugitud termini oli Luik samal õhtul võõrsõnade leksikonist järgi vaadanud ) . " Good bye , mr . Stone , et radikuliit teid tabaks , " jättis ta veteraniga viisakalt hüvasti , pööras ümber ja läks tagasi vaatamata majja , mille korstnast tõusev suitsujuga tõendas , et kohvivesi on tulele pandud . Tõllasepp oli irrutanud puhvetist papa Haraldi lemmikserviisi kuuluvad tassid , suhkrutoosi ja koorekannu ning klõbistas parajasti sahtlis , kuhu olid koondatud metall-aksessuaarid . Valinud kõige kallimad , kullatud hõbelusikad , viis ta kogu saagi lauale ja seadis professionaalse kelneri osavusega paika - ainult lina jättis alla laotamata , kusagil oli siiski ka tema naiselikkuse piir . " Kas kuulsid , et Jeltsin otsustas ikkagi valimistest osa võtta ? " See oli Luigele uudis . Kõik mis toimus teisel pool Peipsi järve , huvitas teda väga , sest erinevalt paljudest kaasmaalastest oli ta veendunud , et Venemaad ei tohi kunagi alahinnata . " See tähendab , et kommunistid võimule ei pääse , " leidis ta . " Ma usun ka . Jumalale tänu ! Jeltsin on ikka kange mees . Ise läbinisti haige , aga saatuslikul tunnil võtab ennast kokku . See on demokr-raatia jaoks tohutu võit . " Kohvikann hakkas pahisema , ja vene demokraatia saavutustest elevusse sattunud Tõllasepp kiirustas kööki . " Mida sa loll rõõmustad ? " mõtles Luik endamisi . Milliseks kujuneks kommunistide Venemaa , polnud raske ennustada - vanameelne , konservatiivne ja mahajäänud . Nende loosungid Nõukogude Liidu taastamisest olid mõeldud lollide , see tähendab valijate püüdmiseks - tegudeni poleks elu sees jõutud . Seevastu mittekommunistlik Venemaa oli täiesti prognoosimatu , ta võis laiali laguneda , aga võis ka jalule tõusta , läbi viia moderniseerimise ja taastada oma positsioonid suurriigina ; ja otse öeldes , viimane variant oli tõenäosem . Ning siis tõuseb varem või hiljem taas päevakorda küsimus aknast Euroopasse . Luik kuulis plahvatusi - maa-maa tüüpi raketid purustasid uut , veel raudsemat eesriiet ; sellele järgnes vaikus , ning siis hakkas kõrv eristama " Mercedeste " kolonni tuututamist , kui dubljonkades uusvenelased üle Narva silla sõitsid . Selle kohutava nägemuse , või õigemini kuulmuse katkestas Tõllasepa naasmine . " Mis teil seal nende putaanidega juhtus ? " " Mis putaanidega ? " Tõllasepp elas küll metsade keskel , aga vaba Eesti pealinna sündmustest teadis palju rohkem kui Luik , kellel ei jätkunud harilikult aega isegi ajalehtede lugemiseks , raadiokuulamisest või televiisorivaatamisest rääkimata . Kohvi valades pajatas kvartirant , et Pirital tabati kuunaritäis slaavi päritolu prostituute , ilma elamisloa , viisa ja isegi passita . Lugu tundus Luigele tuttav , ja mõningase mõtlemise järel meenus talle , et ka mamma Linda oli rääkinud mingist ujuvast bordellist . " Kas need olid kohalikud venelased või sissesõitnud ? " " Justkui Pihkva oblastist . " Luik hingas kergendatult - järelikult ei kuulunud juhtum nende ametkonna pädevusse . Las piirivalve seletab , kuidas armurohked neiud Eestisse sattusid . Ta maitses lonksu kuuma jooki ja tundis , kuidas meelekohas hakkab ringi kihutama noorus - kohvi keeta Tõllasepp oskas . See oli vist ka ainus , milles vana tuttav oli saavutanud teatud meisterlikkuse . Ta ise hooples küll , et puhus omal ajal maailma kõige suuremaid ja ilusamaid suitsurõngaid , aga väidet oli võimatu kontrollida : kui Luik vana õpingukaaslast paar aastat tagasi kohtas , oli too kardinaalselt muutnud eluviise ja hüljanud mitte üksnes suitsetamise , vaid ka joomise ja isegi kõige , mis oli seotud lihaga – nii söömise kui himu . " Ah jaa , kas kuulsid , et Kar-radžich astus tagasi ? " Ka sellest polnud Luigel õrna aimugi . " Nüüd on ser-rblastega Bosnias jokk . " Luik ei suutnud identifitseerida , kas see , et serblastega on jokk , rõõmustab või kurvastab Tõllaseppa , ja tõtt öelda , ka tema enda emotsioonides valitses paras segadus . Ühelt poolt pidi muidugi tervitama kõike , mis mõjus halvasti Venemaale , ja kuna nende lõunapoolsed hõimuvennad kujutasid – või etendasid – Kremli sõpru ja liitlasi , siis võis uudise lugeda positiivsete kilda ; kuid teisalt , Luik oli ikkagi reisinud mööda maailma ja näinud moslemi horte , kes juba siis , aastaid tagasi Euroopa poolsaarele maandusid , ning suhtus ettevaatlikult kõigesse , mis oli seotud islami tugevnemisega . Aga seda ei paistnud jälle mõistvat ameeriklased , kes , just nagu Louis de Funes , püüdsid kohusetundlikult täita sandarmi - maailma sandarmi - kohuseid , mis mastaapide vahet arvestades tähendas , et nendest sündiv kahjugi oli määratult suurem kui Funesil . " Mul on ka natuke uudiseid . See männikuraha on nüüd lõpuks käes . " " Vaata kui kena ! Siis oled sa ju omadega mäel . " Tõllasepa heameel paistis olevat siiras . " Mina tema asemel küll ei rõõmustaks , " mõtles Luik . Iga muutus peremehe majanduslikus olukorras , olgu kas paremuse või halvemuse poole , kätkes Tõllasepale ohtu , sest võis rikkuda status quo'd . Kus ta praegu magaks , kui poleks Luike ? Metsas , kuuse all , nagu ütleks proua Kõu . " Oh , mis nüüd mäel , niisama , väike agoonia pikendus . " Kogemused olid Luike õpetanud , et ei tohi kunagi praalida , parem teeselda tagasihoidlikkust . Ja kas see oligi ainult tagasihoidlikkus ? Elu läks iga aastaga aina raskemaks , ning ükskord saabub nii või teisiti täielik katastroof . Tema põlvkonna saatus oli otsustatud . Ta tundis suitsuisu . Tahtmata ruineerida isa Sergiusest eeskuju võtnud Tõllaseppa , kavatses ta juba minna õue , kuid siis tuli pähe parem idee . " Ah jaa , ma tõin sulle ajalehti . " Kuidas Tõllasepp elavnes ! " Kus nad on ? " " Kilekoti põhjas . " Kvartirant tõusis energiliselt , otsekui siirduks " Hamleti " proovi . Mis oli täiesti õnnestunud võrdlus , sest nii fanaatilist Melpomene kummardajat nagu Tõllasepp polnud Luik kohanud isegi noorte neidude hulgas . Nende tutvuski oli alanud seoses Stanislavskiga , kelle süsteemist Tõllasepp ööl enne viimast sisseastumiseksamit Piiteri Kaunite Kunstide Instituuti Luigele nii hea ülevaate andis , et ta vaevata viie välja teenis . ( Just tookord oli ta saatnud papa Haraldile mälestusväärse telegrammi : " Veni , vidi , vici ! " , mis adresaadini , tõsi , jõudis pisut muudetud kujul : " ! " ) . Kutselist lavastajat Tõllasepast siiski ei saanud , tema skandaalne natuur ässitas teda pidevalt kritiseerima sotsialistlikku realismi , kuni ta õppejõududega tülli läks ja eksmatrikuleeriti , aga armastus teatri vastu jäi – kus ta ka hiljem ei töötanud , rahvamaja juhatajana või kolhoosi kultorgina , igal pool organiseeris ta esimese asjana isetegevusliku näiteringi . Muidugi kestis idüll vaid kuni nõukogude võimu langemiseni , pärast mida lõppes otsa mitte üksnes sotsialism , vaid ka tema sinekuurid , ja ühiskond keskendus normaalsele , täieverelisele elule : tüdrukud eelistasid näitlejaametile prostituudi , või nagu Tõllassepp itaaliapäraselt väljendus , putaani oma , ja poisid vedasid narkootikume ühelt maalt teise , selle asemel et vihtuda kaera-jaani . " Ma lähen siis tutvun veidi maailma uudistega . " Kortsus ajalehepakk kaenla all , kiirustas köögist naasnud Tõllassepp magamistoa poole . Esmalt kääksatas uks , siis Luige ja Leda lai puuvoodi , ning ajakirjanduse mürk hakkas aegamisi tilkuma uudishimuliku kvartirandi soontesse ( " " ) . Rahul , et plaan õnnestus , läitis Luik sigareti ja vaatas ringi toas , mille sisustus pärines sarnaselt bareljeefiga maja omale samuti Esimese Vabariigi epohhist : talupojamööbel , petrooleumilambid , " Kalevipoja " nahkehisköited , seintel Kristjan Raud ja see osa Vieraltist , mis Luigele ei meeldinud ( " Virve " jt. ) – kõik kokku papa Haraldi kollektsiooni teine , rahvalikum osa . " Äriplaan number kaks , " mõtles ta . " Eesti kultuuri muuseum " . Uksele koputati , ja tuppa valgus kümmekond eurooplast , kes Luigele väga meenutasid šeff-semu ooteruumis kohatud delegatsiooni . Ta köhatas . " Lugupeetud külastajad , palun tõmmake jalanõude peale kilesussid ! Astuge edasi . Te viibite Põhja-Euroopa ühe noorima rahvusriigi lätetel . Sündinud selle sajandi alguses , puudub meie ühiskonnal pikk minevik – kuid pole halba ilma heata . Tänu ajaloo lühidusele on meil õnnestunud ühe katuse alla koondada enamus sellest , mida lõi eesti rahvas kättevõideldud esimese kahekümne vabaduseaasta jooksul . Ah et kuidas nimelt vabadus kätte võideldi ? Oo , see on põnev lugu , peaaegu detektiivromaan ! Vaadake , kas näete nurgas kirstu ? Kas teate , mida ta varjab ? Palun tõstke kaas ja tõmmake välja pealmine ese , meie väärtuslikeim eksponaat . Võite ettevaatlikult lahti voltida . Jaa , teil on täiesti õigus , see on lipp – kuid mitte lihtsalt lipp , vaid meie rahvuslik trikoloor . Ah et pealinnas rippus samasuguseid palakaid igal sammul ? Siin pole midagi imestada , me tähistasime hiljuti oma suurimat rahvuspüha , emadepäeva . Kuid see lipp , mida teie käes hoiate , on eriline . Kujutage ette , et olete sattunud tuhande üheksasaja kaheksateistkümnendasse aastasse . Käib Esimese Maailmasõja lõpuetapp , keiser Wilhelmi väed tungivad peale , bolševikud põgenevad . Kõigest ühe päeva kestab mitte-kellegi-aeg - ühed vallutajad on lahkunud , teised pole veel saabunud – ja ometi piisab sellest , et üks väike agraarrahvas , kellel pole sõjaväge ega miilitsat , pole isegi maad ega vara , haridusest ja kultuurist rääkimata , kuulutab välja iseseisvuse . Nagu Bostoni teejoomine – ainult meie vanaisad , ma loodan , karastusjookidega ei piirdunud . Preisi kindralid muidugi irvitasid manifesti üle , taipamata , et enam ei suuda nende armee midagi , ükski armee ei suuda enam midagi : sest vabadus kui mentaalne , mitte füüsiline kategooria ei allu tääkidele , ja riiki kui meie unistuste projektsiooni pole võimalik millegagi välja kraapida reaalsusest , kuhu ta korra on sööbinud ... Silmitsege tähelepanelikult seda vanunud kangast , neid pleekinud värve - te hoiate käes sama plagu , mis tuhande üheksasaja kaheksateistkümnendal aastal heisati ühe teatri balkonile , tähistamaks uue küsimärgi ilmumist maailma ajalukku . Selline oli meie riigi algus . Kohe te näete lõppu . Võtke kirstust järgmine ese . Just-just . Piip ? Õige , kuid samuti mitte harilik . Mis te arvate , kellele see piip kuulus ? Komissar Maigret'le ? Ma õnnitlen monsieur'd arenenud huumorimeele puhul . Kahjuks pean teda kurvastama . Komissar Maigret' kollektsioonis niisugune eksemplar puudub . Ja üldse on komissari mainimine käesolevas kontekstis kohatu . Miks ? Vaadake , Maigret oli kahtlemata kriminaalne talent , kuid poliitika osas iseloomustas teda harvanähtav naiivsus . Ta nimelt suhtus meie Esimesse Vabariiki suure põlgusega , nimetas seda ultranatsionalistlikuks , ehkki tegelikult ehitati meil üles väga arenenud rahvusdemokraatia . Jah , peaaegu niisama arenenud kui nõukogude epohhi lõpu sotsialism . Ah et kelle piipu te siis ikkagi kompate ? Kas näete kahal hambajälgi ? Need jättis sinna sajandi suurim türann Jossif Vissarionovitš Džugašvili - enne , kui kinkida piip mälestuseks meie Esimese Vabariigi ainsale presidendile ... Kuhu nüüd ? Buss ootab ? Teil on kinni pandud aeg pealinna nooblimas massaažisalongis ? Kuidas soovite . Mina ei pea kedagi kinni ... " Jah , mõtles Luik , üksi jäänud , kurvalt - inimesed ei tunne huvi ajaloo vastu . Või õigemini - tunnevad , aga ainult siis , kui see suudab neid šokeerida mastaabiga . Kui mitme põlvkonna noormehed peavad ohverdama oma elu , et Siniaasa plaani kohaselt rajada Soome-Ugri impeerium , enne kui sajandite pärast hakkavad kuhugi Joškar-Olasse voorima ekskursantide leegionid – nagu praegu Versaille'isse ? Ta vaatas ringi : tuhatoosi ei paistnud . Koputada tuhka alustassile veel sündis , aga kustutada sinna koni oli ebahügieeniline . Ta tõusis , läks suure valgeks värvitud telliskiviahju juurde , tõstis riivi eest ja viskas sigareti jäänuki koldesse . Siis seisis ta paarkümmend sekundit liikumatult , otsides kõrvaga mingeidki helisid , kuid neid tuvastamata . Valitses niisugune vaikus , nagu oleks rünnak Kremlile tõepoolest juba toimunud , ja sellele oleks vastatud ühe tillukese aatompommiga . Õnneks rikkus teise koletu kuulmuse paberikrabin – Tõllassepp keeras teises toas lehte . Mis temal viga – ei mingit muret omandi pärast . Plantaatorid seevastu pidid olema valvel , et keegi nende hacienda's lageraiet ei korraldaks . Nii mõelnud , hoomaski Luik kohe ärevust , mida oli küll vara nimetada paanikaks , aga mis ometi sundis teda liikuma paigast ja suunduma toanurka , kirstu juurde . Kas ümberkaudu vähe metsa varastati ? Kergitanud kaant , irrutas ta trikoloori asemel vana , veel Läänest toodud džempri ja katkised dressipüksid – just õige riietus tihnikus müttamiseks . Laika oli lõplikult rahunenud ja näris midagi keskendatult . Uudishimulik Luik lähenes ja kummardus , et vaadata , kas peni äkki midagi väärtuslikku pole omastanud ? Kord oli Luik halva ilma puhul humaansust üles näidanud ja koera tuppa kutsunud , ja tagajärjeks olid hambajäljed biidermeieri stiilis kummutil ning üks räbalaks rebitud Taska " Kalevipoeg " . Tal ei õnnestunud kohe Laikalt seekordset trofeed konfiskeerida , sest peni hakkas urisema ja üritas varjata maiuspala käppadega . " No-noh ! " pahandas Luik , ja lükkas koera eemale . Hammustada too teda siiski ei söandanud , ja Luik jõudis kiiresti , kuni Laika end taas nagu Matrossov ambrasuurile , see tähendab saagile heitis , fikseerida , millega tegemist : ei , see polnud kont , aga ka mitte midagi hinnalist . Kõigest televiisori pult . Ja las närib , mõtles Luik , milleks loomale lõpuks hambad on antud , kui ta neid teritada ei tohi ? Pult ilma televiisorita ei kujutanud endast erilist väärtust , ja koos televiisoriga oleks tema väärtus olnud lausa negatiivne – sest midagi nii tobedat kui inimkond , kes oma ainsa elu raiskab mingisuguse karbikese ees istudes , annab välja mõelda . Ta tõusis ja heitis veel ühe pilgu üle õue : astelpaju polnudki kasvama läinud , ja ka kuusehekk , mille nad istutasid koos vana semu ja praeguse vaenlase Sergejeviga , võinuks olla ühtlasem . Ainult ebaküdoonia oli eluvaimu sisse saanud , ja hakkas juba varjama kabinetti tungivat hommikuvalgust . Siis langes tema pilk kartulikeldri tagant paistvale söestunud vrakile , ja teda valdas tuttav ahastus . Samal ajal , kui tema Jaltas ukraina rahvuslasi vastupanule innustas , otsustas kunstnik Papagoi anda oma panuse kahekümnenda sajandi lõpu performance'i kultuuri . Lihtsalt haabjaga jõge pidi sõudmisest oli talle vähe , ta oli paadi põhjas süüdanud lõkke – Luik nägi seda totrat vaatemängu hiljem televiisoris , režissöör Marksoo vändatud filmilt . Hüvasti , etnograafiline šedööver ! Kust barbarid on läbi käinud , sinna jäävad maha ainult varemed . Kui rikkaks pidi ta saama , et taastada talu kunagise hiilguse üks olulisimaid komponente ? Juhan Marabu ei tuleks miljoni krooni eest ka teist korda haabjat tahuma , tal on tähtsamaid muresid , Tšetšeenia vabadusega alustades ja Vene impeeriumi kokkuvarisemisega lõpetades , niisiis pidi alles hakkama otsima uut meistrit . On temal , Luigel selleks aega , jõudu ja ressursse ? Kaks esimest sõltusid kolmandast , mille määramiseks tasus toimetada väike metsainspektsioon , nii möödus Luik kaarega kuivkemmergust ja suundus peremehe kindlal sammul üle söötis kartulimaa , metsatuka poole . Kuumad piisad peksid tiheda ühtlase joana vastu Tiia õlgu , rinda ja käsivarsi . Tiia kallutas pead taha ja seadis lauba otse vee alla . Ta oli väsinud ja õnnelik . Kaks pingelist , teguderohket aastat , kümneid raadioesinemisi ja miitinguid – ja tulemus käes . Üldrahvalik Liikumine oli jõudnud võimule , Jürgen Kullamaast oli saanud minister ja Tiiast tema nõunik . Kuhu ka valitsuse koridoris ei vaadanud , igal pool kohtas vanu tuttavaid Rahva Meele Instituudist : Murel Deemanti mehelikult tugevasse haardesse sattus teine ministriportfell , Sören Hallik aga , hõisanud rõõmsalt : " Nõrgemad isendid surevad välja ! " sisenes peremehena linnapea kabinetti . Lõpuks ometi võisid nad hakata oma ideesid ellu viima - ja kui palju oli vaja muuta , ümber korraldada , mõistlikele , tsiviliseeritud alustele asetada . Tuli restruktureerida tööstus , algatada haridusreform , aidata aina vaesemaks jäävat kultuuri - ole ainult mees ( see tähendab , naine ) ja tööta . Ei , ta oli ikkagi õigesti otsustanud , kui ei hakanud sõbranna Merlini kombel dissidendiks . Kus oli Merlin nüüd ? Seisis jälle tänaval ja piketeeris , selle asemel et midagi positiivset korda saata . Organisatsioon paatosliku nimega Vabadus Impeeriumi Rahvastele , vaadake , polnud rahul sellega , et Rahvaliikumise võidetud valimised toimusid Nõukogude Liidu seaduste järgi . Ei tea , milliste seaduste järgi nad veel pidid toimuma – siiani polnud keegi seda riiki olematuks kuulutanud . Tiiale ei meeldinud vana sõbranna ekstremism . Mitte lammutada polnud vaja , vaid ehitada , Merlin ja tema mõttekaaslased näisid aga kangesti tahtvat , et Kremli koloss hirmsa kolinaga kokku kukuks . Kas nad ei kujutanud ette , missugust ohtu kätkes endas Nõukogude Liidu järsk , vägivaldne lagunemine ? Aga mis saab , kui mööda tohutut territooriumi laiali paisatud aatomirelv satub mingite vastutustundetute anarhistide kätte ? Või kui siiani kannatlik armee hullub ja hakkab enda ümber külvama verd ja õudust ? Ja üldse : mille nimel Merlin niisugust riskantset eesmärki taotles ? Et taastada viiekümne aasta tagune rahvusriik ? Aga milleks oli tarvis minna ajas pool sajandit tagasi , kui oli võimalik liikuda edasi ? Endine Eesti oli väike ja vaene agraarmaa , kartulivabariik , nagu tema kohta öeldi - aga vahepeal oli ju toimunud teaduse ja tehnika revolutsioon . Hiljuti saatis Kullamaa Tiia kuulama nende poliitiliste organisatsioonide ühiskonverentsi , kes pooldasid Esimese Vabariigi restaureerimist . Missugune igavus seal valitses ! Üks kõne tagurlikum kui teine . Ja kui palju dogmaatikat , kui palju eluvõõrust . Kas iseseisva Eesti riigi piiri peab tõmbama viis kilomeetrit siia- või sinnapoole Petserit ? Kuidas moodustada riigi kodanikkond , kas ainult vere- või ka paiksustsensuse alusel ? Kuidas väänata paragrahvi nii , et säiliks õiguslik järjepidevus Esimese Vabariigiga ? Karu alles mõmises metsas , aga nemad juba praadisid tema kintsu . See kõik ei meeldinud Tiiale . Ta mõistis , et nende inimeste jaoks on formaalne seadusetäht olulisem ümbritsevast elust . Kuni nad niimoodi teoretiseerisid , võis seda vaadelda kui psühhiaatrilist kaasust – aga mis siis , kui nad haaravad oma absurdsete ideede elluviimiseks relvad ? Või kui nii toimivad need , kes tunnevad end sellistest plaanidest ohustatuna ? Eestis elas ikkagi pool miljonit venelast , tema Sergejev kaasa arvatud . Ei , Tiia arvates ei tohtinud uus riik , kui see kunagi sünnib , mingil juhul olla Esimese Vabariigi järeltulija , vaid midagi tõepoolest uut ja kaasaegset . Õues oli kahekümnenda sajandi lõpp , modernne aeg , inimkond oli unustanud rassilised ja religioossed eelarvamused . Ka siin , Eestis , pidid kõik elanikud , hoolimata etnilisest päritolust , usutunnistusest ja emakeelest evima võrdseid õigusi olla oma saatuse peremehed . Dušš rahustas , sisendas eneseusku . Tiia ei mäletanud enam , millal ta viimati oli puhanud - igatahes enne perestroikat . Kui just välja arvata need kiired pooltunnid , mis nad Kullamaaga kord pärast tööpäeva , kord mõne konverentsi vaheajal näpistasid , et kahekesi olla . Nad olid viimasel ajal hästi lähedasteks saanud , palju lähedasemateks kui varem . Kullamaa lapsed olid suureks kasvanud , ta ei kartnud enam nii hirmsasti naist ja julges isegi Tiiaga koos seltskonda ilmuda . Paaril korral olid nad arutanud , kas mitte...kuid nihutasid mõtte esialgu edasi . " Ootame , kuni revolutsioon on läbi , praegu on liiga kiire ja närviline aeg , " ütles Kullamaa , ja Tiia tunnistas argumendi õigeks . Parem ka , kui Kristiina ja Andres kasvavad veidi suuremaks , ega nad Jürgeniga nagunii ära ei harju . Lapsed rippusid päris-isa küljes , ja vastupidi . Tiia armukadetses , kui nägi , missuguse õhinaga nad Sergejevit tervitasid , ja kui kurvad nad olid , kui isa õhtul lahkus , kuid mõistusega taipas , et tal on lihtsalt vedanud . Mida ta ilma endise meheta üldse peale oleks hakanud ? Jah , praegu olid lapsed maal , aga kogu eelmise talve hoolitses nende eest Sergejev . Kuni Tiia töölt koju jõudis , tegeles ta lastega , soojendas neile lõunat , jälgis , et tunnid oleksid õpitud . Ja muide , aitas Tiiat sageli nõuga - ta oli ikkagi tark ja haritud mees , ja oleks võinud palju saavutada , kui mitte laiskus ja tahtejõuetus . Mõistuse poolest võinuks Paulus vabalt seista Sobtšaki kõrval Kremli Kongresside Palees ja õpetada kommunistidele , mida tähendab tsiviliseeritud ühiskond - tema aga ei viitsinud kaitsta isegi kandidaadikraadi . " Mina kommunistlikku jaburust kirjutama ei hakka , " oli Sergejev toona põlglikult turtsunud . Muidugi , mingis mõttes oli endisel mehel õigus - Tiia dissertatsioon sotsialistlikust võistlusest ei huvitanud tänaseks ka enam kedagi ; aga see-eest teadsid kõik , et ta on teadlane . Kes aga tundis Sergejevit ? Kes luges tema luuletõlkeid ? Tiia keeras duši kinni ja astus vannist välja . Peegel oli kattunud auruga , ta tõmbas käega üle niiske pinna ja heitis kiire pilgu endale näkku . Silmade ümbrusse olid tekkinud salakavalad sinusoidi kujulised jooned – kuid võrreldes hallijumelise Merliniga nägi ta veel päris hea välja . Vaat , mida tähendab võimelda iga hommik , toituda korralikult ja mitte suitsetada . Ta kreemitas nägu , puges hommikumantlisse ja läks koridori . Lastetoa ukse vahelt paistis peen valgustriip - Diana ei maganud . Missugune huvitav tüdruk ! Sõitis koolivaheajaks pealinna , et raha teenida , müüb tänaval vahvleid , õhtul aga istub vaikselt kodus ja loeb . Ega asjata räägita , et provintsist tulevad tublimad noored . Tiia veel kartis teda enda juurde võtta , ütles täditütrele , et tal pole võimalik Diana järele valvata . " Ta on ju kõige ohtlikumas eas ! " – " Ära muretse , ta ei vaja mingit valvet , " vastas täditütar rahulikult ; ja nii see oligi . Jah , ainult laste kasvamise järgi võiski mõista iseenda vananemist . Alles see oli , kui Diana nende pulmas Sergejevit kolliks nimetas ja tema eest ära jooksis . Ja nüüd – sihvakas , sale neiu , isegi liiga sale , selliste kohta öeldakse : peenike nagu pilbas ; ehkki Tiiale meenutas tüdruk pigem üksildast pihlakat . Elutuba oli tühi , seinalambist langes diivanile ükskõikset valgust . Võinuks olla ka vaikne , kui mitte aknast kostev mürin ja vilin - lähedal asus sõjaväelennuväli , millelt iga õhtu tõusid õhku hävitajad . Kuid sellega oli Tiia ammu harjunud . Äratuskella nupp liikus kuulekalt ringiratast , siis nagises diivan , klõpsatas lambilüliti , ja saabus pimedus . Luik ja Sergejev jalutasid aeglaselt mööda suvist vanalinna , mille kohal kogemata säras isegi päike . Nad olid istunud pool tunnikest kohvikus , kus Luik kostitas vana semu veiniga – tähistati tema luuletuste ilmumist venekeelses ajakirjas , Sergejevi ammuses tõlkes . Luik ise niisutas ainult moepärast huuli – tal seisis ees sõit Surmapataljoni esimesele , salajasele kokkutulekule . Nad ületasid Raekoja väljaku , mille ühes servas oli äsjaavatud esimese erapoe ukse taha kogunenud pikk järjekord , läksid mööda Vana Turu kaela alla , möödusid " Viru " sööklast , kangapoest ning " Pioneeri " kinost ja kuulsid muusikahelisid . Restorani " Euroopa " vastas , õmblusateljee esisel väikesel haljasalal seisis salk noormehi ja neide ja kõõrutas kitarritinina saatel sentimentaalset laulukest : " Halleluuja , halleluuja ! ... " Semud peatusid . " Baptistid , " imestas Sergejev . " Kes oleks võinud arvata , et minu silmad niisugust asja näevad ! " Ta vaatas demonstratiivselt ringi . " Ja ei ühtki miilitsat ! Kuhu on kadunud meie vaprad korravalvurid ? Miks nad lubavad karistamatult levitada religioosset propagandat ? " " Korravalvurid on täiesti olemas , " vaidles Luik vastu , ja osutas veidi maad eemal , Viru väravate juures ükskõikselt suitsetavatele vormis meestele . " Seda hullem ! " etendas Sergejev nördimust . " Siin , võib öelda , jagatakse rahvale avalikult hingeoopiumi , aga nemad vahivad tuvisid . " Nad kuulasid mõnda aega vaikides sopranite ja falsettide koori . " Spengleri järgi peaks Venemaale nüüd saabuma kuldne impeeriumisügis , kui unustatakse sõjakus ja õitsele löövad kaunid kunstid , " lausus Sergejev lõpuks eleegiliselt . " Kui see impeerium ainult nagu läbitorgatud kummidraakon õhust tühjaks ei jookse , " arvas Luik . " Ei see nii kergesti juhtu , " leidis Sergejev . " Vajadus puudub . Vabadus on nagunii käes . " Tõepoolest , ta oli õnnelik . Pärast kahekümne aastast vaheaega räägiti jälle ausalt Stalini epohhi koledustest ja kritiseeriti juba ettevaatlikult Leninitki , eeskujuks aga toodi veebruarirevolutsiooni ning isegi tsaariaega . Nagu Jeesus Kristus ärkas ellu suur vene kahekümnenda sajandi esimese poole kirjandus , mida bolševikud häbitult püüdsid inimeste mälust kustutada . Mandelštammi , Gumiljovi , Georgi Ivanovi , Platonovi , Nabokovi ja veel paljude teiste teosed , mille lugemise eest võis varem vangi sattuda , ilmusid üksteise järel , ja nende autorite peade kohale hakkas tekkima suurte kunstnike oreool . Totra alkoholivastase propagandaga alanud perestroika kasvas üle tõeliseks sõnavabaduseks ja jõudis isegi televisiooni . Piinarikkalt , kogu julgust kokku võttes ütlesid inimesed välja mõtteid , mille eest varem oleks otsejoones Siberisse saadetud . Kõige enam liigutasid Sergejevit ühe poetessi sõnad : " Just siis , kui näis , et Kurjus on lõplikult võitnud , selgus , et niimoodi on võimatu elada . " Ja kujutage ette , repliiki , mis kõlas nagu kohtuotsus nõukogude süsteemile , ei lõigatudki saatest välja , vaid edastati üle terve Nõukogude Liidu , miljonitele inimestele . " See on , kuidas võtta . Kellele vabadus , kellele mitte , " kuulis Sergejev mõtete vahele Luige häält , ja tabas sellest mingi uue , võõra , nagu talle tundus , metalse intonatsiooni . Talle meenus üks hiljutine vestlus prokseemikute juures , kuhu Instituuti jäänud kolleegid kogunesid , et poliitiliste ja muude uudiste arutamisega aega surnuks lüüa ; paljud lepingud olid lõpetatud ja tööd oli veel vähem kui varem . " Kuule , su vend rääkis , et sa olevat meil nüüd Eesti Vabariigi kindral ? " küsis ta naljaviluks . " Sulaselge liialdus . Lampassidest on asi kaugel . Esialgu otsin kedagi , kes mulle majori pagunid peale õmbleks . " Märganud oma hääles edevuse noote , taipas Luik , miks auastme tahtlikku kõrgendamist peetakse eriti peeneks meelitusvormiks " Vaata aga , ja mina mõtlesin , et Silver lõõbib . Kuidas sul õnnestus otse majoriks saada , minu teada pole sa isegi sõjaväes käinud , akadeemiast rääkimata ? " tundis Sergejev huvi . " Keerulistel aegadel tuleb ette palju kiiremaid karjääre , " vastas Luik põiklevalt . Ta oli äsja saabunud Rootsist , ja täiesti ootamatute tulemustega . Metsade rüpes oma tundi oodanud Siniaasa maagiline isik avaldas P'Organdile vastupandamatut mõju . " Missugused ajud ! " kiitis endine äiapapa . Luik , nagu alati , ei tundnud sootuks kadedust : ta oli juba aastate eest tunnustanud Siniaasa prioriteeti mõistuse vallas , jättes endale edumaa luuletajana peenemini hoomata elu allhoovusi ja pooltoone . Kohtumine lõppes sellega , et P'Organd , kes vahepealsete aastatega oli tõusnud eksiilvalitsuse peaministriks , inkorporeeris loodava Surmapataljoni oma , seni olematute sõjajõudude koosseisu , määras Siniaasa väeosa ülemaks ja omistas talle Eesti Vabariigi koloneli auastme . Luik ärkas järgmisel hommikul sama fantoom-armee majorina . " Riiki pole , sõjaväge pole , aga ohvitserkond on juba olemas . " Sergejevi häälest kostis varjamatut irooniat . " Riik on , " ütles Luik ettevaatlikult . Ta ei teadnud veel , kas tal õnnestub vajaduse korral reprodutseerida Juhan Marabu juriidiline teooria sama veenvalt , nagu see kõlas autori enda esituses . " Kus ? " küsis Sergejev ja haigutas . " Ei näe . Miilitsadki , nagu me mõlemad äsja täheldasime , on samad , vanad head nõukogude miilitsad . " " Need on okupatsioonirežiimi riismed , " jätkas Luik endise ettevaatusega . " Mis okupatsioonist sa räägid ? " imestas Sergejev . " Ükski okupatsioon ei kesta pool sajandit , vahepeal jõuab see kümme korda muutuda anneksiooniks . " " Eesti riik pole kunagi lakanud olemast , " seletas Luik , püüdes meenutada Juhani formuleeringuid . " Kõik , mida okupatsioonivõim saadab korda vallutatud territooriumil , on rahvusvahelise õiguse seisukohast õigustühine . " Talle ei meeldinud , et ta pidi kasutama ühes lauses kaks korda sama sõnatüve , kuid ta ei leidnud kiiruga ühtki sünonüümi – kui neid üldse oligi ; juriidiline keel võib luuletaja ahastusse viia . Ka tema , Brutus , mõtles Sergejev samal ajal ärritatult . Ta oli niisugust demagoogiat juba mitmelt poolt kuulnud , Tiia jutu järgi levitas seda ühendus " Ajaloo eest ! " Aga et ka vana semu Luik ... Kuid ta hoidis end vaos . " Kas sa tahad öelda , et see tänav , millel me praegu seisame , ei asugi Nõukogude Liidu territooriumil ? Ega ole kunagi asunud ? " küsis ta sarkastiliselt . Luik tundis , kuidas laubale tõusis higi – aga see võis juhtuda ka palava ilma mõjul . " Täpselt nii , " kohmas ta . " Ja meie sinuga polegi Nõukogude Liidu kodanikud ? " " Sina võib-olla oled , aga mina küll mitte . Mina olen Eesti Vabariigi kodanik , " vastas Luik kangelaslikult . " Eesti Vabariigi kodanik Eesti Vabariigi territooriumil ? " " Just . " " Vaata siis . Tuleb välja , et ma ei teadnudki , mis riigis ma elan . Aga kuidas ma üldse siia pääsesin ? Kes mind üle piiri laskis ? Pole justkui kuulnud , et Eesti Vabariigil olnuks Nõukogude Liiduga viisavaba režiim . Või olen mina ka okupant ? " " Kas just nüüd lausa okupant , " hakkas Luik ruttu pehmendama öeldut . Kuid Sergejev ei suutnud end enam pidurdada . " Aga kes siis ? " küsis ta pealetükkivalt . " Raske öelda , ma pole jurist , " püüdis Luik põigelda . " Eesti Vabariigi kodanik ma ei ole , see on fakt , eks ? " " Küllap vist . " " Järelikult , kui me viibime praegu selle riigi territooriumil , siis tuleb mind vaadelda kui sissesõitnut . Viisat mul pole , elamisluba samuti mitte . Mida see situatsioon mulle küll meenutab ? Õigus ! " lõi Sergejev teatraalselt endale vastu laupa . " On alles skleroos ! Nii elab hulgaliselt mehhiklasi USA-s . Kui ma ei eksi , kutsutakse neid illegaalseteks immigrantideks , kas pole ? " " See on muidugi suures osas terminoloogiline küsimus , aga et sinu viibimine siin pole juriidilises mõttes päris seaduslik , on küll tõsi , " lausus Luik , tundmata oma häält ära . Sergejev vaikis . Ah siis nii kaugel on lood , mõtles ta . Ta mõtles hirmuga , mis juhtub , kui eestlased saavutavadki iseseisvuse . Luik oleks otsekui lugenud tema mõtteid . " Aga ära selle pärast meelt heida , " lisas ta kiiresti . " Sina saad kindlasti elamisloa.Või koguni kodakondsuse – eriliste teenete eest . Vaata , kui palju sa oled tõlkinud eesti luulet ! " " Suur tänu , " pillas Sergejev irooniliselt . Baptistid olid vahepeal lõpetanud ühe laulu ja alustasid uut . Otsekui kokkuräägitult pöörasid vanad semud minekule . " Aga kas sa ei arva , et ka meie , Vene Impeeriumi , khm-khm , õigusjärglased , võime appi võtta juriidilised knihvid ? " küsis Sergejev äkki . " Mis siis saab , kui me tunnistame Oktoobrirevolutsiooni ebaseaduslikuks riigipöördeks , tühistame kõik pärast seda vastu võetud õigusaktid ja taaskehtestame Balti Eriseaduse ? " Luige süda võpatas : see oli kõige jubedam , mis võis juhtuda , ja mida Juhan Marabu hirmsasti kartis . Kuid ta lohutas end mõttega , et kui Sergejev sõidabki niisuguse ettepanekuga Moskvasse , naerdakse ta lihtsalt välja . Ta tahtis juba vastata , et juriidilisest seisukohast on Sergejevi arutlus eksaktne , aga ei jõudnud , sest nende tee tõkestas keegi möödakäija . Tema hääl kõlas teravalt ja agressiivselt , kui ta lausus : " Mida te jalutate , kui isamaa on hädaohus ? " " Oh Issand küll , Rebane ! " ohkas Sergejev teatraalselt . Tõepoolest , nende ees seisis luuletaja ning organisatsiooni " Noor Eestlane " endine liige Tiit Rebane . Ruuduline särk seljas , indiaani rätt ümber pea , kammimata habeme , pikkade salkus juuste ja lootusetult katkiste hammastega meenutas ta keskikka jõudnud hipit . " Isamaa on ammu hädaohus , ainult et mõned märkavad seda alles nüüd , " pareeris Luik hõlpsasti vana semu rünnaku . Kuid Rebane otsekui ei märganudki torget . Nagu inimene , kes vankumatult hoiab kinni kord valitud maršruudist , otsis ta kilekotist kausta . " Meie maapõu on tühjaks kurnatud , loodus reostatud , metsloomad põgenevad inimese nagu katku eest . Sellele tuleb teha lõpp . Boreaalse Partei esimehena kutsun ma teid üles päästa , mis päästa annab . " Kausta vahelt ilmus nähtavale paberileht . " Kirjutage alla ! " " Mis see on ? " tundis Sergejev huvi . " Üleskutse viivitamatult lõpetada põlevkivi kaevandamine Eestis . " " Väärt ettepanek , " lausus Sergejev kiitvalt . " Siis võib kindel olla , et mingit Eesti Vabariiki ei tule . " Ta võttis Rebase käest pastapliiatsi ja vedas paberile oma nime tähistavad pookstavid . " Ja sina , professori poeg ? " küsis Rebane väljakutsuvalt . " Sinu ideel on küll vähe lootusi täituda , aga seda romantilisemalt ta kõlab , " teatas Luik makjavellilikult . Ta tõmbas taskust papa Haraldi " Parkeri " sulepea ja maalis ebamugavatest tingimustest hoolimata , püstijalu ja vaid kausta toel elegantse , vinjetti meenutava allkirja . Rebane ootas , kuni Luik lõpetas , peitis paberi rahulolevalt tagasi kausta ja kausta kilekotti ning tahtis juba edasi minna , kui Sergejev teda peatas . " Muide , kas uudist kuulsid ? Soome lahest olla naftat leitud . Paistab jääma Eesti territoriaalvetesse . Ma soovitan teie parteile võtta kiiresti tarvitusele preventiivsed abinõud . Väheusutav , et sinu Violettale meeldiks , kui tema kaunist keha pärast kümblust merevees kataksid rasvased õlilaigud . " Rebane kõhkles viivu , kas uskuda või mitte , kuid , heitnud altkulmu hindava pilgu Sergejevile , hakkas kavalalt naerma : " Sina , Sergejev , oled ikka venelane mis venelane ! Sa võid küll teeselda , et seisad meiega koos ühise ürituse eest , aga südames unistad ainult sellest , kuidas laiendada impeeriumi piire ja õigeusu ideoloogia mõju . " Ta jättis kiiruga hüvasti ja marssis edasi . " Monomaan , " ütles Sergejev , kui nad kahekesi olid jäänud . " Üritab kompenseerida kollaboreerumisega kaotatud aastaid , " seletas Luik . Põgus keelepeks otsekui ühendas taas vanu semusid , kelle vahele näis juba olevat tekkinud barjäär . Nad pöördusid taas minekule . " Kuidas su talupidamine edeneb ? Mitu hobust juba tallis hirnub ? " tundis Sergejev huvi . " Oh , mis hobustest sa räägid – isegi talvekartulit ei saa kasvatatud ! Mu silm ei seletanud ööpimeduses hästi . Kui ma oleksin näinud , et sel madonnal , kes mulle õue kätte toodi , on jalas sinisukad , poleks ma teda mingi hinna eest oma leiva peale võtnud . Kujuta ette , maatüdruk , aga talutööd väldib ! Pikutab diivanil , kohvitass kõrval , suitsetab ühe sigareti teise järel ja ahmib luuletusi lugeda . Hea , kui lapse ära kasib ja süüa annab . Minule eelistab külalisi - need toovat elevust tema igavasse eksistentsi . Kas sina ei ole uuesti abiellunud ? " " Ma arvan , mulle ühest eksperimendist täiesti piisab . Naine on oma olemuselt vampiir . Ta imeb mehe tühjaks , ja siis jätab maha ja vaatab endale uue . " Vahetades uudiseid eraelust , jõudsid nad " Viru " hotellini . Siin tänas Luik Sergejevit veel kord südamlikult tõlgete eest , pärast mida mindi lahku . Sergejev suundus longates bussipeatuse poole ( vana , sportlasekarjääri ajast pärit ahilleuse rebend hakkas äkki , palju aastaid hiljem tunda andma ) , Luik aga kiirustas parklasse , kus teda Surmapataljoni uue liiklusvahendi , Rootsist kaasa saadud pruugitud " Žiguli " kõrval juba ootas Siniaas . P'Organd polnud kunagi paistnud silma erilise kitsidusega , aga seekord ületas tema heldekäelisus hariliku mastaabi : lisaks autole veel televiisor , videomagnetofon ja muusikakeskus . Et Siniaas suhtus kärakastidesse , nagu ta väljendus , täieliku ükskõiksusega , jäid needki Luigele , või õigemini Ledale , sest peremeest nähti talus endiselt mitte rohkem kui kord nädalas - pärast naasmist jätkus väeüksuse moodustamine veel hoogsamalt kui enne . Sinna astusid isegi Leda vennad-viikingid , kellele P'Organdi kingitused sügavat mõju avaldasid . Mõne aja pärast kuulus jahipüssidega varustatud , hirmsasti miilitsaid ja vahistamist kartvasse , ja seda hirmu hoolega varjavasse pataljoni sadakond meest . " Kas mundrid said ? " küsis Siniaas , kui nad olid autosse istunud . " Ainult sulle , ja sedagi läbi häda . Homme on peaproov . Uus näidend , räägib Eesti ohvitseride saatusest peale okupatsiooni , " valetas Luik . Enne Sergejeviga kohtumist oli ta käinud teatris Külliki Veetilga juures , et hankida Siniaasa juhtnööride järgi neile mõlemale vormirõivad . Idee tundus talle operetlik , ülemusele vastu vaidlema ta ei hakanud , kuid endale jättis mundri võtmata . Pärast mitme tunni pikkust sõitu mööda tolmuseid kruusateid jõuti sügavasse laande peitunud jahimajani . Veidi enne sihtpunkti peatuti korraks , ja Siniaas riietus ümber kolonelimundrisse . Surmapataljoni asutamiskoosoleku liikmed krapsasid nagu hüpnotiseeritult püsti , kui väeosa pealik täies univormis saali rühkis . Luikegi kutsuti presiidiumi , kuid ta keeldus , lausudes tagasihoidlikult : " Ma olen kõigest autojuht . " Mets oli selle kohta muidugi palju öeldud - tõelise metsa , männiku oli Luik juba maha müünud ; järelejäänu vääris vaevalt kõlavamat nime kui võsa . Ei , ei saanud öelda , et rägastikus , kuhu Luik sisenes ja ettevaatlikult , kätega oksi näo eest eemale lükates edasi hakkas liikuma , hinnalised liigid sootuks puudusid - aga kidurad kuusetaimed olid jäänud olelusvõitluses leppadele alla ega kõlvanud enam jõulupuukski . Muidugi , kui vaeva näha ... " Äriplaan number kolm , " mõtles Luik . " Võtta saag ja kirves ja minna metsa . Hooldada oma hektareid kakskümmend viis pluss viis aastat , ca kaksteist tundi päevas ( vara üles , hilja voodi , nõnda rikkus majja toodi ) , siis müüa raieküps kuusik maha ja sõita Havai saartele elu nautima . " Jah , aga kas ta enne ära ei sure ? Ja isegi , kui ei sure , mis elunautimisest sellises vanuses enam võib rääkida ? Ei , nii kahtlase perspektiivi nimel me küll oma siidiseid käsi ja maniküüritud küüsi rikkuma ei hakka . Võsas las müttavad võsavillemid . Või veel parem - võsaneegrid . Heureka ! See oli idee . Võis tuua kusagilt Bantustanist kümmekond hiljutist inimsööjat ja rakendada nad tööle mr . Luige hacienda's . Banaanide hind kõikus üpris talutavates piirides , nii et mustanahaliste puuraidurite toitlustamisega ta ei laostu . Kõik olnuks suurepärane , kui mitte üks takistus - selleks , et bantu neegrid enda heaks jäsemeid liigutama panna , pidi neile kõigepealt hankima elamis- ja töötamisloa , ja kes muu kui vastava ameti vanemspetsialist teadis liigagi hästi vastava ürituse lootusetust . Sest esmalt pidid neegrid sooritama riigikeele eksami , millega ei tulnud aga toime isegi kogu elu siin elanud venelased ( keda vana semu Sergejev reklaamis Euroopale nimelt kui kohalikke neegreid ) ; Luik polnud muide veendunud , kas tedagi sellisel teadmisteproovil krahh ei tabaks : kõnekeele oli ta erinevalt venelastest ja neegritest muidugi omandanud nii-öelda koos emapiimaga , enamgi veel , kui luuletaja võis ta ette lugeda terve hulga haruldasi sõnu , mida ei pruukinud osata isegi eksamikomisjoni liikmed - aga grammatikareeglid , nendega oli tal juba keskkoolis olnud raskusi , ja öelda nagu Voltaire : " Seda halvem orfograafiale " võis , kuid vaevalt , et erilisi tulemusi oleks andnud . Eesti keel oli kahtlemata üks maailma kõige rikkamaid keeli , mida tõendas kas või kääneteküllus – aga parem , kui ta natuke vaesem oleks olnud . Käänd- ja pöördkondade hulk võis hulluks ajada kannatlikuma inimesegi kui Luik , ja mis astme- ja laadivaheldusse ning väldetesse puutus , siis välismaalast , kes nende kategooriate mõttest aru saaks , polnud maailma veel sündinud , selle peale võis Luik anda oma hõreneva ševelüüriga pea . Ainult nii tark rahvas nagu eestlased suutis leiutada keele , kus sõna iga teises käändes ootamatult moondus tundmatuseni : ea , ja uba – oa . Pealegi küsiti eksamil väga keerulisi küsimusi , näiteks , kes mängis Eesti laval esmakordselt Hamletit ? Sellele oleks Luik praegu isegi osanud vastata , tänu Tõllasepale , kelle teadmised armastatud alal olid ammendamatud , kuid kus asuvad riigi suurimad sood või missugused kivimid moodustavad siinse pinnase - mille vastu komisjon samuti huvi tundis - kujutas tema jaoks siiani saladust . Ja arvata võis , et bantu neegritele samuti . Muidugi , kui ta ei elaks Eestis , vaid mõnes teises , soovitavalt idapoolsemas riigis , saanuks kõike muul viisil ära korraldada ... Nagu aeg-ajalt ikka , tundis Luik jälle kahetsust , et teda ümbritseb maailma kõige seaduskuulelikum ja äraostmatum rahvas . Kusagil Turkmeenias võinuks ta , töötades Elamisloaametis , bantu neegrite probleemi lahendada elementaarselt , hankides neile fiktiivsed keeleeksami sooritamise tõendid , ja kellelegi poleks mõttessegi tulnud süüdistada teda korruptsioonis : , nagu ütlevad venelasedki ; kuid Eestis oli see täiesti mõeldamatu . Luigel jooksis külm judin üle selja , kui ta kujutles , missuguse hukkamõistuga silmitseks teda Juhan Marabu , kuuldes , et vana võitluskaaslane Luik on kuritarvitanud ametipositsiooni ; küünik Andreas moraliseerima ei hakkaks , kuid elamisload tühistaks viivitamatult temagi . Niisiis võisid neegrid rahumeeli džunglis tam-tami edasi taguda , plantaator Luik aga pidi edaspidigi toime tulema kohalike töökätega - ainult kust neid võtta ? Kui Tõllasepp talusse kolis , lootis Luik salamisi , et kvartirant võtab metsaharvenduse enda peale , kuid pettus kiiresti . Tõllasepp võis küll pühkida kapi pealt tolmu ja kasta potililli , kuid lepavõsa hävitama poleks teda sundinud isegi NKVD . Nii tasapisi oma tulevikuväljavaateid hinnates jõudis Luik võsa uhkuseni , kõrge kaseni , mille eest võis praegugi saada...ta arvutas tihumeetrid kokku...hmm , peaaegu viissada krooni . Üks tilluke paberileht tuhandete lehtedega rüütatud elusa puu eest ! Mitu niisugust kaske pidi maha saagima , et vastusaadud rahatähtede pakk hakkaks korralikult sahisema ? Karta oli , et palju . Ja karta oli , et inimkond enne ei rahune , kui kõik metsad üle kogu planeedi on kupüürideks konverteeritud . Et tema enda - inimkonnaga - siis , kui kasutada Tõllasepa sõnu , jokk oleks , niisuguse ohu peale võisid ehk mõelda üksikud inimesed , ja isegi kõik inimesed üksikult võttes , aga mitte inimkond kui tervik . Sest kollektiividel , erinevalt üksikisikutest , südametunnistus puudub ( Saksamaa erand kahekümnenda sajandi teisel poolel kinnitab reeglit ; ja kas sealnegi ülevoolav patukahetsus ei kujutanud rohkem teiste rahvaste jaoks etendatavat näitemängu ? ) . Ega asjata ei nimetanud Nietczhe riiki kõige külmemaks koletiseks – ja inimkond pidi seega olema veel palju külmem ja koletuslikum kui riik , sest kollektiivi ebainimlikkus oli võrdelises sõltuvuses tema liikmete arvuga . Vaat milles peitus probleem - iga üksiku inimese hea tahe contra üleüldine egoism . Kuidas saigi vaene indiviid võidelda selle anonüümse jõuga ? Loomulikult ta kohandus , minetas isiklikud voorused ja muutus ka ise koletiseks – vähemalt seniks , kuni kõik esmased vajadused rahuldatud . Jah , kui kõht täis ja miljon pangas , siis võis üles näidata ka teatavat heldust , taas otsekui omandada inimliku palge ; aga mitte enne . Tiit Rebasel oli hea postuleerida : " Looduse ülevuse vastu ei saa miski ! " , sest teda oli alati toitnud ja jootnud Violetta Väli , nii oli see olnud juba nõukogude ajal , ja vaevalt et praegugi erilise muudatusi oli toimunud ; aga kui sul ei ole Violettat , ei ole üldse kedagi ega midagi peale mõnekümne hektari korrastamata metsa , mis siis ? Möödunud kasest , mille ta hetke majanduslikku olukorda arvestades kasvama jättis , silmas ta eemalt , puude vahelt väikest lagendikku . Kui minna nüüd ikka otse ja otse , jõuaks ta varsti välja samale sihile , kus ta kord oli hirmutanud kraavi karu ( või vastupidi ) ; sealt võis pöörata paremale ja jõuda mõnusasti , peaaegu jalutades , jõe äärde , kust omakorda jäi ainult kukesamm koduni . Luik oli juba kaunis väsinud , ja oleks rõõmuga just nii toiminud – kuid nagu elus sageli , polnud kõige otsem tee seegi kord kõige meeldivam . Sest lagendikul seisis tänini miski , mida võinuks samuti , nagu sauna , pidada lihtsalt etnograafiliseks šedöövriks , kui mitte temast lähtuvad negatiivsed fluidumid - peaaegu sama negatiivsed , nagu need , mida levitasid Hannele trussikud . Siniaas Razlivis - see tähendab , Luige metsas . Siin kontrollis Taara nende sõprust , mis küll lausa katki ei kärisenud , aga ometi ... Viimasel hetkel õnnestus tal käega eemale tõrjuda jultunud lepaoks , mis nagu oraakli ennustus sihtis otse silma . Ainult see veel puudus , et halbade mälestuste pärast pimedaks jääda ! Otsustavalt unustas ta kõik , mida äsja oli mõelnud , pööras lagendikule astumata paremale , kõige tihedamasse rägastikku , ja hakkas end ringiga sihile välja murdma . Karu kohtamata jõudis Luik jõeni . Ta astus Juhan Marabu ehitatud paadisillale , mille küljes vanasti oli seisnud haabjas , kükitas ja pistis käe vette . Jõgi oli kiire vooluga , muidugi mitte nagu mägiojad , kuid siiski , ja seetõttu eriti külm . Tõllasepp , kes harrastas karastusprotseduure , käis juba aprilli keskpaigast saadik end siin vette kastmas , kuid Luige õrn keha ei talunud enesepiinamist . Ta kuivatas käe taskurätikuga ära , tõusis ja läks mööda teerada künkast üles , maja poole . Selleks pidi ta mööduma saunast , mis täitis tema hinge taas valulise nostalgiaga . Kas polnud ta tahtnud rajada siia tõelise näidistalu , hobuste , dendraariumi ja etnograafiliste ehitistega ? Ja millega , või õigemini kellega kõik lõppes – Tõllasepaga , kes ei viitsinud isegi sauna kütta . Ei , nii see enam edasi kesta ei võinud . " Äriplaan number neli , " mõtles Luik . " Müüa vanaisa Juliuse talu maha ja alustada saadud algkapitaliga loomule omasemat ettevõtlust . " Näiteks osta mõnes kuurortlinnas kena rannaäärne majake ja asutada sinna pisihotell . Või koguni pansionaat , nimega ... Luik kaalus hetke , tegemist oli tähtsa valikuga – kuidas nimi , nõnda kasum . " Villa Dolores " , vilksatas tal peast läbi , ja ta isegi naeratas endamisi , ideed kogu karmaga heaks kiites – meenutus Piiteri-aegsest noorusarmastusest täitis niuded tänini magusa kurbusega . Vaimusilma ette kerkis kohe tulevase võõrastemaja sisustus : ei mingit plastmassi , ei mingeid jõledaid kollaseid laualampe a la Las Vegas , ainult antikvaarne puumööbel . Seinad kaunistame piltidega papa Haraldi kogust : " Tiiger " , " Virve " , " Tamm " ja " Neli last " sobisid tubadesse , " Kabaree " ja " Põrgu " muidugi baari ( kuidas oleks väikese eliitstriptiisiga prantsuse moodi ? ) , aga kuhu riputada " Kaameli pea " ? Muidugi numbrisse , mille ta kärmelt ristis spiikeri-sviidiks . Niisiis , otsustatud , müüme talu maha . Jah , aga kellele ? Ostja muidugi leiaks , isegi mitu , aga arvestades kehtivat pakkumise ja nõudmise vahekorda võis neid pigem nimetada muidutahtjateks . Restitutsioon õnnistas hacienda'dega tuhandeid linnamehi , kellel kõigil oli rukki- või kurgikasvatusest väga ähmane ettekujutus ja kes , täpselt nagu Luik , ruttasid sülle langenud hektareid väikese vahetehingu abil vahetama autodeks , mööbliks , kodumasinateks ja austriteks sidrunikastmes . Sellepärast maksis maa hetkel täpselt nii palju , kui palju maksis temal kasvav mets , kui see viivitamatult maha saagida ja välismaale müüa – ja toonitagem , mets , mitte võsa . Muidugi , kunagi pidi hinda minema ka avarus ise , hektarid , mida ei leidunud enam ei Prantsusmaal ega Saksamaal - kuid nii kaugele ette hangeldajad ei vaadanud , nemad arutasid samuti nagu Luik , ainult olevikus : kõik maha müüa ja kolida Havai saartele elu nautima . Hea küll , mõtles Luik , olgem optimistid , olgem parandamatud optimistid ja oletagem , et me leiame ausa ostja , mitte sellise , kes meil naha üle kõrvade tõmbab ja kaminatoa seinale riputab , teiste samasuguste kõrvale , vaid romantilise hingelaadiga inimese , kellele miskipärast hakkab meeldima just meie maatükk ; edasi , oletame , et see lollpea ( sest ükski tark inimene turuhinnast rohkem maksma ei hakka ) kannab meie pangaarvele soliidse summa , me ostame suvepealinnas hotelli , remondime ära , paigutame pildid seinale , avame uksed - aga kus me ise elama hakkame ? Jah , muidugi , meil on kubermangulinnas Revelis kõigi , kuigi mitte alati toimivate mugavustega kahetoaline eluase - kuid ärgem unustagem , mida rääkis meile proua Kõu . Kuni bareljeefiga maja seisis ja lagunes , võisime me seal muretult veeta nukrat poissmehepõlve – aga kui jutt Austraalia omaniku rahalistest raskustest osutub õigeks , kui ta tõesti on otsustanud tüütu kinnisvara valuutaks konverteerida ? Muidugi , seadused ei luba meid lausa hommepäev välja tõsta - aga kui seadused muutuvad ? Andreas küll rahustas meid , et õigusjärgsetele omanikele rohkem järeleandmisi ei tehta , aga kui valitsus vahetub , kui sinna jõuab põhimõttekindel Juhan , kelle arvates omandireform on tupikus ? Seda esiteks , ja teiseks - peale seaduste leidub muidki mooduseid , kuidas tülikast üürnikust vabaneda . Mis siis , kui uus omanik sõlmib lepingu mõnega nendest kuritegelikest organisatsioonidest , kes osutavad surveteeneid , või mis veel hullem , kuulub ise sellisesse organisatsiooni , ja ühel päeval heliseb telefon ning mul soovitatakse nädala aja jooksul leida endale uus peavari , kui ma ei taha , et ... ( loetelu jubedustest , mis ootavad ees kõiki kangekaelseid õigusenõudjaid ) ? Mis me peale hakkame ? ! Asume nagu ameerika filmikangelane võitlusse maffiaga ? Vaevalt küll . Hoopis tõenäosem , et me venitame viis päeva , peame nõu semudega ( kes keegi meile mingit abi ei paku ) , ja kui koidab kuues hommik , kutsume ekspressid ning kolime papa Haraldi antikvaarse mööbli , Kuznetsovi ja Gardneri serviisid , pildid ja raamatud - jah , kuhu me selle kõik kolime ? Muidugi , kui hotell toob juba korralikult sisse , võime me endale üürida teise , ehkki kallima ja viletsama korteri - aga kui juhtub vihmane suvi , või kui kuurordi populaarsus langeb ? Kui meie äri balansseerib pankroti veerel ? Luik tundis lausa füüsiliselt , kuidas tema jalge ees avaneb kuristik , ja tal hakkas pea ringi käima . Kuhu ta siis ikkagi kolib , kas spiikeri-sviiti ? Tulevane keiser Oton olevat kunagi sattunud Nero pahameele alla , sest soovis kopuleerida oma isiklikku naist ( Nero armukest ) – karta võis , et oma hotellis elamine võib samuti kalliks maksma minna , ja lausa otseses mõttes . Ja üldse , kas nii riskantne äriidee ongi enam tema vanade närvide jaoks , kas ei vajanud ta midagi kindlamat , midagi , mis pisutki meenutaks nõukogudeaegset pensioniseadust - näiteks üht päris oma talu sügaval metsas ? Kas või seda , mille korstnast õhtuhämarusse tõusev suitsujuga praegu tema pilku hellitas , kui ta Juhan Marabu ehitatud värava kaudu tuttavale õuele astus ? Üks kohake peab ju siin ilmas olema , kus sind õhtusöögiga ootab kui mitte abikaasa , siis kas või Tõllasepa sugune hoolas perenaine ? Ta möödus ringiga Laikast , kes oli unustanud televiisori puldi ja näitas taas üles valmidust talle esimesel võimalusel kaela karata , ning sisenes majja . Köögis praksusid halud ja särises pann – Tõllasepp andis seal oma parimat , et peagi hõigata : " ! " " Oh , mees , mees , kui sa ainult teaksid , missugusest ohust sind just äsja päästis minu auväärne iga ja kehvad närvid ? " mõtles Luik . Kahekesi poleks nad spiikeri-sviiti kuidagi ära mahtunud . Mööda oma tavalist kolmekümne kahe minutilist bensiinilõhnalist ja ühel lõigul kergelt hingeldamapanevat maršruuti sammus töökoha poole Silver Luik . Mis ümberringi toimus , teda ei huvitanud , sest teda painas keeruline loominguline ülesanne . Eilse paariturniiri viimases jaotuses tabas neid partneriga , vend Martini terminoloogiat kasutades , täielik katastroof : vastased avasid blufiga , ja kuigi Silver meeleheitlikult üritas näidata huvitavat kahemastilehte , ei tulnud sellest midagi välja . " Korralik süsteem peab lubama seletada igasugust kaarti igasuguse pakkumise korral , " kordas Silver mõttes iseenda väljamõeldud aforismi , ja süvenes probleemi . Teda segati selle tegevuse juures vahtepidamata : möödarühkivad inimesed tõukasid teda , siis libises keegi liivatamata tänaval , ja et mitte kukkuda , haaras kinni Silveri käsivarrest ; Silver säilitas suure vaevu tasakaalu . " Palun vabandust , " hõiskas ettevaatamatu jalakäija , korjas maast mahasadanud nokkmütsi ja kiirustas edasi . Mööduja suust õhkutõusnud aurupilv hajus samas , otsekui oleks mustkunstnik selle ühe kiire käeliigutusega varrukasse peitnud . Veel terve rühm punetavate nägudega noori möödus Silverist , sundides teda nüüd juba tõsiselt mõtisklema sellise agaruse üle : eales polnud ta näinud , et üliõpilased nii kärsitult loengule ruttaksid . Loodusteadlasliku uudishimuga heitis ta pilgu selja taha , et kontrollida , kas nähtusel on regulaarne iseloom , kuid süngesse hämarusse mattunud talvehommik ei lubanud täpselt määratleda eemalt lähenevate isikute vanust ja sotsiaalset kuuluvust . " Pilvede kohal paistab alati Päike , " oli eile ootamatult öelnud tema uus partner , tsiviillendur - kuid siin , maa peal lubasid vaid teoreetilised teadmised postuleerida valgustava taevakeha olemasolu . Tunnistanud üliõpilaste probleemi olemasolevate andmete põhjal lahendamatuks , tahtis Silver naasta pakkumissüsteemi puudujääkide juurde , kui tema tähelepanu köitis pingutusega mäkke roomav kraana-auto , mille lahtisel platvormil toetasid nagu kaks väsinud joodikut teineteist suured hallid ehitusplokid . " Kuhu nad neid veavad ? " mõtles ta hämmeldunult . Mõte arhitektuuri mälestusmärkide keskele püstitatavast paneelmajast häiris teda niivõrd , et ta unustas isegi bridži . " Isale poleks see küll meeldinud , " leidis ta . Künka tippu jõudes ta veendus , et auto on peatunud keskaegse kindlusemüüri ääres ning salk hallides ja punastes nokkmütsides noori jälgib suure huviga , kuidas kraana valmistub plokke maha laadima . Loogikaseaduste järgi sai toimuvat seletada vaid ühtviisi : et siiasamasse hakatakse ehitama üliõpilaste ühiselamut . " Viira ! " karjus kraanajuhile keegi lambanahkses kasukas mees , ilmselt töödejuhataja , kelles Silver hetk hiljem , kui too ümber pöördus , tundis ära endise Rahva Meele Instituudi direktori ja praeguse ministri Jürgen Kullamaa . " Kas kolleeg Kullamaa on järjekordselt elukutset vahetanud ? " mõtles ta irooniliselt . Sel juhul ei pruukinud imestada , et seinu asutakse püstitama enne , kui vundamendiauk on valmis kaevatud . Kullamaa kõrval märkas Silver veel üht kunagist kolleegi , praegust linnapead Sören Hallikut . Toogi oli silmanud Silverit ja astus reipal sammul tema poole . " Luik , kas lähed Instituuti ? " Kõnnakut Hallik tahtele allutada suutis , kuid mitte häält , milles võis vaevata eristada närvilisi ning isegi hirmunud noote . " Ütle Lambertile , et ta meile mehi juurde saadaks ! Selle paarikümne tudengiga ei pea me poolt tundigi vastu . Kõik teed on vaja ära barrikadeerida , et tankid Toompeale ei pääseks . Ega sinul vanamehest jahipüssi järgi ei jäänud ? " Viimane väljend riivas Silverit , kes oma kadunud isa kunagi vanameheks ei kutsunud , kuid ta ei jõudnud midagi pilkavat vastata , sest Hallik jätkas kohe : " Ütle Pärna Neemele , las otsivad tsiviilkaitse staabi läbi . Ehk leiavad vähemalt mõned õppepüssid . Ja pea meeles , et nõrgemad isendid surevad välja . Kui Toompea täna langeb , võid hakata kohvrit pakkima . Järgneb suur rahvuslik loterii - ühed lähevad laevaga Rootsi ja teised rongiga Siberisse . Mina eelistan viimast suunda , vene naiste pärast . " Pärast jesaialikku hirmutust pööras Hallik Silverile selja ning läks tagasi linnamüüri juurde , kuhu vahepeal oli sõitnud veel üks kraanaauto . Rahunenud , et Toompeale ikkagi ei ehitata üliõpilaste ühiselamut , mis isale kindlasti poleks meeldinud , jätkas Silver teekonda . Ta püüdis naasta kaotatud jaotuse juurde , kuid taipas , et ei suuda keskenduda . Liiga palju segavaid faktoreid : tankid , jahipüssid . Õigus , korterinaabergi rääkis eile tulistamistest Riias . Maailm oli otsekui keti otsast lahti pääsenud , inimesed enam ei loonud , vaid hävitasid . Kolleeg Kitse seletas seda , nagu alati , hõive puudumisega : " Kuni palga eeltingimuseks oli , et inimene veedab teatud hulga tunde ametikohal , ükskõik , millega ta seal ka siis ei tegele , polnud asi veel nii hull – aga nüüd , kui isegi töölkäimist enam ei nõuta , kui riik maksab kinni ka selle aja , mis kulutatakse tema enese kukutamisele , peabki muidugi kaasnema moraalne laostumine . " Kitsel võis olla õigus , kuid Silverile kui matemaatikule meenutasid viimase aja sündmused hoopis Markovi protsessi . Tõsi , Markovi protsessi puhul ei sõltunud toimuvad muutused pärast suvalist ajahetke t protsessi varasemast kulust ; kuid just selles peituski hüpoteesi originaalsus . Määratlenud t kui Gorbatšovi võimuletuleku hetke , postuleeris Silver , et protsesside vahel , mis toimusid enne mainitud sündmust ja pärast , puudub korrelatsioon . Vend Martin , kellele ta sünnipäeval oma ideest jutustas , ei taibanud tema mõttekäiku , ja vist ei tahtnudki taibata . " Zinovjevi ja Kamenevi protsessi tean , Buhharini protsessi tean , aga Markovi protsessi – mitte ei tea . Üks Markov on Stalini preemia laureaat , punane grafomaan , kas sa teda pead silmas ? " Vend oli , nagu Silver juba ammu tuvastas , rahvusnaivist . Silver ise pidas ideoloogiat nähtumuse valdkonda kuuluvaks ega tundnud selle vastu olulist huvi . Teaduslik seletus toimuvale kõlas tema arvates nii : ajahetkel t seati rahvamassid printsipiaalselt uutesse oludesse ja nad hakkasid käituma vastavalt seal kehtivatele seadustele . Arutlustes sotsiaalse süsteemi üle unustas Silver täiesti teise , bridžisüsteemi , mis kujundlikult andis endast uuesti märku nüüd , kui ta jõudis Instituudini ja nägi selle ees , laialilaotatud kaardipaki kujulises poolkaares rühma tõsiste , võiks isegi öelda pühalike nägudega teaduslikke töötajaid , käes labidad ja raudkangid ; tavaliselt siirduti niimoodi varustatult kommunistlikule laupäevakule . " Kuhu marsid , Silver ? Kas sa kodumaad kaitsma ei tulegi ? " Kaardipaki äärel , risti kliberi kohal tammuva kolleeg Pärna õlal vaatas hahetava taeva poole tsiviilkaitse õppepüss ; niisiis oli linnapea Halliku sõnum jõudnud kolleegideni ka ilma Silveri abita . " Ma vaatan , et ma oma arvuti kaitsmisega toime tulen , " vastas Silver käigu pealt . Nõudis muidugi teatud mehisust regulaarselt ignoreerida üleskutseid lüüa aega surnuks kord Ida-Euroopa ketis , kord Üldrahvaliku Liikumise tantsupeol , kuid Silver leidis , et teadlane ei tohi lubada endale luksust alluda massipsühhoosile . Informatsiooni seisukohast polnud need üritused väärt kanamunagi , samasugune agitatsioon ja propaganda nagu nõukogude oma , ja ka esinejad miitingutel puha vanad tuttavad . Mida võisid tema endised kolleegid , Kullamaa , Deemant , Hallik ja teised öelda niisugust , mida ta nende suust varem polnud kuulnud ? Ja kui midagi uut leiduski , kas ei tunnistanud see hoopis vastavate mõtete heal juhul ebaküpsust , halvemal aga ... Jah , halvemal juhul tekkis kahtlus , et nendest on saanud poliitilised šarlatanid , kes räägivad seda , mida inimesed neilt ootavad . Tõest , ja eriti teaduslikust tõest ( teistsugust tõde Silver ausalt öelda ette ei kujutanudki ) pidid nende kõned küll viibima määramatul kaugusel . Muidugi , egoistlikust vaatevinklist võib-olla tasunuks säilitada häid suhteid valitsusse pääsenud kolleegidega , lootuses vahetada välja Instituudi arvutipark - kuid niisugune kambakraatia poleks olnud aus teiste matemaatikute suhtes , kellel tutvused puudusid , ja pealegi , kompuutrit , mida Silver vajas , talle nagunii poleks ostetud ( see maksis statsionaarselt miljon dollarit ) , ülejäänud aga erinesid tema valduses olevast " Razdanist " vaid mõõtmetelt , ehk teisiti öelda , disainilt – aspekt , mis kindlasti oleks köitnud snooblikku Martinit , kuid mitte teda . Kahe klaasukse vahelises kitsas eeskojas pidi ta peaaegu kokku põrkama Toomas Kitsega . " Ega sina ometi lumepallidega tanke loopima ei lähe ? " küsis ta jahmunult . Kitse oli enam-vähem ainus inimene kogu Instituudis , kes suhtus poliitikute siblimisse nagu teadlasele kohane , irooniaga . " Ma lahendasin hõive probleemi individuaalselt , " teatas Kitse uhkelt . Silver peatus . " Mis , kas juba sündiski ? " " Öösel kell kaks kolmkümmend . " " Poeg või tütar ? " " Muidugi poeg . " Kitse hääles kõlas edvistav rahulolu : patriarhaalse elukorralduse veendunud pooldajana tundis ta igast sündinud pojast ( aga neid oli tal kogunenud juba kolm ) peaaegu sama suurt rõõmu nagu ootamatult välgatanud geniaalsest ideest . " Õnneseen ! " Korterinaaber , ajal , kui Silver teda veel jumaldas , ei tundnud huvi järglaste arvu kasvu vastu , ja nii pidi ta leppima ühe , ehkki südamest armastatud tütrega . Instituudi pikkades koridorides valitses , korpusest sõltuvalt , üpris erinev meeleolu . Ühiskonnateaduste hoones võis märgata teatud elevust , mis asendas viimaste kuude peataolekut ja apaatiat . Varem kommunismi võidu paratamatust deklareerinud uurijad ei suutnud perestroika alates oma sklerootilisi ajusid nii kiiresti kui vaja ümber orienteerida sama ühiskonnakorra paratamatu krahhi motiveerimisele ; teisalt ei jätkunud neil ka mehisust võidelda avaliku arvamusega , postuleerides jätkuvalt Marxi ja Lenini idee surematust ( paadunud konformistidena olid nad ammu minetanud viimasedki intellektuaalse julguse võrsed ) ; nüüd ootasid nad ärevalt , kumb maailmavaade võidab . Ajaloolaste korpust täitis , kui võiks nii öelda , heroiline paanika . Siinsed töötajad kuulusid valdavas enamikus hiljuti moodustatud poliitilisse liikumisse " Ajaloo eest ! " , mis sarnaselt dissidentidega nõudis Esimese Vabariigi taastamist õigusjärgsuse printsiibi alusel . Seepärast kartsid kergekäeliselt oma poliitilise kreedo paljastanud tublid nõukogude eesti teadlased , et neid ootab ees valik , mille kõige täpsemalt formuleeris paarkümmend minutit tagasi linnapea Hallik : " ... kas laevaga Rootsi või rongiga Siberisse " . Filoloogid olid samuti üles ärritatud , kuid selles , peamiselt naistega asustatud blokis rippus varjamatu hirmu kõrval õhus mingi eriline , hüsteerilise leppimatuse vaim , mida Silver hästi teadis oma korterinaabri poliitilise kreedo järgi : " Välismaa pesu või surm ! " Midagi imelikku ühiskonna feminiinse poole sõjakuses Silver ei näinud – nendel oli koos kapitalistliku tulevikulootuse purunemisega kõige rohkem kaotada . Vaieldamatult hoolitses sotsialistlik ühiskond meeste eest paremini kui naiste eest - et seda mõista , tasus vaid võrrelda alkoholi ja lõhnaõli sortimenti . Uus Peasekretär , kes erines varasematest romantilise loomu poolest , üritaski esimese sammuna taastada õiglasemaid proportsioone nendes tootmisvaldkondades , ja kuna parfümeeriatarvete hulga suurendamine käis impeeriumi majandusele üle jõu , siis vähendas viina tootmist , kuni see langes odööride tasemele . Kuid joodikute leidlikkus ületas Peasekretäri oma : muuhulgas hakkasid nad pruukima ka lõhnaõlisid , tekitades selles osas veelgi suurema defitsiidi . Alles siis alustas ta perestroikat . Kõige vaiksem oli viimases korpuses - ka igati loomulik , sest kust võtta saginat , kui puuduvad sagijad . Nagu koloraado mardikad olid Rahva Meele Instituudi töötajad teadusepõllult lennanud uuele , suuremat saaki tõotavale poliitikakesale . Veidi enne arvutuskeskust avanes järsku üks uks ja koridori ilmus naabertoa habemik venelane , korterinaabri kunagine armuke . " Aa , kolleeg Sergejev , rõõm näha ! " See polnud viisakuse teesklus : Silver tõepoolest tundis Sergejevi vastu mingit raskesti seletatavat sümpaatiat . Neid justkui sidus sarnane , petetute roll - sest see , kellega naine meest petab , langeb ju samuti pettuse ohvriks nagu see , keda ta petab . Muide , mis käesolevasse hetke puutus , siis deduktiivne meetod ütles Silverile , et Sergejev armukesena on ammu välja vahetatud linnapea Halliku vastu , kelle ettevõtlikkust ja optimismi korterinaaber viimasel ajal talle sageli eeskujuks tõi . " Tere , " vastas Sergejev mokaotsast . Ta viibis nagu tavaliselt melanhoolses tujus . " Kas sina ei lähegi appi barrikaade rajama ? " küsis Silver sõbralikult , taskust võtmekimpu otsides . Täna ühendas teda Sergejeviga veel teadmine , et nad ainsatena olid jäänud truuks oma tööpostile . " Pole justkui ehitusinstituuti lõpetanud , ei tea , kuidas see käib . " Sergejevi häälest kostsid tuttavad iroonilised noodid , milles võis hõlpsasti tuvastada kaitsereaktsiooni - rahvusrevolutsiooni päevil ei tundnud kolleeg end etniliselt homogeenses töökollektiivis kindlasti kuigi hästi . " Perestroika saatus ripub niidipaela otsas , ja sina suhtud sellesse nii külmalt ? " Sergejev muigas kurvalt . " Perestroika saatust ei otsustata mitte siin , vaid Kremlis . Sinna mul propusk paraku puudub . " " Parteisse oleksid pidanud astuma , võib-olla oleks siis propuskki taskus , " naljatas Silver , ust lahti tõmmates . Hetk hiljem sisenes ta ruumi , kus möödus enamus tema teadlikust elust – kui nimetada selleks aega , millal inimene töötab . Sergejev saatis melanhoolse pilguga tillukest matemaatikut . " Kui hea , et ma Üllega uuesti kohtuma ei hakanud , " mõtles ta . Eesti naised , leidis ta , aeglaselt mööda koridori edasi liikudes , on selles mõttes ohtlikud , et nad ei käitu nagu naised . Naisolevus pole loodud mitte mehe asemele , vaid temale täienduseks ja vastukaaluks . Mees on oma olemuselt polügaam , amoraalne isik , ja naine peab tema amoraalsust kompenseerima vooruslikkusega . Kui naine aga talle pandud missiooni ei täida , vaid käitub nagu mees , amoraalselt , siis langeb ühiskond liiderlusse . Siin , Eestis polnud ta kohanud vastupanu ühegi naise poolt , keda ta oli himustanud . Et säilitada ühiskonnas tasakaalu , pidid aborigeeni mehed ise moraali eest hoolitsema . See aga oli loomuvastane ja viis nende degradeerumiseni . Sest mees peab võitlema , peab suurendama oma võitude hulka , muidu pole ta mees . Koridori lõpus aknalaual vedeles nagu ikka konisid täis konservikarp . Sergejev läitis sigareti . Talle meenusid Silveri sõnad : " parteisse oleksid pidanud astuma " . Tilluke matemaatik muidugi naljatas , aga mis siis , kui huumoris peitus tõde ? Mitte dissidendid ei muutnud praegu maailma , vaid kommunistid - inimesed , keda ta kogu oma teadliku elu oli põlanud . Või kas praegust Peasekretäri saigi üldse nimetada kommunistiks ? Vaevalt ; kuid samas polnud ta ka karjerist – sest siis poleks ta mingit perestroikat algatanud . Järelikult evis ta teatud ideaale , mida ta oli kogu aeg varjanud . Vaat , kus peitus võti toimuva saladusse ! Nagu selgus , polnudki nii tähtis säilitada puhast südametunnistust : võis ka kohaneda , ja oodata hetke , kui olukord võimaldab tegutseda . Tuli , kuidas seda öeldagi , sattuda ringlusse . Peasekretär oli sellega hakkama saanud paremini kõigist ; kuid ühel või teisel määral iseloomustas mimikri paljusid praeguseid rahvajuhte , kohalikud kaasa arvatud . Kas polnud Jürgen Kullamaa ja Murel Deemant varem samuti olnud pealtnäha igati truud kommunistid ? Mille poolest tema neist rumalam oli ? Tema teadmised olid palju sügavamad kui Tiia armukesel , rääkimata juba Murelist , kelle tarkus piirdus osava silmakirjatsemisega : rääkida eestlastele üht , venelastele teist - mida kumbki tahtis kuulda . Jah , mõtles Sergejev kurvalt , kes korra on nomenklatuuri hulka vastu võetud , seda sealt nii lihtsalt välja ei visata . Muidugi , kui just ei vahetu kogu nomenklatuur ... Tal hakkas endast äkki kohutavalt hale . Miks ta ometi oli Piiterist ära sõitnud ? Siin , Eestis , polnud teda kellelegi tarvis . Üldrahvalik Liikumine oli niisugune vaid nime poolest , faktiliselt teenides ainult eestlaste huve . Kuid ka naasmisel kodulinna polnud enam mõtet – sealgi olid kõik uued rollid ära jagatud . Ta oli lootusetult hilinenud , ja kõik , mis ta võis , oli suitsetada sigarett lõpuni ning minna tagasi laboratooriumi , BBC-d kuulama . Kas vanameelsed kommunistid tõesti suudavad oma tahte peale suruda ja korraldavad Baltikumis veresauna ? Ei , seda ta kõigest hoolimata ei tahtnud . Kui olukord teravnes ja hakati kindlustama Toompead Kabuli kogemustega meeste rünnaku eest , arvas Luik , et nüüd on käes aeg barrikaadidele tuua ka Surmapataljon , kuid Siniaas kainestas teda kiiresti . " Ebaseaduslikku valitsust meie ei kaitse , " lausus ta kategooriliselt . Ei möödunud nädalatki , kui Luik võis taas veenduda vana semu riigi- ja sõjamehetarkuses : konflikt rahunes ka ilma nende abita , ja viisil , mida tuli kvalifitseerida reetmisena . Üldrahvalik Liikumine kutsus kubermangulinna Revelisse Gorbatšovi rivaali , tulevase Venemaa presidendi Jeltsini ja sõlmis temaga lepingu , mille kohaselt iga nõukogude aja illegaalne immigrant sai õiguse astuda Eesti kodakondsusse . Luigel jooksid külmavärinad üle keha , kui ta mõtles , mis oleks juhtunud , kui nemad , seadusliku valitsuse sõjaväelased , oleksid sellist sobingut toetanud . Siis oleks pidanud unustama kõik lootused restitutsioonile , nüüd aga võis lepingu hiljem , pärast iseseisvumist lihtsalt kehtetuks kuulutada . Siniaas samal ajal oli küll rahul , et vaist teda ei petnud , kuid ühtaegu ka mures – ühele reetmisele võis kergesti järgneda teine ja hullem . Juba levis kuuldus , et Gorbatšov valmistab ette uut liidulepingut . Tõsi , praegu tagusid liberaalsed haritlased – need kameeleonid endale vastu rinda ja kisasid , et ei kirjuta seda eales alla ; aga kui neile antakse valida , kas koht Kremli Kongresside Palee presiidiumis või Siberi muldonn ? Nagu kriitilises olukorras ikka , pöördus ta ka seekord mõttes Muinas-Eesti väejuhi Lembitu eeskuju poole . Ta meenutas endale , et Lembitu oli küll valmis alati Sakala armee eesotsas minema üksi lahingusse ristirüütlite vastu , kuid rööbiti ei keeldunud ta kunagi koostööst teiste maakondadega , veel enam , ta ei põlanud ära ka nende vanemate abi , kes harilikult püüdsid röövvallutajatega sõlmida rahuleppeid – Kaupo muidugi välja arvatud , aga tema oli ju liivlane . Nii kutsuski Siniaas ühel kevadpäeval kokku organisatsiooni " Noor Eestlane " erakorralise nõupidamise . Sõideti Luige juurde maale , süüdati tuli saunaahjus , anti Ledale üle Surmapataljoni manöövritel kogemata tapetud metssea kints korraldusega praadida mehine õhtusöök ja eralduti talveks kuivale maale tõstetud haabja juurde . Sokrates taipas , et toimub midagi tõsist ja asus omal algatusel värava juurde valvesse . Kui sigaretid olid läidetud , kuulutas Siniaas nõupidamise avatuks . Ettekandega esines tema ise . " Nagu näitasid talvised sündmused , on kurjuse impeerium valinud oma eksistentsi säilitamiseks uue , paindlikuma tee . Nad ei tulista enam tankidest , nad ainult näitavad korraks torusid ja sõlmivad kompromisslepingu . See on väga ohtlik , sest nii on neil võimalik kustutada ükshaaval kõik vastupanukolded . Korraga neil Kesk-Aasia , Taga-Kaukaasia ja Baltikumi jaoks sõjaväge ei jätku , aga nad saadavad eriüksusi ühest punktist teise , liberaalsed haritlased ehmatavad kohe ära ja kirjutavad alla kõik paberid , mis lauale asetatakse . Sellises olukorras me peame elavdama nii oma sise- kui ka välispoliitikat . Meie esimene ülesanne on täidetud , pataljon on lahinguvalmis . Juhan võib-olla veel ei tea , aga meil on õnnestunud osta moraalselt degradeerunud Nõukogude ohvitseride käest hulgaliselt relvi . Oli lootus isegi ühele väikesele tuumapommile , aga esialgu jäi kaup katki . Nii või teisiti , on saabunud aeg laiendada meie tegevusvälja . Ma kirjutasin hiljuti P'Organdile ja sain talt vastuse . " Siniaas võttis taskust paberi ja ulatas semudele . Luik imestas , et juht ja õpetaja on tema selja taga otsinud ühendust endise äiapapaga , kuid ei näidanud seda välja . " Meile antakse kõik volitused esindada Eesti Vabariiki läbirääkimistel teiste kurjuse impeeriumi rahvastega . Samuti tohime me luua ajutise koalitsiooni mõne siinse organisatsiooniga , mille tegevus kõige enam vastab meie ideaalidele . Missugused on ettepanekud ? " " Väärt idee , " ütles Juhan Marabu erutatult . " Meie nõrkuseks on tugeva poliitilise struktuuri puudumine . Ma arvan , meil on kaks võimalust : kas üritada tõmmata enda poole Üldrahvaliku Liikumise paremat tiiba , või ... " Sõnad jäid talle kurku kinni , sest ta teadis Siniaasa suhtumist tulevasse spiikerisse . " Või ? " " Ega suurt muud olegi . Kõne alla võiks tulla veel ühendus " Ajaloo eest ! " , aga ma kardan , et nende balti-saksa-lembelisus meile ei sobi . " " Ideoloogia jätame praegu kõrvale , " ütles Siniaas otsustavalt . Luik heitis vanale semule pilgu , tulvil hämmeldust ja vaimustust . Vaat , mida tähendab tõeline riigimees – ta on valmis üle olema isiklikust antipaatiast poliitilise eesmärgi nimel . " Ma võin rääkida Andreasega , " pakkus ta ettevaatlikult . " Neil on päris head materiaalsed võimalused , sõidavad pidevalt välismaa vahet . Kui neile idee anda , võib-olla nad pööravad pilgu ka ikestatud rahvaste poole . " " Mina evin teatud mõju juba mainitud Üldrahvaliku Liikumise paremale tiivale , " lisas Juhan . Lõplikult paranenud Juhan saavutas restitutsiooni teooriaga suure populaarsuse kõigi hulgas , kelle suguvõsalt poole sajandi eest natsionaliseeriti teatud kinnisvara . " Otsustatud , " leidis Siniaas . " Sisepoliitiliselt arendame koostööd Liikumise konservatiivsema osaga , välispoliitiliselt ajaloolastega . " Ta tõusis haabja servalt , kuid istus samas tagasi . " Panen hääletusele . " Luik tõstis kergendatult käe : vana semu polnud siiski taganenud organisatsiooni demokraatlikust traditsioonist . Kulinaariakunsti valdas Tõllasepp keskelt läbi , ent siiski paremini kui Leda , kellel kõik toidud põhja kõrbesid . Seadnud noa ja kahvli etiketi kohaselt neljakümne viie kraadise nurga all rööbiti teineteise kõrvale taldrikule , tõusis Luik püsti , läks varna juurde ja otsis pintsakutaskust tee pealt ostetud sigarillotoosi . " Ega sul ei ole midagi selle vastu , kui ma natuke õhku rikun ? " Ta püüdis jätkuvalt olla delikaatne peremees , kuid siirduda õhtupimeduses trepile nii peent marki tõmbama käis siiski üle jõu . " Oh ei , muidugi mitte ! " Tõllasepp hüppas toolilt püsti ja tõttas kööki - küllap tuhatoosi tooma . Luik istus ja nõjatus mugavamalt korjule . " Mulle isegi meeldib , kui vahel keegi suitsetab , " teatas kiiresti naasnud Tõllasepp , ja asetas tõepoolest Luige ette lauale raske värvilisest klaasist tuhatoosi , mille boheem talle kalambuuri mõttes ( ese pärines Boheemiast ) mingiks sünnipäevaks oli kinkinud . Brodski välgumihkli puudumisel tõmbas Luik tikku , ja peagi hakkasid ruumis lendlema aromaatsed hallid pilved . " Ma tulen vist töölt ära , " ütles ta prooviks - näis , kuidas Tõllasepp reageerib ? Kvartirant elavnes sedavõrd , et kui rääkima hakkas , unustas isegi r-tähte sisaldavate sõnade vältimise . " Lõpuks ometi ! Ammu oli aeg . Vaatan sind , ja lausa kahju hakkab - r-raiskad oma elu är-ra tühja-tähja peale . Kas võib olla veel midagi mõttetumat kui r-riigiamet ! " Filosoof ! Seal ta istus , kõhn nagu pilliroog ( vegetariaanluse tagajärjed ) , katkine kampsun seljas , üks silm vaatamas Luige ja teine magamistoa poole - huvitav , kas Tõllasepa strabism oligi sünnipärane , äkki tulenes see hoopis rohkest valetamisest , nagu arvas doktor Bulgakov ? " Nojaa , aga mida sa mulle siis pakud ? " " Miks sa ei võiks hakata luulet tõlkima ? Sa oled ju pr-riima luuletaja ! Mõtle , eesti keeles pole isegi Dante " Põr-rgut ! " " Ma ei oska itaalia keelt . " " Õpid är-ra , see pole üldse r-raske . Või pühendu Shakespear-re'ile . Pr-raegused tõlked ei kõlba kassi hänna allagi . Me kor-r-r-ra pr-roovisime ühe seltskonnaga " Hamletit " lavastada - ei mingit ilu ! " " Peab mõtlema . " Tõllasepaga vaielda oli mõttetu - talle jäi alati õigus , sel lihtsal põhjusel , et tema argumendid olid ideaalsete vallast . Kuidas sa seletad talle , et praegu pole enam nõukogude aeg , ja luuletõlgete eest ei maksa ükski kirjastaja kümmet kroonigi . Elu argine külg Tõllaseppa ei huvitanud - ja miks pidigi , kui tal endal oli Luige juures täispansion . " Kas sa venna sur-rma kohta pole midagi uut kuulnud ? " . Seda küsimust ei unustanud Tõllasepp kunagi esitamast . Tal endal oli kahest varasemast abielust kaks poega ja kaks tütart , aga need isa vastu huvi ei tundnud – Tõllasepa ainus perekond oli Luik . " Jaa , kujuta ette , ma käisin isegi haual ära . " Ta andis Tõllasepale üksikasjaliku ülevaate teda surnuaial tabanud šokist , ringreisist mööda leinajaid ja visiidist Instituuti , jättes mainimata vaid mõned isiklikku laadi seigad nagu mamma Linda disaineriambitsioonid , Ottilie suudlused ning ühe tundmatu haldja palgele ilmunud õhetuse . Poole jutu pealt ei suutnud Tõllasepp enam paigal püsida , hüppas püsti ja hakkas erutatult mööda tuba kõndima , lõpuks aga küsis koguni suitsu . " Kas see sinu tervisele halvasti ei mõju ? " küsis Luik jesuiitlikult . " Vahel har-rva võib , et mitte unustada , kui vastik asi on nikotiin . " " Ja kui tubli ma olen , et suitsetamise maha jätsin , " lisas Luik mõttes , valjusti aga ütles : " Kas tavalist või sigarillot ? " " Tavalist . " Oskuslikult , isegi elegantselt , aastatepikkusest kordamisest täiuslikkuseni lihvitud liigutustega läitis Tõllasepp sigareti ja jätkas flaneerimist mööda tuba , ikka magamistoa ukse juurest välisukseni ja tagasi , pilk katkisel põrandavaibal , jättes mulje , et on pingsalt süvenenud Luige jutustusse . Kõik kokku lõhnas see väga teeskluse järgi . " Samamoodi ta eputas ka oma draamaringi ees , " mõtles Luik . Eriti vaimustas teda Tõllasepa komme ajada pikad , naiselikud sõrmed sigaretti hoides demonstratiivselt harali - täpselt nagu frigiidne seltskonnadaam . Viimaks jõudis Luik lõpule . " Kõik ? " " Kõik . " Tõllasepp istus , heitis pea teatraalselt kuklasse ja sulges silmad . Kogu tema olek pidi väljendama aktiivset mõttetööd . " Kohe ütleb : ei , see ei kõlba kuhugi , alustame otsast peale , " arvas Luik . " Ei mõista ! " kuulutas Tõllasepp kategooriliselt ja rahulolematult - otsekui kahtlustaks Luike faktide varjamises . " Juhtum ei allu loogilisele analüüsile . Miks oli su vennal tar-rvis ära tulla töölt , kus ta oli veetnud kogu oma elu ? Miks oli vennanaisel tar-rvis valetada , et meest taheti koondada ? Mida var-rjab ema ? Kas su vend diskr-rediteer-ris ennast millegagi per-rekonna silmis ? Aga miks sellest siis sulle ei r-räägita ? " Luik vaikis - kõik need küsimused vaevasid teda ennast samuti , ja temalgi puudusid neile vastused . Siiski pidi ta tunnistama , et Tõllasepp oli metsade keskel omandanud oskuse selgelt formuleerida mõtteid , mis Luige peas vaid ähmaselt ringi tiirlesid . " Äkki ta mängis ennast puupaljaks ? " pakkus Tõllasepp ootamatult . " Sa mõtled - kasiinos ? " See oletus näis Luigele uskumatu . " Ja miks mitte ? Sa ise jutustasid , et ta oli fanaatiline br-ridžist . Br-ridž , pokker-r - palju seal vahet on . Mina olin noor-ruses ka hasar-rtne mängur-r , ükskor-rd kaotasin ühe ööga ter-rve stipendiumi . Mõtleme loogiliselt : ... " ( loogiline oli Tõllasepa lemmiksõna ) " ... saabus iseseisvus , sinu vennal , nagu paljudel , tekkisid majanduslikud r-raskused . Pole , millega üür-ri maksta , palk on väike , naine tänitab : " mis mees sa oled , kui raha ei teeni " ja nii edasi . Samal ajal avatakse linnas hulgaliselt kasiinosid . Muidugi , su vend pole joodik , pole avantür-rist - aga ta on ju matemaatik ! Ta võis välja töötada mingi süsteemi , mille jär-rgi mängides ta kunagi ei kaota - oma ar-rust ei kaota . Teatud aja jooksul see andis soovitud tulemusi . Aga siis , ükskor-rd , mängib ta ühe õhtuga kõik maha . Võib-olla isegi kor-rter-ri . Mis muud , kui pael kaela ! Ema ja abikaasa maksavad võla är-ra , kor-rter-r on päästetud , aga suu-r-red kulutused tekitavad vimma kadunukese vastu . Kättemaksuks jäetakse haud hooletusse . " " Aga miks ta töölt ära tuli ? " " Selleks , et segamatult mängida . Kasiinos peab pea selge olema . Elukutselised teavad , kuidas end vor-rmis hoida . Päeval magavad , õhtul tõmbavad smokingu selga ja lähevad nii-öelda ametisse . " Luik tahtis juba öelda , et Silveril polnud smokingut , kuid hoidis end tagasi - lõpuks , kust tema teadis , võib-olla oligi ? Ja kui ka polnud , küllap lubati vaba Eesti pealinna mängupõrgutesse ka tavalises ülikonnas . Ta pidi nõustuma , et Tõllasepa esitatud versioon oli tõesti loogiline - nii nagu on loogiline iga korralik kriminaalromaan , mida on mõnus lugeda , aga millel paraku puudub vähimgi seos tegelikkusega . Kolm , seitse , äss ! Kvartirant , kes , nagu temagi , hakkas varsti viiekümnele lähenema , elas siiani väljamõeldud maailmas . Kui palju niisuguseid infantiilseid inimesi produtseeris nõukogude võim – ühiskondlik formatsioon , mis õigeusu eeskujul eelistas hinge kehale ja sisendas kogudusele põlgust kõige materiaalse suhtes ? Palju , oh , kui palju – kuidas muidu suudeti vaesusest hoolimata rajada Bratski hüdroelektrijaam ja BAM ning lennata kosmosesse ? Aga äkki oli nõukogude võimul õigus ? Äkki pakkus ümber Maa tiirutamisest saadav elamus tõesti rohkem kui austrid sidrunikastmes ? Luigel hakkas korraks isegi kahju , et Kreml ühtki eestlast orbiidile ei läkitanud , kuid ta kutsus end kiiresti korrale . Tunnistada seda , tähendanuks tõmmata kriips peale kogu romantilisele noorusele : sest mille muuga ta võitles kui mitte nõukogude võimuga ? Tõllasepp hoomas vist , et tema teooria ei rahulda peremeest , tõusis püsti ja hakkas lauda koristama . Ka seda toimingut saatsid läbimõeldud , hea restorani kelnerit meenutavad liigutused , mis kvartirandi riietust arvestades mõjusid pigem paroodiana : lisaks katkisele kampsunile katsid tema kõhna ihu põlvede kohalt välja veninud dressipüksid . Jaa , kui Tõllasepp fraki selga tõmbaks , võiks ta kas või " Astoriasse " sobida . Aga mine ütle seda talle , solvub – kus sa nüüd , spetsialist Stanislavski süsteemi alal , ja suppi serveerima . Ta kustutas sigarillo boheemi kingitud tuhatoosi - oli viimane aeg eralduda üksindusse , enne kui teda tähtesid vaatama kutsutakse . Tõllasepale meeldisid hilisõhtused jalutuskäigud taskulambi valgel , siis ta muutus avameelseks ja esines teinekord isegi ebadiskreetsete avaldustega , näiteks kui väga ta Luike armastab – mitte seksuaalses mõttes muidugi , vaid kui sõpra – ja nii edasi . " Aga mis siis , kui see oli filosoofiline enesetapp ? " " Mis mõttes ? " Tõllasepp seisis ukseavas , käed toetamas ülemist piita , ilmselt matkides Atlast . Elevus tema näolt oli kadunud , seda asendas morn otsustuskindlus –justkui leidnuks temagi juba nii sobiva puu kui ka nööri . " Camus' mõttes . Eksistentsialism , ajastu haigus . " " Ma ei usu , et Silver oleks Camus'd lugenud . " " Aga ta võis ise selle peale tulla . Ta oli ju matemaatik , kõik matemaatikud on ateistid . Kui ta tundis ennast uues maailmas üleliigsena , nagu ma eeldan , suutnuks teda enesetapust tagasi hoida üksnes usk . Mis oleks , kui üritaks temaga müstilist kontakti luua ? Sa tead küll , enesetapjate hingekeha ei hukku seni , kuni jõuab kätte nende loomuliku surma aeg . " Luigel hakkas õudne . Ta mõistis äkki , et ainult hirm takistab Tõllaseppa toimimast analoogselt Silveriga . Ükskord saabun reisilt tagasi vanaisa Juliuse tallu , ja avastan ... " Siis hulgub tema viirastus ringi mööda lese korterit , " üritas ta jubeda naljaga teemat lõpetada . Kuid Tõllasepp oli häälestunud tõsiseks jutuajamiseks . " Tegelikult on maailm üsna tobe , aga seda ei taipa enne , kui kõik lootused on kadunud . Kui inimene sünnib , ta usaldab elu . Kuni ta kasvab , käsitleb ta kõike toimuvat kui loomulikku . Siis , täiskasvanuks saades ta näeb , et mitte kõik pole maailmas nii , nagu ta tahaks . Ta hakkab igatsema mingit teist eksistentsi . See igatsus aitab tal vastu pidada . Nii kestab kõik hetkeni , kuni leiab aset mingi oluline muutus . Esialgne tõelisus vajub kokku , lakkab olemast . Nüüd peaksid unistused täituma ! Aga seda ei juhtu . Pettumus . Kibestumus . Ühed lootused on luhtunud , teisi enam ei teki . Siis muutubki elu mõttetuks . Kui sul on lapsed , võid veel leida lohutust . Jätkad masinlikult nende eest hoolitsemist . Aga kui lapsi ka pole ... " " Silveril oli tütar . Ja lapselaps , " meenutas Luik . Tõllasepp ärritus . " Mis sellest ? Minul , nagu sa tead , on neli last . Mis mul neist kasu on ? Nemad on kohanenud uue jõleda eluga , mida mina ei salli . Meil pole mitte midagi ühist . Kui mind miski selle elu küljes kinni hoiab , siis sina . See talu siin . Loodus , mets , jõgi . Aga mitte lapsed . Ah , mis me sellest ! Anna mulle õige veel üks suits . " Läitnud sigareti , ei hakanud ta enam mööda tuba ringi kõndima , vaid istus kušetile ja võttis pea käte vahele . " Sa ei tea , kuidas ma oma naisi hoidsin ! Algul esimest , siis teist . Oleksin kolmandat ka hoidnud , aga ta ei tahtnud abielluda . Aga nemad , kas nad vastasid samaga ? Ei , hoopis vastupidi , ma panin tähele , et minu hellus kutsub nendes esile ... kuidas seda öeldagi , otsekui põlastuse . Või vähemalt üleoleku . Ja kui ma seda taipasin , hakkasin neid vihkama ja jätsin maha . Ma tean , mida sa nüüd ütled : " " ja nii edasi . Sinu semule vist meeldis seda osundada . Aga asi pole ainult naistes . Häda on laiem – kogu maailm seisab nendel vastastikuse lugupidamatuse jalgadel . Vaat see on kohutav . Mitte midagi pole võimalik saavutada heaga . Ma oleksin ka võinud hakata tigedaks inimeseks ja kuhugi välja jõuda – aga milleks ? Mida ma oleksin sellega võitnud ? Olgu , oleksin enesele tõestanud , et ma pole ka mingi köki-möki . Ja mis siis ? Kas selles peitub elu mõte ? See on ju vaid enesepettus . Võib-olla mõtles nii ka sinu vend . Vaat miks mulle tundub , et siin on tegemist filosoofilise enesetapuga . " Alles nüüd , kui Tõllasepp vaikis , taipas Luik , et kvartirant pidas maha terve kõne , tarvitamata kordagi r-tähte . " Väga võimalik , et sul on õigus , " lausus ta delikaatselt , tõusis ja hakkas igaks juhuks ringutama ja haigutama , et näidata , kui väsinud ta on . " Lähen heidan pikali . Varavalgest ratastel . Uni tikub kallale . " Tõllasepp kargas kohe püsti . " Ma teen sulle aseme vabaks . " " Ei-ei , ma lähen hea meelega raamatukokku . " See polnud küll päris tõsi , kuid hakata Tõllaseppa magamistoast välja ajama ta ka ei tihanud . Raamatukoguruumis oli jahe . Luik lülitas sisse õliradiaatori , läitis võimlemismati kohal rippuva seinalambi ja vaatas ringi , mõeldes , missugune teos kõige paremini asendaks bareljeefiga majja jäänud Konfutsiust . Valik oli suur , seinu katvad stellaažid vankusid raske koorma all . " Nobeli preemia laureaadid " , " " Looduse " kroonine romaan " , Sigrid Undset ja Knut Hamsun , Pirandello ja " Seitse tarkusesammast " . Kümmekond aastat tagasi kujutas see varandust . Nõukogude võim püüdis hävitada kõike Esimese Vabariigi ajal trükitut , taipamata , et üksnes tõstab nii vaenuliku lektüüri hinda – mida keelatum vili , seda magusam . Kollektsionäärid nuuskisid mööda pööninguid " Kremli timukas Stalin " või " Minu armastatud vasak jalg " sarnaste rariteetide otsingul , ja tardusid hirmust ja hardusest , kui ajakirja " Politsei " või " Noor Kotkapoeg " aastakäigu alt ilmusid nähtavale " Nimed marmortahvlil " või " Eesti rahva kannatuste aasta " . Kuid tänaseks oli kõik muutunud , varem ohtlikud ja haruldased raamatud olid lubatud ja isegi üleskiidetud , ning huvi nende vastu järelikult kadunud . Kui täna midagi koguda tasus , siis hoopis okupatsioonirežiimi kultuurimälestisi , mida tõendasidki sama Kremli timuka kogutud teosed bukinistide riiulitel . Nõukogude-aegset kirjavara organiseeritud korras ei hävitatud , - praegune riik teeskles suuremat tsiviliseeritust - , see haihtus ise , nii kaudselt kui ka otseselt , suitsuna õnnetute klošaaride talvelõkkest . Luik aevastas . Jaa , papa Haraldi magamistuba kujutas selle ruumiga võrreldes lausa hapniku paradiisi . Kõige hullemini ei mürgitanudki õhku raamatud , vaid ajalehed , mis suurte pakkidena kõrgusid riiulite kõrval laudpõrandal . Kuivad , liivkollaseks , kohati isegi tumepruuniks tõmbunud " Postimehe " ja " Päevalehe " aastakäigud , elanud üle ühe sõja , neli riigipööret , isikukultuse , sula ja stagnatsiooni , jätkasid kangelaslikku vastupanu aja katsumustele , endiselt valmis kummutama enesekindlat väidet : " Pole midagi igavamat eilsest ajalehest " . Eilsest võib-olla tõesti , kuid kas ka kuuekümne aasta vanusest ? Ajaloolased kindlasti nii ei arvanud , kui rühkisid kohusetundlikult raamatukokku – päris , suurde raamatukokku - , et teada saada , mida ütles parlamendi viimase koosseisu viimasel istungjärgul vaikiva ajastu kohta Jaan Tõnisson , või mitme väravaga võitis Saksamaa jalgpallikoondis <arv>. aasta maavõistlusel Eesti Vabariiki – samal ajal kui Luigel pruukis vaid käsi välja sirutada , ja sama informatsioon avanes tema ees krabinal nii otseses kui ka ülekantud tähenduses . Ainult et mida see talle andis ? Magistritööd kaitsta oli hilja , ja polnud ka erilist tahtmist – ajaloolase kutsumust Luik ei tundnud . Kuid elu kadus nii halastamatult ! Võib-olla tõesti järgida Tõllasepa soovitust ja jäädvustada nimi rahvuse kultuurilukku mõne klassikalise kirjandusteose tõlkimisega ? " Äriplaan number ... " Ei , äriplaaniks seda plaani nimetada ei saanud – sest tõlkimine , nagu üldse kirjandus , polnud enam ammu äri , vaid midagi suisa vastupidist , kõige täpsemalt öeldes heategevus . Muidugi , kui sa just polnud miljoniliste tiraažidega anglo-ameerika õuduskirjanik – aga seda polnud Luik kahtlemata . Niisiis lihtsalt : " Plaan number viis ... " Paigutada männikumüügist saadud raha deposiidile , kolida vanaisa Juliuse tallu ja hakata tõlkima ... Ei , igatahes mitte Dantet ega Shakespeare'i , vaid kedagi , kes on hingele lähemal , näiteks Verlaine'i . Või isegi vana semu Brodskit . " Nagu ütles vana ori ees taverni , selja taha kaedes rususid vaid näeme ... " Edasi tekkis raskusi : emakeel oli riimivaene , pakkudes tavernile kaaslaseks vaid Anna Petrovna Kerni . Seega peab ühe luuletuse tõlkimiseks arvestama vähemalt kuu , veel parem , kaks . Lühidalt , kui kvartaliga toime ei tule , siis poole aastaga ikka . Korraga võib töötada mitme luuletuse kallal , see tõstab viljakust . " Kirjad Rooma sõbrale " võisid niisiis avaldamisküpseks saada...jah , kahe aasta pärast kindlasti . Täpselt sama ajaga ammenduks ka pangaarve . Üks männik ühe luuletsükli vastu – see oli suur au . Männikule loomulikult . Niisiis , otsustatud , mõtles Luik , kuid kuulis samas tuttavat heli - kõrvaltoas kägises tema ja Leda vabaabielusäng , ja mitte nende all . Kvartirant , ilmselt lõpetanud nõudepesu , heitis väljateenitud puhkusele . Ja kuhu me tema paneme ? Vahetame asemed ära ? Aga edasi ? Päevast päeva üks ja sama kõõrdsilme lõust ja grasseeriv hääl ? Kes seda välja kannatab ? Luik ohkas : hüvasti , õilsad plaanid , naine , kiiktool ja hõbelusikad ! Kiiktool papa Haraldi kollektsioonis küll puudus , kuid hõbelusikad olid täiesti olemas , ja vähemalt köögis naise osa täitev Tõllasepp samuti . Nende kõigiga pidi Luik niisiis hüvasti jätma , ja Brodskiga veel lisaks . Muide , karta võis , et igaveseks , sest polnud vähematki lootust , et kvartirant lähema paari aastakümne jooksul endale uue eluaseme leiab . Kõige valusamalt tabas löök neid umbes kahtsada eestlast ( või pigem eestlannat ) , kes Luige kuulsa tuttava loomingu vastu huvi tundsid , kuid vene keelt ei osanud . Jõudnud nii kurvale tõdemusele , tõstis ta pilgu taas riiulile , otsimaks asendajat Konfutsiusele . Ta märkas Nobeli laureaatide sarja . Siit pidi kindlasti head unerohtu leidma ! Et pälvida suvalist kirjanduslikku preemiat , ei pidanud evima mitte annet , vaid tutvusi – Nobeli jaoks seega rahvusvahelisi tutvusi . Veel pidid olema poliitiliselt korrektne ja võitlema rassismi vastu ja igasuguse võrdõiguslikkuse poolt . Lõpuks , kui ka see ei aidanud , jäi viimane võimalus - sündida naisena . Õrnemale soole olid moodsas maailmas avatud kõik teed , ka Stockholmi . Võtame kas või Grazia Deledda - kes enam mäletab niisugust kirjanikku ? Grazia Deleddat Luik siiski võtma ei hakanud , see oleks lõhnanud masohhismi järele . Aga keda siis ? Shaw oli vastu ööd lugemiseks liiga teravmeelne , Bunin liiga poeetiline , Pirandello liiga traagiline . Siis märkas ta vana head Thomas Manni ja rahunes . Koputus kõlas nii ootamatult , et isegi mürksiniste markiiside alt hotellituppa pugenud päikeselaik ehmatas ja hakkas värisema . Luik lehvitas teda Piiteri bussi peale saatma tulnud papa Haraldile ja avas silmad . Lahtisest aknast voogas sisse paradiisisoojust ja magusat magnoolialõhna , merelained laksusid uinutavalt . Kes söandas rikkuda tema rahu ? Teadagi kes , nagunii proletariaat , mõtles Luik tigedalt . Täpselt sama jultunult häiris sotsialistliku ühiskonna hegemoon armuidülli Piiteri ühiselamutoas , nõudes sisselaskmist hetkel , kui senjoriita Dolores , loobunud dialektilise materialismi loengust , lõpetas just striptiisi koos kõhutantsuga , et edasi pugeda beatles'i soenguga nägusa eesti tudengi kõrvale kitsale kušetile . " Oh , Dolores , Dolores , kus lebad sa , kas gringost miljonäri embuses või hunta ühishauas ? " jõudis Luik mõelda , kui koputus kordus – närviline , isegi paaniline koputus , millel polnud midagi ühist nõukogude töölisklassi vaprate esindajate enesekindla prõmmimisega ; pigem võis arvata , et koridoris ahastab palgamõrvari eest põgenev perestroika-aegne kooperaator . " Jaa-jaa , tulen , tulen ! " Katkestanud rammestuse , mille juurde nii hästi oleks sobinud hommikukohvi ja ananassiga käru veeretava neegrist hotelliteenija alandlik küsimus : " Massa , mitu tükki suhkrut soovite ? " , ajas Luik end püsti , mähkus reisile kaasa võetud kimono siidi ja asutas end juba minema esikusse , kui tagaaetav lõplikult kannatuse kaotas ja paksu ukse kuulipilduja valangut meenutava trummeldusega üle külvas . " Luik , ärka üles ! " Kähe hääl , mis läbipaistmatu barjääri tagant temani ulatus , meenutas tõesti pisut mõne neegrilaulja , õigemini küll -lauljatari oma . Luik tundis hästi seda tämbrit , mis veel üsna hiljuti moodustas vahelüli tema kui šansoonitekstide autori ja kontserdipubliku vahel , ja mis kunagi ammu , aastate eest äratas teda sageli pärast joomingut samade sõnade , ehkki teise , mitte ärritatud , vaid ihara intonatsiooniga . " Kas tõesti magasin sisse ? " mõtles Luik erutatult . Jalad hakkasid nagu iseenesest liikuma kiiremini , ja peagi kobasid näpud suurt rasket vaskvõtit . Remi näolt oli kadunud kogu viimaste päevade jooksul raske rannatööga väljateenitud päevitus , ta oli kaame nagu astunuks äsja maha karussellilt , ja tema klaasistunud pilk viis Luige mõttele , et vana armuke viibib hašišiuimas . " Moskvas on putš ! " Millal need riigipöörajad mind ometi rahule jätavad , mõtles Luik poeedile omase assotsiatiivsusega - sest tookord Piiteris tungisid töölised tema tuppa umbes samal ajendil , riputamaks läbi akna ühiselamu fassaadile Suure Sotsialistliku Oktoobriputši järjekordse aastapäeva transparenti . Siis jõudis Remi hääl tühjas koridoris seinast seina põrkudes veel kord temani , ja ta kangestus . " Mis putš ? " Suurtes pruunides silmades välgatas äratundmisrõõm – täpselt samuti oli Luik hirmust tardunud kunagi ammu , kui Remi kontsertreisilt saabudes arheoloogilistele väljakaevamistele sõitis , et armukesele meeldivat üllatust valmistada , ja ta Leda embusest avastas . " Sõjaväeline riigipööre , tohman ! Gorbatšov on arreteeritud , Jeltsinile sõitis tankitäis mehi järgi , riiki juhib GKTŠP ! " Luik tundis , kuidas otsmikule tõusevad higipiisad – aga see võis olla tingitud ka subtroopilisest augustihommikust . " Kas ohvreid on palju ? " " Keera televiisor lahti , kuuled . Aga ära kauaks vahtima jää , poole tunni pärast on auto ees , sõidame sadamasse . " Ja rannamantlis Remi lahkus hirmust vaaruval sammul mööda punase vaibaga kaetud koridori hoone teises otsas asuva luksusnumbri poole . Läks lahti , mõtles Luik , ja tundis , et temagi põlved nõtkuvad . Kolm aastat oodati seda päeva , oodati mehiselt , ohvrivalmilt , ja pidi kõik algama just nüüd , kui tema viibib kurat teab kus – see tähendab , teadagi kus , ei vähem ega rohkem kui Jaltas , ainult mitte Stalini või Churchilli , vaid tulevase spiikeri lähikondlasena , jala murdnud Andrease asemel . Asjata polnud sisetunne sõidule vastu , ja kui mitte Siniaas , poleks ta eales kodumaalt lahkunud , seda enam , et spiiker võttis reisile kaasa oma , khm-khm , noore abikaasa , kellega Luike sidusid keerulised sidemed - iga naine püüab säilitada mõju vanade armukeste üle . Aga Siniaas leidis , et positsioonide kindlustamine äsja moodustatud Suure Koalitsiooni staabis tuleb Surmapataljonile ainult kasuks , samuti kui otsesidemed banderalastega , ja nii ei jäänud Luigele valikut – vana semu sõna oli talle seadus . Ta läks tagasi tuppa ja vajutas Remi soovitust järgi televiisori nupule . Gorbatšov , käed raudus , Jeltsin kuuliauguga meelekohas - niisugused kaadrid libisesid mööda ta silme eest , kuni vilets nõukogude aparaat soojenes ... Kuid selle asemel kostsid romantilised orkestrihelid , ja kui ekraan helendus , ilmus sinna keegi retuusides noormees , kes , amb peos , ajas pikkade kõrgete hüpetega taga väga kõhna valget luike . " Mingi jama , " mõtles Luik . Ta astus palkonile . Põgus pilk kinnitas , et linn elas täpselt samasugust unist kuurordielu nagu eile ja üleeile . Must meri sillerdas sugugi mitte mustalt , vaid türkiissiniselt , üksikute varajaste suplejate nägudelt peegeldus õndsus , ja isegi need nõukogude kodanikud , kes näljaselt otsisid lähimat sööklat , näisid põhimõtteliselt eluga rahul olevat . Ainsa muudatusena fikseeris Luik akna kõrval kasvaval magnoolial avanenud uue õie . " Remi on purjus , " mõtles Luik . " Eakas abikaasa ei suuda teda rahuldada , nii ta näebki košmaare . " Ta jõudis tagasi tuppa just siis , kui jahiekstaasis noormees vinnastas laskeriista ja sihtis hirmust jalgu väristava luige pihta . " Kuidas ta söandab ? " mõtles Luik nördinult , tundes selget solidaarsust lingvistilise liigikaaslasega - kuid niipea , kui ta tõemeeli hakkas uskuma , et mingit putši polegi , katkes romantiline muusika , aristokraatlik kütt koos tabamata jäänud saagiga haihtusid ja ekraanile ilmus diktor , kes ilmetu häälega ... Mida edasi partei rajoonikomitee instruktorit meenutav prillidega vanapiiga ametliku teadaande ettelugemisega jõudis , seda enam tundis Luik , kuidas põlvedest kaob nõrkus , lõug omandab nurgelise , tahtejõulise kuju ja pilku tekib metalne helk . " Hüva , anname elu vabaduse eest , " mõtles ta , irrutas seinakapist vana reisikohvri ( Liia Long Dringi õe kingituse ) , paigutas selle vabriku " Standard " lakitud diivanilauale ( Eesti ekspansioon kagusse ) ja hakkas loopima sinna vahetuspesu , maniküüritarbeid ja võõrustajate kingitud gorilkapudeleid . Lõpuks , ta oli alati arvestanud , et kõik võib lõppeda traagiliselt – niisugune on patrioodi elu . Hea veel , et Moskaalia-vastaste jõudude konverentsi ei peetud , nagu esmalt kavandatud , Karpaatides . Banderalasedki olid inimesed , nemadki tahtsid kümmelda Mustas meres , ja nii ei pidanud Luik praegu alustama koduteed , olematuid alpinismivilumusi demonstreerides . Tuli vaid sõita Simferoopoli , pääseda lennukile , kubermangulinnas Revelis hüpata parkimisplatsile jäetud " Žigulisse " , kihutada vanaisa Juliuse tallu , rabada seinalt jahipüss ja ... Edasine sõltus sellest , mida käsib Siniaas . Luige käsi ei värisenud , kui ta vannitoas habet ajas , ega siis , kui vasest võtmega ukse sulges . Tema sammud kajasid tühjas koridoris raskelt ja otsustavalt , nagu polekski tal jalas sandaalid , vaid ohvitserisaapad . Tulevane spiiker ja Remi peatusid ajaloolises numbritoas - nagu banderalased eile seletasid , jagas nende seinte vahel seitsekümmend aastat tagasi viimaseid lahingukäske parun Wrangel . Praegu jäi Luigele pärast sisenemist mulje , otsekui oleks siit üle käinud seesama " Üheksas laine " , mille koopia rippus otse tema vastas , jõledal roosal tapeedil . Remi rabeles elu- ja magamistoa vahet nagu puuri sattunud must tuvi , pildudes vooditel lebavatesse kohvritesse kõike , mis ette sattus - Luigele isegi näis , et seda teed läksid peale loendamatute kleitide ka hotelli märgistusega käterätid . Klaasistunud helk Remi silmadest oli kadunud , seda asendas ehe naiselik hirm unustada maha midagi olulist , näiteks huulepulk . Poolik viskipudel öökapil tõendas , et aktiivne konditsioon polnud saavutatud ainult sisemistele ressurssidele toetudes . Kogu selle kaose keskel istus parun Wrangeli tugitoolis tulevane spiiker , valge ülikond laitmatult pressitud , valge vesti taskust paistmas kuldkella kett , pluus puhas ja triigitud , sini-must-valge lips koduselt lõdvaks lastud , ja kirjutas midagi süvenenult bloknooti . " Kas tõesti koostab testamenti ? " mõtles Luik hämmeldusega . Ta köhatas , et spiikeri tähelepanu endale tõmmata , kuid too kraaksataski juba rahulolevalt , kruvis sulepea ( Andrease puudumisel ) ise kinni , kinnitas selle rinnatasku serva külge , tõusis kangelt ( aastad andsid tunda ) ja hakkas läbi vanamoodsate ümmarguste prillide pidulikult ette lugema bloknooti talletatud teksti : " Sama teed , mida mööda kord põgenes barbaarse , isepäise ja harimatu , mongoli ja slaavi süütesegu vene rahva eest meie kaasmaalane , tsivilisatsiooni sõdur parun Wrangel , lahkume nüüd ka meie , et kaugel , võib-olla viimasel rannal ehitada üles uus valge laev . Meie jõust ei piisa , et taltsutada Aasia lääneosas märatsevaid Jemeljan Pugatšovi järeltulijaid ... " Luik heitis pilgu Remi poole ja märkas õudusega , et endine armuke on hüljanud toimetused ja seisab valvel tema kõrval , kuulates hardumusega abikaasa loomingut . Kuni tulevane spiiker arendas oma lemmikteemat , Venemaa ennasthävitavat ajalugu , mõtiskles Luik ühe teise probleemi üle : mida pidas oraator silmas , kui rääkis parun Wrangeli teekonna kordamisest ? Remigi mainis ennist mingit sadamat – kas need kaks hullu tõesti mõtlesid merd pidi kubermangulinna Revelisse naasta ? Ta kummardus kunagise armukese kõrva juurde ja küsis sosinal : " Mida see tähendab ? Kuhu me sõidame ? " Remi heitis Luigele pilgu täis uhkust , õnne ja auahneid plaane . " Pariisi ! " sosistas ta . " Tere tulemast , Notre Dame , tere tulemast , Montmartre ja Pigalle ! " tõusis Luige sisemusest igatsev linnuhüüd - tõusis , kuid kustus samas . Mis Pariis , kui kodumaal võib-olla juba vihisesid kuulid ? " ... Selles kriitilises olukorras võtame enda kanda raske koorma , mis väärib Lurichi ja Palusalu muskleid . Paguluses kõhnuvad mehed ka siis , kui külmkapis lebavad üksteise kõrval vorstirõngad - sest kust võtta isu , kui silmad ei näe armastatud taevast ? Ometi meil puudub valik - maailm ootab , et keegi jutustaks talle väikesest rahvast , kes visalt võitleb vabaduse nimel , ja me ei tohi neid lootusi petta . Tänan tähelepanu eest . " Tulevane spiiker sulges bloknoodi , kraaksatas veel korra rahulolevalt ja märkas alles nüüd Luike . Tema nägu omandas mõtliku ilme . " Aa , Martin ! Mul on sulle halvad uudised . Moskvas on putš ... " Luik tahtis öelda , et ta teab kõike ja tõttab lennuväljale , kuid spiiker peatas ta autoritaarse , keelava käeliigutusega . " Moskvas on putš , " kordas ta , " ja sellega seoses on meie plaanid muutunud . Ma rääkisin just praegu Helsinkiga . Minu sõber , Soome välisminister teatas mulle , et Eestiga side puudub . Tallinn on blokeeritud , täna hommikul ei lahkunud reidilt ainuski laev . Väga võimalik , et meie sinuga oleme ainsad Koalitsiooni liikmed , kes viibivad vabaduses . Nendes oludes ei jää mul muud üle , kui järgida seitsmekümne aasta taguseid traditsioone ja moodustada uus Eesti Vabariigi välisesindus peakorteriga Pariisis . Ma pidasin telefoni teel nõu mõlema eksiilvalitsusega , ja nad kiitsid selle mõtte heaks . Mul soovitati võtta enda peale esinduse juhi kohused , sinust , major Luik ... " ( vihje P'Organdile ) " ... saab ihukaitse ülem ja pressiatašee . Ukraina patrioodid lubasid toimetada meid mööda salakaubatrassi Istanbuli , sealt edasi peame reisima omal käel . Laev väljub tunni aja pärast , auto ... " Ta võttis vestitaskust kaanega kuldkella ja vajutas harjunult nupule , " auto peaks juba ees olema . Kas küsimusi on ? " " Hüvasti , vanaisa Juliuse jahipüss , hüvasti , kangelassurm ! " mõtles Luik kurbusega . Ta polnud küll kunagi sõjaväes teeninud , kuid sellest hoolimata tundis ta , kuidas selg otsekui iseenesest tõmbub sirgu ja sandaalide kannad klõpsatavad kokku . " Küsimused puuduvad , härra välisesinduse juht ! " raporteeris ta kõlavalt . Tulevase spiikeri näkku ilmus midagi naeratuse sarnast , ta patsutas verivärskele ihukaitseülemale sõbralikult õlale , heitis hajameelse pilgu üle toa , kus Remi kiiruga lõpetas pakkimist , ja lahkus , võtmata kaasa ainsatki kohvrit . Kui Luik kolmandat korda kandamitega hotelli ette jõudis , polnud lubatud autot ikka veel kusagil . Tulevane spiiker seisis oleandripõõsa juures ja nuusutas mõtlikult , otsekui püüdes mällu talletada ajaloolise päeva iga detaili . " Ma arvan , sul on mõistlik minna taksot otsima . Meie võõrustajatel on ilmselt tekkinud probleeme transpordiga , " kraaksatas ta . Leida Nõukogude Liidu kuurortlinna tänavalt takso , nii rasket ülesannet polnud Luik ammu täitnud . Higisena naasis ta lõpuks väikese furgoonautoga . Valges ülikonnas spiiker istus juhi kõrvale , Remi puges koos Luigega furgooni ja istus tema põlvedele , et mitte malemustriga kleidi valgeid ruute ära määrida . Sadamas seisid üksteise kõrval kolm laeva , spiiker laskis peatada esimese juures , mis kandis nime " Anastass Mikojan " . Ta väljus ja läks pikkade hoogsate sammudega trapi suunas , jättes ihukaitseülema ja pressiatašee hooleks peale pakikandja ka kassiiri kohustused . Remi halastas Luigele ja võttis ühe kergema kohvri enda kanda . " Anastass Mikojanil " ei teatud nende saabumisest midagi , samuti ka " Ivan Poddubnõil " . Pakikoorma all üha higisemaks muutuv Luik mõtles mornilt , mida olukord talle meenutab , ja taipas lõpuks , et Hannelet ning tema trussikuid . " Sergei Jessenin " näis inimtühi , hõikumise peale ilmus välja haigutav valvemadrus . " Näidake meile kajutid kätte , " kraaksatas spiiker . Ta nägi oma valges troikas nii imposantne välja , et valvemadrus täitis vastuvaidlematult korralduse . Spiiker ja Remi paigutati luksuskajutisse , Luigele jäi üsna räpane kamorka , kuid õnneks trapi lähedal . Visanud kohvri koikule , naasis ta tekile . Seal seisis spiiker ja imetles peremehelikult reelingule toetudes kuurortlinna taga kõrguvaid mägesid . " Selle laevaga me sõidame merele , seal võtab meid ööpimeduses peale kaater ja toimetab Istanbuli , " seletas ta heatujuliselt . Luik oli veendunud , et isegi , kui keegi teine peale välisesinduse juhi ei tea sellest plaanist midagi , kulgeb kõik ikkagi täpselt tema tahtmise järgi . Heitnud viimase pilgu suurejoonelisele maastikule , ajas spiiker selja sirgu ja eemaldus natuke kangete sammudega kajuti suunas – küllap sepitsema järgmist kõnet . Luik vaatas ringi : pardal valitses endiselt täielik vaikus . Võis olla üsna kindel , et ta jõuab käia helistamas ja isegi süüa kusagil hommikust . Kesktelevisioonis jätkus " Luikede järv " , võlur Rotbart saabus kuningalossi , kaasas mustaks luigeks maskeeritud frankensteinitar , Leningradis mängis sümfooniaorkester " Hümni suurele linnale " , Eestis ... Eestis väristas ekraanil lokke alati tarmukas Jürgen Kullamaa . Sergejev püüdis tagajärjetult taibata jutu mõtet - Kullamaa täristas tema eesti keele oskuse jaoks liiga kiiresti . Muide , võitluslik näoilme kõneles ise enda eest , küllap kutsus jälle rahvast barrikaadidele . Sergejev keeras televiisoril hääle maha ja vaatas kella - järgmise BBC uudistesaateni oli veel aega . Piiteris viibiks ta küllap ise sündmuste keskpunktis , koostaks näiteks pöördumist Kõrgemale Sõjaväejuhatusele nõudmisega viia tankid tagasi garaaži ... Ehkki polnud isegi teada , kas nad on üldse sealt välja toodud ? ... Ükskõik , mingi tegevuse ta endale juba leiaks - siin polnud teda aga kellelegi tarvis . Kohalik revolutsioon oli eestlaste sisemine , võis isegi öelda intiimasi , millesse kedagi teist ei kaasatud - just nagu abielupaar ei soovi tunnistajaid omavahelisele õrnutsemisele . Telefonitirin katkestas tema melanhoolsed mõtisklused . Koidu ajal ärkas ta samuti helistamise peale : Tiia teatas , et Moskvas on putš , ta kiirustab Toompeale , ja palus , et kui temaga midagi juhtub , siis endine mees hoolitseks laste eest ; need olid õnneks maal . Kuid praegune tirin oli pikk ja närviline : kaugekõne . " Halloo ! Mister Sergejev ? " London ! Paar kuud tagasi saatis Tiia Instituuti ühe briti ajakirjaniku , kellele Sergejev pikalt rääkis , missugused ohud varitsevad perestroikat , kui sotsiaalse progressi varjus võtavad maad destruktiivsed , natsionalistlikud tendentsid . Muuhulgas mainis ta ka sõjalise riigipöörde võimalust . Ajakirjanik noogutas pead , justkui eriti uskumata Sergejevi ennustusi , aga praegune kõne tõendas , et tema mõtted on leidnud hindamist . Tutvustanud lühidalt olukorda , soovitas Sergejev britile õhtupoolikul , kui tal on rohkem informatsiooni , veel kord helistada . Ta oli rahul : tema täht hakkas ometi tõusma , tema kui eksperdi poole pöördusid välismaa ajalehed . Vaevalt jõudis ta toru hargile asetada , kui kostis uus tirin . München ? Pariis ? New York ? " Sergejev-Estonski ? " Luige hääl kostis otsekui läbi tolmuimeja - kes teab , võib-olla läbisidki nende hääled vahepeal mingi aparaadi , mis kõik räägitu talletas ? Sellisest võimalusest rohkem meelitatud kui ehmunud Sergejev nägi juba silme ees raamatut pealkirjaga : " Professor Sergejevi kogutud telefonikõned , salvestatud KGB poolt " . " Imelik küsimus . Kes veel võib minu korteris telefoni võtta ? " " See olen mina , Martin . " " Ei või olla ! Kas mõni uus luuletus vajab tõlkimist ? " Irooniline vihje sellele , et Luik polnud eelmisest publikatsioonist saadik nägu näidanud . " Ma räägin Jaltast . " Sergejev vilistas teatraalselt . " Kas Eesti Vabariigi relvajõud vallutasid Krimmi ? " " Ma sattusin siia täiesti juhuslikult . " ( " Valetab , " mõtles Sergejev , hoomates semu hääles ebakindlust , " nagunii ajab mingit poliitilist intriigi . " ) " Mis teil seal toimub ? " " Meil ? Meil , kujuta ette , toimub putš . Aga teil ? Mis teil toimub ? Miks te Gorbatšovi vahi all hoiate ? " " Gorbatšovi ? " " Mis sul viga on ? Kas oled saanud päikesepiste ? Kas sa ei teagi , et Gorbi on sinust paarikümne kilomeetri kaugusel , Forosis ? " " Ei . Siin ei paista millestki , et oleks putš . Kõik päevitavad . Aga teil ? Kas tankid on tänaval ? " " Müra justkui ei kosta , aga küll nad tulevad , kuhu nad pääsevad . Kui kiirustad , jõuad õigeks ajaks kohale . " Paus , pikk paus , mille jooksul Sergejev kuulas torust kostvat kohinat – kas tormitses meri või vaakus agoonias nõukogude telefoniside . " Ma ei saa , " kostis lõpuks kurb , meloodiline hääl - niisugune , mida Luik harilikult produtseeris siis , kui oli väga purjus . " Miks , raha pole või ? " Taas paus . " Ma pean sõitma Istanbuli . " Sergejev vilistas veel kord , nüüd juba ilma teatraalsuseta . " Mõistan . Rotid põgenevad uppuvalt laevalt . Kui kohtad seal kindral Hludovit , tervita minu poolt . Jaa , muide , kust leida sinu sõpra ... mis ta nimi oligi ... Õigus , Siniaas . Kolonel Siniaas . Äkki ta võtab mind sinu asemel oma pataljoni ? Ma olen küll illegaalne immigrant , aga ikkagi . Püstoliga ümber käia oskan , sõjaväelaagris õppisin . " Mürgisemat kättemaksu oli võimatu ette kujutada ! Sergejev tundis sarkasmist tohutut rahuldust . " Ma ei tea , kus ta hetkel viibib . Mul saavad kopikad otsa ... " Kohe vallutasidki Sergejevi kõrva lühikesed signaalid . " Muidugi saavad sul kopikad otsa , " mõtles ta . " Automaadist helistades saavad inimesel ikka just siis kopikad otsa , kui tal on tarvis ennast õigustama hakata . " Ta pani telefoni hargile , libistas pilgu hajameelselt üle äsjailmunud " Eesti Luule Antoloogia " autorieksemplari ( seal olid mõned temagi tõlked ) , avas kirjutuslaua ülemise sahtli ja võttis välja kunagi Tiit Rebaselt saja rubla eest ostetud mereväebinokli . Vastasmaja kolmanda korruse rõdul päevitas sageli alasti üks noor naisolevus ; kuid praegu polnud Sergejevil aega otsida esteetilisi naudinguid . Teda huvitas , kas eemalt kulgevat maanteed pidi ei liigu juba Tallinna suunas tankikolonn ? Valvemadrus seisis vastasreelingu juures ja vaatas uudishimulikult kaugusse – umbes samasse suunda , kuhu osutas selja taga väljakul seisev Lenin . Mis võis meremeest niivõrd köita ? Luik astus lähemale ja jahmatas : lahesuudmesse olid rivistunud kolm ... ei , neli ... või isegi viis ristlejat . Tema peast jooksis läbi tuhat kõige erinevamat mõtet . Vähetõenäone , et laevad on saadetud siia , takistamaks vastloodud Eesti Vabariigi välisesinduse põgenemist Konstantinoopoli . Manöövrid ? Putšiga ühel päeval ? Lapski ei usu . Arvata võis , et ristlejate ilmumine on kuidagi seotud Gorbiga , kes Sergejevi väite kohaselt pidi puhkama siinsamas lähedal . See tähendab , enne puhkas , aga nüüd istub vahi all ja närib küüsi . Huvitav , kas sõjalaevad saabusid vabastama Nõukogude Liidu esimest presidenti , või valvama , et ta plehku ei paneks ? Ah , kui kahju , et banderalased olid kadunud nagu maa alla – võib-olla oleksid nemad osanud sellele küsimusele vastata . Äkki olidki nad selle pärast kadunud , äkki nad püüdsid vallutada Forosi maa poolt ? Ei , Luige sisetunne ütles , et banderalased , sama põhimõttelised nõukogude võimu vaenlased nagu Surmapataljon , ei liiguta sõrmegi ühe Peasekretäri päästmiseks – isegi mitte siis , kui sellest sõltub terve maakera saatus ; mis muide umbes nii oligi . Kuid selle tõdemusega Luige sisetunne ei piirdunud . Oli ilmne , et enne , kui Jalta pole deblokeeritud , " Sergei Jessenin " merele ei lähe . Millal see pidi juhtuma , teadis vaid Taara ; ehkki vaevalt et temagi oli informeeritud sündmustest võõra jumaliku jurisdiktsiooni all . Side kubermangulinna Reveliga oli täiesti olemas – võib-olla mitte Helsingil , kuid Krimmil kindlasti . Seda võis vaadelda õigustusena juhul , kui keegi süüdistab teda deserteerumises . Kahju , et ta ei saanud kätte Juhan Marabud või Andreast – Siniaas ise viibis kindlasti pataljoni juures , jagas käske , võib-olla korraldas juba varitsust maantee ääres , ründamaks tankisid . Võis olla päris kindel , et peamised lahingud hakkavad toimuma Baltikumis . Niisiis oli tema edasine siinviibimine täiesti ebavajalik , mõttetu ja lihtsalt loll . Isegi , kui neil õnnestub mõne mootorpaadiga ristlejatest mööduda ja Istanbuli jõuda – mis ta seal peale hakkab ? Hakkab otsima mööda tänavaid müstilist kindral Hludovit , kellele Sergejev tervisi saatis ? Nagunii oli see mõni raamatutegelane , Sergejev-Estonskile meeldis edvistada oma haritusega . Ta vaatas kella : kui õnnestub kiiresti leida takso , võib veel jõuda lennukile . Sergejev eksis , rotid ei põgene uppuvalt laevalt , nad sööstavad ise lõksu , kuhu neid meelitatakse kangelaslikkuse juustuga . Ega Siniaas ole unustanud selle vene ohvitseri nime , kes pakkus neile müüa tankitõrjegranaate ? Heitnud viimase pilgu ristlejatele , marssis ta kajutisse . Kohver lebas seal , kuhu ta selle oli jätnud , koikul . Ta haaras sangast – ja kuulis selja taga kähedat häält : " Pane parem maha . " Nagu väike kaaren seisis lävel mustapäine õbluke Remi . Vana armukese suured pruunid silmad läikisid kahtlaselt – niimoodi võis oma ohvreid silmitseda Lucrezia Borgia . " Ma tahtsin ainult asjad lahti pakkida , " valetas Luik automaatselt . Uks lükati kinni . Remi liigutused olid sama temperamentsed nagu kümme aastat tagasi , tema tõmmus paindlikus kehas näis lõõmavat endine tuli . Oo , missuguseid asendeid nad kahekesi toona leiutasid ! Tillukeste naiste eelis pikkadega võrreldes . " Pärast . Meil on aega täpselt veerand tundi . " Ja spiikeri abikaasa hakkas kiiruga seljast kiskuma malemustrilist kleiti . Polnud midagi parata – tuli kuuletuda . Tulevane spiiker puhkas Leonardo da Vinci eeskujul viisteist minutit iga kolme tunni tagant , öösel aga istus nagu Stalin üleval ja kirjutas kõnesid . Kui Remi oli lahkunud , vaatas Luik kella . Lennukile võis jõuda vaid juhul , kui see hilineks . Aga millal on nõukogude aeroplaanid õigel ajal õhku tõusnud ? Murel Deemant , kunagine Rahva Meele Instituudi asedirektor ja praegune Üldrahvaliku Liikumise aseesimees ning valitsuskabineti liige vaatles ennast murelikult peeglist . Kuidas riietuda - selle probleemiga vaevas ta viimati pead keskkoolis . Uhiuuest siidkleidist hoolimata seisis Murel tookord õhtu läbi kultuurimaja seina ääres kõrvuti ühe tühja raudrüüga . Astunud koju jõudes trümoo ette , tuvastas ta tulevast teadlast ennustava kaine pilguga , et kõik raamatutest loetud jutud sisemisest ilust on väljamõeldis ning tantsima kutsutakse neid , kelle välimus rohkem vastab kehtivatele naiselikkuse standarditele . Sellest ajast peale kandiski Murel stoilise järjekindlusega pükskostüüme , vahetades ühe paari teise vastu siis , kui kangas läikima hakkas . Värvigamma teda ei huvitanud , aga kui võis valida , eelistas ta karjäärilistel kaalutlustel punaseid toone ; veel eile hommikul sõitis ta Toompeale , seljas bordookarva krimpleenpintsak ja samast materjalist igavese viigiga püksid . Kuid täna oli olukord muutunud . Vaadanud ja kuulanud õhtul ära GKTŠP pressikonverentsi , taipas Murel oma raudse mõistusega , et kommunismi ja üldse Nõukogude Liiduga on lõpp . Tanki otsa roninud Jeltsin lömastab haleda , vilavate silmadega riigipöörajate rühma varem või hiljem ( ja pigem varem kui hiljem ) . Eesti iseseisvumine , mis kogu aeg tundus kauge ja ebamäärase tulevikuna , lähenes Janajevi ja Co andetu tegevuse tõttu seitsmepenikoorma sammudega . Oli viimane aeg mõelda , mis saab edasi . Terav keel ja jultumus - need olid omadused , mida uues , demokraatlikus ühiskonnas kõige enam vaja pidi minema . Kummastki Murel puudust ei tundnud – kommunistide ajal tuli tal ennast alalõpmata taltsutada , et mitte öelda midagi üleliigset . Tema pilget kardeti vähemalt sama palju , kui austati loogikat . Mureli nõrkus peitus muus - eluloos . Ta oli läbinud kõik nõukogude teadlase ja ühiskonnategelase jaoks hädavajalikud staadiumid , oktoobrilapsest parteibüroo liikmeni , kujutades suurepärast märklauda natsionalistidele , kes ainult unistasid , kuidas perestroika liidrid maapinnalt kaotada . Muidugi poliitiliselt – aga Mureli jaoks võrdus poliitiline surm reaalsega . Naasta praegu , viie aastase vaheaja järel Instituuti , alustada otsast peale teaduslikke uuringuid ? Nonsenss . See ei huvitanud teda enam , ja ta kujutas väga selgelt ette kõiki raskusi , mis teda siis ees ootavad . Pole võimatu , et sunnitakse uuesti doktorikraadi kaitsma . Targa inimesena oli Murel ammu taibanud , et mingeid ideaale poliitikas ei eksisteeri . Kui kommunistid propageerisid võrdsust ja õiglust , ei tähendanud see veel , et nad nende kaunite loosungite varjus ise ei rikastunud . Ühiskond koosnes isiksustest ja rahvahulgast , kellega isiksused manipuleerisid . Praegusel epohhil viibisid inimesed rahvusidee hüpnoosi all , ja sellega pidi arvestama . Minna praegu rahvuse vastu võis ainult enesetapja . Ka Jürgen Kullamaa ja tema , Murel kinkisid oma kõnedes rahvale heldelt komplimente ; tõsi , erinevalt natsionalistidest pidid nemad kogu aeg laveerima , et mitte langeda Kremli ebasoosingusse . Aga kui Venemaa ja Eesti vahele ilmub riigipiir , kaob vajadus ettevaatuseks – siis kaitseb neid juba rahvusvaheline õigus . Ja seda ei jäta natsionalistid kasutamata . Praegu oli niisiis kõige olulisem juhtida löök endistelt kommunistidelt kõrvale . Eesmärk , mida võis saavutada ainult ühel juhul – kui õnnestub leida teine vaenlane . Õnneks oli niisugune vaenlane siinsamas , käeulatuses – mitusada tuhat migranti , venelast , ukrainlast ja teisi . Muidugi , Murel teadis , et tegu on väga mitmekesise seltskonnaga , parteikarjeristidest peenetundeliste haritlasteni . Ühed olid siia kolinud parema elu otsingul , teised käsu korras , näiteks pärast ülikooli lõpetamist , või abielludes . Ühesõnaga , leidus kõiki , lurjustest pühakuteni . Kuid poliitika , teadis Murel veel , ei tunne mõisteid pühak ja lurjus . Poliitika opereerib suurte inimrühmadega , mida suurematega , seda parem . Kui häälestada kõik eestlased kõigi muulaste vastu , ei hakka keegi Murelile ette heitma tema kahtlast elulugu . Tähendab , tuleb sõlmida kompromiss natsionalistidega , mõtles Murel . Lenin mausoleumis nägi - hea meelega ta seda otsust ei langetanud . Mis ühist võiski olla temal , nõukogude teadlasel dissidentidest ja metsnikest kubiseva Suure Koalitsiooni ning selle kahtlase liitlase Surmapataljoniga ? Kuid ajalugu ei jätnud Murelile valikut . Jaga ja valitse - meenutas ta krestomaatilist tõdemust . Jah , nii peabki toimima - jagama vastased kahte leeri , et ise pinnale jääda . Kas koos Jürgen Kullamaaga või ilma , näitab aeg . Parem , kui ilma - ühele endisele andestatakse kergemini kui mitmele . Kuid esmalt oli tarvis natsionalistidele kuidagi märku anda , et ta on valmis üle tulema nende poolele . Murel avas kapi ja libistas pilgu üle riidepuude . Valik ei olnud suur - mitte suurem kui elus . Kõhklusteta , just nagu prostituut tõmbab tööle minnes selga tema arvates erootiliselt mõjuva pesu , võttis Murel doktorikraadi kaitsmise banketiks ostetud valge piduliku pluusi ja vanaema matusteks õmmeldud musta seeliku . Oli suvi , ja tegelikult pidanuks sellest piisama , kuid üks parooli komponent oli puudu , seepärast avas Murel teisegi kapipoole ning otsis riiulilt koide eest sissepakitud , naftaliinilõhnalise sinise jaki – Eestimaa ilmad on muutlikud . Ettevalmistused lõpetatud , jäi üle katta roosa nõukogude kombinee rahvusliku trikoloori värvidega . Korraks lõi ta kõhklema . Mida oleks tema teguviisist arvanud akadeemik Sahharov ? Murel oli paaril korral külastanud perestroika-ajastu moraalset autoriteeti tema kodus ning talle ja ta abikaasale Bonnerile kinnitanud , et iseseisvas Eestis ei hakata kitsendama venekeelse elanikkonna õigusi . Kuid Sahharov oli surnud , ja Bonner ... On's siis nii tähtis , mida arvab üks Bonner , eriti , kui neid tulevikus lahutab riigipiir ? Kui Gorbatšov trapile ilmus ja aeglaselt , väsinult lennuvälja asfaldile laskus , tundis Sergejev , et talle tungivad silma liigutuspisarad . Kõik ! Putš oli läbi kukkunud ! Veidi varem , kuulnud Janajevi ja Jazovi arreteerimisest , ta isegi hüppas toolilt püsti ja viskas käed rõõmuhõiskes üles , andes hea obaduse laelambile , mis seekord õnnekombel terveks jäi – ükskord varem , kui Leningradi " Zeniit " tuli Nõukogude Liidu meistriks jalgpallis , ta juba oli sunnitud vahetama armatuuri . Neetud bolševikud , kes nii madalaid kortereid ehitasid – aga nüüd oli nendega lõpp . Ta läks kööki ja otsis külmutuskapist pooliku viinapudeli ning Tiia vanemate saadetud purgi kodus hapendatud kurkidega . Südamlikud inimesed need eestlased – ei unusta endist väimeest ! Tema suhtumine rahvasse , kelle keskel ta elas , muutus alalõpmata . Igatahes pidi tunnistama , et iseseisvusvõitluse olid eestlased läbi viinud targalt , ainsagi ohvrita ( Sergejev ei kahelnud , et nüüd kingib Jeltsin rõõmujoovastuses neile vabaduse ) . Muide , see poleks kindlasti õnnestunud , kui venelased oleksid kaitsnud impeeriumi pisutki resoluutsemalt . Või mis kaitsnud – kui nad ise poleks hakanud seda lammutama . Keegi ei nõudnud Gorbilt muudatusi , ta alustas perestroikat omast vabast tahtest , võib-olla pärast kahetses , aga siis oli juba hilja . Nii et vähemalt aitäh võiksid eestlased vanemale vennale enne lahkumist öelda – ainult kas nad on nii taiplikud ? Inimene kaldub ikka ülehindama enda saavutusi ja alahindama teiste teeneid – ning rahvad seda enam . Naasnud napsi ja sakusmendiga tuppa , valas ta suure pitsi ääreni täis ja tõstis pidulikult üles . Niisugust päeva nagu täna lihtsalt pidi tähistama - kas või üksinda . Tulgu edasi , mis tuleb , mõtles ta , viina husaarlikult kurku kallates , aga ma olen õnnelik inimene – " ! " Hapukurk krudises hamba all - tema suurim unistus oli täitunud , bolševikud võisid , nagu eestlased ütlevad , pillid kotti panna . Tiia kustutas ruttu sigareti - mööda valitsushoone pikka parketkoridori lähenes väike inimrühm . Ees kõndisid kõrvuti Kullamaa ja ... Tiia ei uskunud oma silmi : jah , sellist elegantset valget ülikonda kandis Eestimaal ainult üks mees , keda siiani peeti Rahvaliikumise peamiseks ideeliseks vaenlaseks . Tulevane spiiker ( kelle staatust Tiia muidugi veel ei teadnud ) pidi ju Jaltas olema ? Putši esimesel päeval räägiti isegi , et ta ehmatas ära ja põgenes välismaale . Nagu näha , jõudis õigel ajal ümber orienteeruda . Kuid kes tippis kõrgete kontstega kingadel Kullamaa ja spiikeri varjus ? Miniseelik , eredavärviline pluus , siilipea – tema vana sõbranna Merlin Teeäär . " Tiia ! " Kullamaa oli , nagu ikka , täis õhinat , aga Tiia tundis armukest liiga hästi , et mitte taibata – midagi on juhtunud . " On tarvis koostada kõigi vabaduse eest võidelnud jõudude ühismemorandum , " jätkas Kullamaa , vaevumata kedagi kellelegi tutvustama . " Kompromiss ! " vilksatas Tiial peast läbi . Sellest räägiti ammu , aga ainult eitavas vormis . Miks alistuda nüüd , kui Lohetapja ( nagu Kullamaad rahva seas kutsuti ) praktiliselt üksi , ilma kellegi abita likvideeris putši Eestis ? Kuid ta teadis , et subordinatsiooni ei tohi rikkuda . " Mida see dokument peab sisaldama ? " küsis ta asjalikult . Kullamaa vaatas ootavalt tulevase spiikeri poole , kes tõmbas elegantse liigutusega põuetaskust bloknoodi , rebis välja ühe lehe ja ulatas Merlinile . Merlini ja Tiia pilgud kohtusid . Kõrk , väljakutsuv helk Merlini silmades ja irooniline muie tema huulil ütlesid justkui : nägid , ma olen ikkagi siin , ja sa pead minuga arvestama . Kas vastata samaga ? Kuid Tiia oli liiga mõistuslik inimene , et isiklikke huvisid ühiskondlikest kõrgemale asetada . " Tere , Merlin ! " lausus ta rõõmsalt . " Tere-tere ! " vastas vana sõbranna pilklikult , kuid ilma äsjase ülbuseta . Tiia tundis teda , Merlin oli tegelikult hea tüdruk , ainult elus polnud tal vedanud – meestega , tähendab . Kullamaa ja spiiker lahkusid , ja Tiia märkas ärevusega , et Lohetapja õlad olid kahtlaselt längu vajunud . Veel hetk , ja vanad sõbrannad olidki kahekesi . " Kas läheme minu kabinetti ? " pakkus Tiia . " Seal on kõige mugavam . " " Kas sul kirjutusmasin on ? " " Muidugi on ! " puhkes Tiia naerma . Ja nad eemaldusid kõrvuti mööda koridori , sõbralikult lobisedes , nagu polekski möödunud viisteist aastat ajast , kui nad elasid teine teisel pool seina , jagasid üht ja sama meest ja kuulasid hirmuvärinal BBC-d ... Kusagilt lausa kõrva juurest kostis kriginat , mis üha valjenes , kuni kvantiteet läks kõigi dialektilise materialismi seaduste järgi üle kvaliteediks , see tähendab , tõuke- või tõmbejõuks , vagun nõksatas , sattus korraks otsekui vaakumi ja siis , juba harjunud uue seisundiga , hakkas sujuvalt liikuma . Kohe hakkas puhuma värskendav õhuvine . Luik ohkas mõttes kergendatult ja asus aeglaselt ja mõnuga hingama . Kui öösel pidi kõngema külma kätte , siis päeval oli katkine aken lausa õnnistus . Saaks nüüd veel jalad välja sirutada - ta heitis kadeda pilgu teisele poole vahekäiku , kus pikutasid need õnnelikud , keda see mure ei vaevanud . Lühikeseks jäänud lina alt vaatasid talle vastu ühed paljad ja mitte kõige puhtamad varbad , levitades ... Luik pööras nina stoilise rahuga tagasi akna poole . Sõjas ei tohi pepsutada . Talle meenusid kaadrid ühest vanast nõukogude filmist : valgekaartlane , missioonitunde märk kõrgel laubal , lebamas räpases rongis , teel vastu paratamatule hukule – täpselt nagu tema ... Ühe vahega : valgekaartlasel polnud endist armukest , kes teda lahingusse jõuda oleks takistanud . Muidugi , Remid võis mõista , tulevane spiiker kõlbas talle onuks - kuid Luigele läks pruunisilmse sireeni rahuldamine kalliks maksma . Kõigepealt hilines ta lennukile , ja edasi , kui ta arendas aktiivset tegevust , hankimaks piletit mõnele teisele , näiteks Piiteri reisile , varastati talt lennuvälja inimmöllus portmonee – ilma rahata , seda ta hoidis peos , kuid koos passiga . Mis nõukogude tsiviillennunduse karme reegleid arvestades tähendas , et õhku ta ei tõuse muidu kui Karlssoni propelleri abil . Raudteejaamas valitses samasugune kooliaasta eelne ažiotaaž , kõik piletid olid septembri alguseni välja müüdud . " On üks viimane koht erirongile , kas soovite ? " küsis kassiir , keda Luik oma kõige meloodilisema hääle , eesti aktsendi ja erootilist efekti tekitava naeratusega hüpnotiseerida üritas . Luige süda võpatas õnnest : ta kujutles juba luksuslikku pulmanvagunit , võib-olla sama , milles parun Wrangel läbis kurva teekonna Kesk-Venemaalt Krimmi , peatusteta kihutamist Moskva poole , ja pidi peaaegu insuldi saama – ei , mitte siis , kui sisenes räpasesse platskaarti ja leidis üles oma koha ülemisel külgnaril , katkise akna all ( sõjaväeešelonides olid kindlasti veel hullemad tingimused ) , vaid kui paari esimese sõidu- või õigemini seisutunni järel taipas tiitli erirong tõelist tähendust : selle asemel , et kõik teised rongid neile teed annaksid , andsid nemad teed kõikidele teistele rongidele . Iga pooletunnise logistamise kohta tuli kaks tundi ooteaega mõnes teivasjaamas või lihtsalt keset koirohusteppi . Ja sõideti mööda mingit kummalist maršruuti , algul justkui Moskva suunas , aga siis pöörati itta , ja nüüd jätkus juba kolmandat ööpäeva ekslemine mööda tõepoolest avarat Venemaad . Kui Luik taipas , et ta on lõksu langenud , valdas teda esmalt kõige jubedam tunne , mida vana kaasvõitleja ja hilisem looduskaitsja Tiit Rebane nimetas jõuetuks raevuks , ja et seda kellegi peale välja valada , oleks ta peaaegu ära kägistanud vagunisaatja , kohutava lontruse , kes ei pakkunud isegi teed , küpsistest rääkimata ; kuid siis ta kogus end – Surmapataljoni elavjõud polnud raisata . Keegi peale kurjuse impeeriumi ei võida midagi , kui teda vahistatakse ja mõistetakse surma rumala olmemõrva pärast . Ta sundis end rahulikuks , hakkas käsitama juhtunut filosoofiliselt ja isegi leidis selles teatud eeliseid : niimoodi , suure ringiga Moskvale lähenedes oli vähem põhjust karta , et nõukogude militsionäärid tema kui vaenuliku suguharu liikme paljastavad ja interneerivad . Rõõm sõidu jätkumise üle osutus järjekordselt üürikeseks : rattad hakkasid krigisema , järgnes paar järsku tõuget , ja vagun peatus . Seekord mitte keset steppi , ja justkui isegi mitte pooljaamas . Aknast paistsid majad , mahakoorunud värviga kivimajad , mis aga pärast lugematul arvul kohatud potisiniseid izba'sid tundusid lausa tsivilisatsiooni tipuna . Seistes tundide kaupa kus juhtus , hoidus erirong , justkui häbenedes oma väljanägemist ( mis oli tõesti jube ) otsekui meelega kõrvale kõigist vähegi asustatud punktidest - see siin aga meenutas kaudselt isegi linna . Luik ronis kähku narilt alla ja tõmbas sandaalid paljaste jalgade otsa . Jah , see oli linn mis linn . Tehasekorstnatest tõusis paksu musta suitsu - kusagil seal klopsiti kokku neid lennukeid ja tanke , mis samal hetkel võib-olla purustasid kubermangulinna Reveli ajaloolisi vaatamisväärsusi . Vaksal jäi kaugele ettepoole , mitte ainult vaksal , vaid ka perroon - nende vagun oli viimane - , mõned kojujõudnud reisijad lahkusid otse siit , üle rööbaste papliallee tagant paistvate hoonete suunas . Luik vaatas ringi – vagunisaatja oli muidugi kadunud . Korjanud piletid kokku , lukustas ta end juba esimesel õhtul koos pooleliitrise sõbraga ametikupeesse ja väljus sealt edaspidi vaid selleks , et taaruda naabervagunisse naiskolleegi kaisutama , kus ilmselt norskas praegugi . Niisiis polnud kelleltki küsida , kui kaua peatus kestab . Ehkki vaevalt , et saatjagi seda oleks teadnud - erirongil puudus ilmselgelt graafik . " Kui keset steppi kulub sõidu jätkamiseks keskmiselt poolt tundi , siis nii suures jaamas vähem kui tunniga küll toime ei tulda , " mõtiskles Luik , ammutanud optimismi pigem tühjast kõhust kui loogikast , hüppas julgelt rööbastevahelisse tolmu ja hakkas pikast sõidust kangete jalgadega astuma vaksali suunas . Enne , kui jääda seisma toidukioski järjekorda , otsustas ta osta ajalehe . Ta kartis juba , et midagi muud peale " Pravda " nagunii pole ja tal tuleb esimest korda elus toetada kommunistlikku parteid materiaalselt , kuid juhtus vastupidi , tema ees avanes avar valik " Izvestija " ja " Trudi " näol ja ainus , mis puudus , oli just bolševike häälekandja . Omandanud mõlemad , avas ta õudusega " Izvestija " , hinges valmis halvimaks ... Üleskutsed lömastada imperialistliku hüdra käsilased , tööliskollektiivide kiiduavaldused proletariaadi diktatuuri taastamisele , viimasel leheküljel väikeses šriftis lühike teadaanne perestroika liidrite vahistamise ja hukkamise kohta : sõjatribunali otsusega ... arvestades kuritegelikku katset muuta kehtivat korda ... määrata ... surma mahalaskmise läbi ... surma mahalaskmise läbi ... Selle asemel vaatasid talle esimeselt leheküljelt otsa naeratav , mis naeratav , juubeldav Jeltsin ja väsinud , tülpinud Gorbi . Kiiresti libistas Luik pilgu üle viimaste uudiste . Eilset ja üleeilset lehte lugemata oli võimatu kõigest aru saada . Selge oli üks : putš on läbi kukkunud . Siis leidsid ta silmad üles veel ühe , väikeses šriftis teadaande : Vene Föderatsioon on tunnustanud Eesti Vabariigi iseseisvust . Ta oleks pidanud tundma rõõmu , aga tundis hoopis meeleheidet . Kuidas , ilma temata ... ? Ja otsekui selle pettumuse täienduseks taipas ta äkki oma poeetilise vaistuga , et kuni tema logistas mööda ääretu Venemaa avarusi , katkestas tulevane spiiker veel enne starti teekonna Istanbuli , istus lennukile ja jõudis kubermangulinna Revelisse täpselt õigeks ajaks - kui seal algas uue riigi tähtsaimate ametikohtade jagamine ... Tasane rattakolin äratas ta kurbadest mõtetest . Luik tõstis pilgu - seal ta sõitis , tema erirong ! Muidugi , see polnud ju stepp , kus tundide kaupa moone imetleda ... Jätnud hüvasti lootustega tagasihoidlikule einele , spurtis ta kohalt nagu viimane valgenahaline sprindi olümpiavõitja Armin Hary ja hüppas viimasel hetkel , eluga riskeerides oma suurepärase , hästi lõhnava , päeval meeldivalt palava ja öösel meeldivalt külma platskaartvaguni trepile ...