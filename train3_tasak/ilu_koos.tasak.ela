kirjak	ilu_koos.tasak.ela	Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : No tere siis Kuupäev : <arv>.<arv>.<arv> <arv> : <arv> Suurus : <arv> Tervitus maailma äärelt ! Eks maailma äär ole ikka seal , kus meri vastu tuleb . Meie baas asub poole kilomeetri kaugusel suurest veest . Saab täiesti elada . Isegi elekter on majas ja laka eesotsas on madratsijagu värskeid heinu , nagu Samuel ütleb . Tema magab lakas . Seal all on üks suur ruum , mis on kergete vaheseintega kolmeks tehtud . Keskel on köök , kust saab otse lakka . Pererahvas elab ühel pool kööki ja mina teisel pool . Loodan , et siin keegi salapärasel kombel surma ei saa , nii et ruumide täpsemat kirjeldust pole vaja . Minu toas on siiski hulk nimetamisväärseid asju – vana harmoonium , mille nad lasevad korda teha ja mida ma loodan salamahti natuke proovida , ja üks roositud tekk vanal puuvoodil . Magamiskoti sees on värsked heinad või õled , vist ikka õled . Ja vanad põrandariided on maas . Mu toas on ka üks petrooleumilamp , petrooleum sees . Ma ei ole seda veel põlema pannud . Mulle meeldib , et vanad asjad leiavad kasutust . Aga minu poolel asub ka progressi avangard Karli vana arvuti näol , internetiühendusega , nagu Sa mu kirja järgi arvata võidki . Voodi asub minusuguse külmavarese õnneks soemüüri taga , muidu oleks liiga rõske . Pliiti köetakse , alguses ajas natuke suitsu sisse , ja soemüür on leige . Arvasin , et krabisev magamiskott ei lase mul magada , aga esimese öö magasin küll suurepäraselt . Kõik olid juba üleval , kui mina ärkasin . Jõudsin vaevalt kohvi juua ja merele tere ütlemas käia , kui Karinil oli juba söök valmis , kartul ja pekikaste ja kaasavõetud tomateist ning kurkidest tehtud salat . Muuseas , Karin on toekas nagu taluperenaine muistegi . Siin aias kasvab sibulaid , tilli ja lilli ka , nii et kui kaasavõetud kraam otsa saab , on proviandile ( kartul ja soolaliha ) midagi kõrvale võtta . Päeval olevat parem tuld mitte teha , ikka sisseajamise pärast . Peale sööki tegime koosoleku , kus Karl meile eesmärgid püstitas ja nende saavutamise vahendeist rääkis . Niisiis meie Samueliga kirjutame kumbki ühe miniromaani ehk romaanikese ja sobitame need pärast omavahel kokku , nii et Karl ei tea , kes missuguse osa kirjutas . Mil moel me oma erinevad osad kokku klapitame , olevat meie asi . Karl väljendas arvamust , et kuigi Samuel pole varem kirjatöös kätt proovinud ja minu artikleid pole Karl ka enam ammuilma lugenud , määrab ta eksimatult ära , kes mida on kirjutanud . Karl on minu meelest alati natuke meesšovinist olnud . Küllap pidas ta meie erinevate ametite ja iseloomu kõrval silmas ka seda , et mina olen naine ja Samuel mees ning oma väikeste skandaalidega üpris isase inimese kuulsuse võitnud . Mulle teeb see kõik pisut nalja ja on omamoodi põnevgi . Kardan ainult , et Samuel kukub jooma ja meie kirjanduslikust eksperimendist ei tule midagi välja . Aga esialgu on kõik korras ja Samueli silmad ja nina vaatavad ebamäärases vanuses habeme seest üpriski reipalt . Kaalul on kolmeliitrine pudel prantsuse veini . Võtsime kokku ka oma sõjanõukogu . Samuel pakkus välja , et tema peategelane on pisut laiast ilmast eemale tõmbunud nagu meiegi , põhjuseks näiteks mehe truudusetus . Samuel võttis siis " naispeaosa " enda täita . Mina võin seetõttu kirjutada suvalise stoori , ainult et peategelane olgu mees . Otsustasin veel , et mu tegelase keelekasutus on steriilne . See tuleks mulle kasuks ja aitaks mul vabaneda nii-räägivad-kõik-stambist . Pärast paneme need asjad sel moel kokku , et Samueli tegelane tõlgib minu raamatut . Esialgu läksin mere äärde päevitama ja Samuel läks Karliga kalale . Kuhu Karin läks , ma ei tea , igal juhul ta minu seltskonda ei igatsenud , mille üle ma põrmugi ei kurvasta , sest pärast Sulle kirjutamist kavatsen oma romaani peale mõelda ja igasuguseid naistejutte vältida . Jaluta Nutsuga kaks korda päevas . Ja minu lillekest kasta kaks korda nädalas . Ära vastupidi tee . Tšauki ! I. Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : niuhti Kuupäev : <arv>.<arv>.<arv> <arv> : <arv> Suurus : <arv> Hei-hei ! Tervitusi suvitajailt . Nädal läinud nagu niuhti . Ilm on tore . Täna pidas Karl meiega teise koosoleku . Rääkis ohtudest , mis algajaid kirjutajaid varitsevad – soov oma põhimõtteid tegelaste suu läbi deklareerida , halb dialoog , ebausutavad tegelased , kusjuures häda ja viletsus seisneb sageli selles , et näiteks kolmekümne aastase naise ( nagu mina paari aasta pärast ) ja neljakümne aastase mehe ( umbes Samuel ) mõtteid , mälestusi ja tundeid omistatakse vastassoost teismelisele , läbiva joone puudumine ( alguses oleks nagu hirmus paljust kirjutada , aga pärast selgub , et see kõik on tüütu möga ) jne. Ma rohkem ei viitsi . Karl pole ise ühtegi romaani kirjutanud ja minu tagasihoidliku märkuse peale nähvas midagi omletist ja munemisest . Aga üldiselt elame sõbralikult . Kui Karin " romaanikooli " kuulama tuli , kukkus Karl edvistama ja Samueli nöökima . Karinit lähemalt vaadates hakkas mind vaevama mõte , et olen teda kuskil varem näinud . Rääkisin sellest pärast Samuelile . Too punastas natuke ( ohoo ? ! ) ja ütles , et on Karinit maalinud ( " Kevad mägedes " voonakeste ja lopsaka suuresilmse Primaveraga ) . Ära , palun , mind vanaks salakavalaks nõiaks pea , aga kohe põnevam on , kui mingit mängu saab jälgida . Mu meestegelane jälgib ka mängu ja on varsti ise võrgus . Ehee ! Paras talle ! Mis Karinisse puutub , siis oleme täiesti rahuldavad suhted sisse seadnud . Jututamine pole õnneks ta tugevaim külg . Nii võin rahumeeli ise lobiseda , kui tuju tuleb . Mu tegelase steriilne keelekasutus on ta mõttemaailma nakatanud . Tegelikult on mõttemaailma ja keelekasutuse vahekord minu arvates vastupidine . Nojah , aga ma pean tekitama ju tegelikkuse illusiooni . Võiksid natuke ringi sõita , kas või meid vaatama tulla . Kui tuled , haara nagist mu vana sinine kilekas kaasa . Pilved kerkivad . Ja too midagi magusat ja puuvilju ! Selleks korraks kõik . I. Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : Vaat siis Kuupäev : <arv>.<arv>.<arv> <arv> : <arv> Suurus : <arv> Tere ! Pärast Su ärasõitu hakkaski sadama . Külmavõitu on ka . Peame Samueliga oma korralisi koosolekuid lakas . Küsib , mis ma ühel või teisel puhul ütleksin . Vahel lobiseme niisama ja siis ta lööb äkki endale plaksti vastu pead , nagu tapaks sääski . Neid on siia ka tekkinud , aga pole viga , on hullematki nähtud . Kui S. ennast pähe peksab , on ta minult mõne väljendi ära ajanud . Minul ei ole temalt küll midagi laenata , sest minu tegelane on intelligentne ja igavavõitu . Samuel on siin kõikipidi viisakas – ei joo , ei ropenda , ei tiku mulle ega Karinile ligi . Ei vasta üldse oma immitsale . Võibolla on seda talle asjata omistatud . Ta ei ole minu meelest üldse edev , vähemalt Karliga võrreldes . Kirjutamine , so teise inimese kesta pugemine on üks imelik asi . Vahel tuleb nagu iseenesest midagi sellist , mida ma kunagi mõelnud ja tundnud ei ole . Peaksid ilmad ometi uuesti soojaks minema , saaks vähemalt päevitada ! Head aega ! Innu . Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : Re-ro Kuupäev : <arv>.<arv>.<arv> <arv> : <arv> Suurus : <arv> Re-ro ! Re-ro ! Kui Sa ei tea , mis see on , tuleta vanaema repertuaari , neid naisansambli laule meelde . Mingi gruusia laul , punane . Igal juhul on see tervitus päikesele . Jõin hommikul vara mere ääres kivi otsas kohvi ja vaatasin , kuidas päike tõuseb . Samuel liitus ka minuga . Nüüd lõdisen soemüüri taga . Tema istub köögis . Mina pole küll märganud , et ta Kariniga mingit liini ajaks , oli kunagi mis oli . Karl peaks igal juhul nende asjade suhtes , mis sellal juhtusid , kui ta kodunt hüppes oli , suuremat tolerantsust ilmutama . Kui Karlile ja Karinile edevust jagati , kahmas Karl suurema tüki endale . Varem ma mõtlesin salamisi , et Karlil oleks võinud moodsama väljanägemisega naine olla , aga nüüd olen vastupidisel arvamusel – imelik , et temasugune edev , armukade egoist endale nii toreda ja kena naise sai . Ehee ! Muidugi see kõik pole minu asi ja lõpuks olen ju nende külaline . Aga belletristlik tegevus on mulle mõju avaldanud ja ma lihtsalt pean teiste inimeste käitumise tagant nende iseloomujooni peilima . Olgu , lõpetan , sööma kutsutakse . I. Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : ai-ai-oi Kuupäev : <arv>.<arv>.<arv> <arv> : <arv> Suurus : <arv> Tere ! Eile juhtus meil siin piinlik lugu . Karl käis pudeliga ringi ja nuias muudkui Samueli , et tulgu talle seltsiks . Väga inetu , kui mõelda , mis seisus S. praegu on . Aga Samuelist ei saanud õnneks asja ja K. tõmbas üksinda nina täis ning hakkas mulle üleliigset tähelepanu osutama . Kui S. mind lausa oma kehaga kaitses , lõugas Karl , et mida ta endast õige arvab – ega kõik naised tema omad ole ja muud haiget loba . Loodan , et Karin ei kuulnud , aga kui kuulis , saab aru , et asi pole minus , vaid Karli vanas ja praegu küll põhjusetus armukadeduses . Aga mis ma kaeblen , ise tahtsin teiste inimeste kohta tähelepanekuid teha . Minu meelest Samuel teeb ka – minu kohta igatahes . Täna paistab õnneks , et asi pole liiga pingeliseks läinud . Karl tegi jälle töökoosoleku , poetas justkui muuseas paar vabandavat sõna ja rääkis meile , et tegelikult pole oluline , mida ja millest kirjutada , vaid kuidas kirjutada . Kui tekstil on pisut arusaamatuse lumma , mõeldakse filosoofia ise juurde . Mõtlevad need , kes mõtlevad , suurem osa loeb ajaviiteks , nii et peab lihtsalt löövust olema . Samuel ütles , et tema loeb ka ajaviiteks , et on kõigesööja ja kõigelugeja . Üldiselt käib see minu kohta samuti , kuigi praegu tahaksin õudselt puuvilju saada . Hakkasin mõtlema , et tõlgitav raamat võiks vabalt esimese veerandiku juures pooleli jääda . Rääkisin Samuelile ka . Hakkame varsti otsi kokku tõmbama . Tunnen , et tahan igasuguste sekelduste juurest kirjutamise juurde . Inger . Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : ohsaa Kuupäev : <arv>.<arv>.<arv> <arv> : <arv> Suurus : <arv> Tohoo pele , suutsin Sinu käest ka kirja välja meelitada . Ära minu pärast muretse ja sellele väikesele episoodile , mida ma Sulle rohkem nalja pärast kirjeldasin , et midagi ikka kirjutada oleks , mingit erilist tähelepanu pööra . Täna on tore päev ! Lugesime oma esialgse töö lõppenuks ja andsime teineteisele lugeda . Samuel ütles , et talle meeldib minu osa , olevat stiilne ja süvendavat tema arvamist minust . Tema arust on ta enda osa puder ja kapsad . Ei ole , aga imelik see on . Ei kahtlustaks küll , et Samuel on selle kirjutanud . Ei teadnudki , et S. oli abielus ja et tal on ligi kahekümnene poeg . Meie arutelu käigus tuli jutuks . Sattusime nii hoogu , et jäime sööma hiljaks . Tunnen töökat väsimust . Head ööd ! Nutsule pai ! Innu . Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : ah sa mait Kuupäev : <arv>.<arv>.<arv> <arv> : <arv> Suurus : <arv> Tere , Sa igavene vana tukunui , kas Sul pole linnas arvuti taga losutamisest veel lamatised tulnud ? Nagu Sa minu lopsaka pöördumise järgi võid aimata , olen kergelt vines . Loodan , et Sa pole minu äraolekul kuritarvituste teele asunud . Muide , kirjutasin " kuritervituste " ja õigekeelsusprogramm ei andnud punase lainelisega märku . Saime lõpuks hakkama oma suvetöö delikaatseima osaga –esialgse kokkusulatamisega või ehk siiski traageldamisega ? Karl käib meie ümber nagu kass ümber palava pudru . Tegime väikesed veinid , Karl pingutas natuke üle . Samuel vaatab meid kainena pealt nagu armsaid kergemeelseid teismelisi , kuigi Karl soiub , et pole varem karskeid kunstnikke näinud ! ( Kirjutasin alguses " kunstnukke " . Mul on ka vist täna midagi viga . ) Saadan Sulle kirja ära ja lähen magama . Ole siis mõnus , ära ainult kohvi joo , tee vahel midagi süüa ka . Inger . Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : ole-ole-ole Kuupäev : <arv>.<arv>.<arv> <arv> : <arv> Suurus : <arv> O-le-o-le-ol-e-o-le ! Pidu missugune ! Pidu minus eneses ! Minus vähemasti küll ! Kahtlustan , et S. on salamisi sama lapsemeelne kui mina . Kohe ma lõbustan Sind ühe dialoogiga , aga enne kirjeldan tegevuspaika . Niisiis – sinised dekoratsioonid on üll , meresinised ja taevasinised kirjeldamatu päikese ja vagurate pilvelammastega . Tohutu maasikapõõsas või -puhmas või pole aimugi , kuidas seda nimetada , on punaseid marju pilgeni täis ja taamal valendab veel õisi . On kiviaed ja kadakad ja lehmad ammuvad kaugel , pla-plaa . Muuseas , siin pole punased lehmad nagu Punik kodus maal , vaid musta-valgekirjud . Samuel leidis hommikul maasikaid ja kutsus mind ka jaole . Aga asi pole maasikates ega lehmades , vaid selles , et Karl luges meie surematu teose läbi ja tal tekkis probleeme , mida oligi vaja tõestada . Niisiis – läks lahti ! K : Lugesin teie romaanikunsti tippsaavutuse läbi – loodan , et te naljast aru saate ja liiga uhkeks ei lähe , ääh-ääh-ääh – ja pean paraku tunnistama , et mul tekkis tõesti mõningaid küsimusi . Samuel , pane käsi südamele ja vannu , et sa kirjutasid ise , mitte ei lasknud mõnel kolmandal isikul valmis treida . ( Naeratab võidurõõmsalt , toksib jalaga kivi ja püüab esineda nagu tead küll mis saate juht . ) S : Mis kolmandal isikul ? K : Mõnel daamil , Sammi , mõnel daamil . Sest Inger kirjutas nõndanimetatud Riia-romaani ja selle lapsevalus ( itsitab ) naisterahva ponnistusi ei pannud sina kirja . I : Oled kindel , et mina kirjutasin Riia-romaani ? K : Raudselt ! Sinust võib veel literaat saada . Enam-vähem omavanuse mehe , kuigi igava mehe stoori pingutasid välja . I : ( Vaatab Samueli poole ja saab jaatava märguande . ) Ei pingutanud , kirjutasin lõdvalt , nagu iseenesest . Ja Samuel kirjutas tõesti tõlkija-loo . K : Sina seda ei kirjutanud , see on siililegi selge . Sul ei ole niisugust kogemust . Aga et Samuel ... ( Tõstab käed üles ja veab suu kõrvuni . ) Ausõna , mina annan alla . Mu prantsuse vein on teie . Pidutsege ! S : Mis siis minu osaga valesti on ? K : Selline sigri-migri sinu pintslilöökidega võrreldes . Noorepõlvepeika , armsasti haisvad pulmapäevakleidid , nagu mõni mammi koristaks kappi ... Upud pisiasjadesse , aga lugejal on raske mõista , mille ümber kogu trall käib . Tegelikult teil ei ole veel mingit pidu . Õnnelik lõpp on kirjutamata . Aga kui hästi järele mõelda , siis su viimase aja plätserdised , Sammi , on ka kuidagi lillelised ja ... Eks ma võtan teadmiseks , et inimesed muutuvad . Nii et siis lõpp . S : Saab tehtud . I : Võib koguni kaks lõppu kirjutada , üks õnnelikum kui teine . Siis saad jälle arvata , kumb on kumb . K : Ah , käige kassi saba alla oma õnnelike lõppudega . Muuseas , ega kahe lõpu mõte halb ole . " Prantsuse leitnandi tüdruk " . Isegi kolm võiks olla ... I : " Lola jooks " ... Ta võiks viimasel päeval endale vähemalt sametjaki osta ... K : Lola vä ? ( Ilmselt olen Karli vastu õel ! ) Muidugi me rääkisime veel , aga rohkem ei viitsi kirjutada . Järgmistel päevadel sulatab Samuel meie praeguse lõuendi üheks tervikuks . Siis vaatame , kuidas lõpu või lõppudega saab . Kui päris valmis on , see on küll väga tinglik otsustus , sest " romaani " ümber võiks mõelda lõpmatuseni , saadan Sulle lugeda . Riputaks pärast või netis üles . Karlil pole sellega midagi peale hakata . Tegelikult kogu see värk on üle ootuste eriline kogemus ja ma peaksin Karlile tänulik olema meie ärgitamise ja küllakutsumise eest . Kas me Sinuga läheme koos ema juurde ? Mõtle selle üle . Kui ma linna jõuan , läheb mul paar-kolm päeva aega , ja siis võikski minna . I . Kellelt : Inger Pindmaa &lt; Inger. <email> &gt; Kellele : &lt; <email> &gt; Teema : Palju-palju ja korraga Kuupäev : <arv>.<arv>.<arv> <arv> : <arv> Suurus : <arv> Ilmar ! Su soov pani mu tõeliselt piinlikku olukorda , või ma vähemalt kartsin seda . Igal juhul nihelesin ja kokutasin mis hirmus , kui ma sellest lõpuks rääkida julgesin . Aga Samuel ainult naeris häbelikult – ei mingit ülbust kirjatsura vastu , nagu ma kuulnud olen – , ja ütles , et mina ju ei määri talle pähe mingit napakat ettekujutust temast ega pane talle suhu oma sõnu . Ütlesin , et kutseeetika ei lubaks . Kui armas kuulda , ütles tema , et seda iseenesestmõistetavat mõistet keegi tõepoolest veel iseenesestmõistetavaks peab ! Tegelikult pole ma ju mingi erand ! Kaugel sellest ! Seletasin talle , et meie vennas ( ões ) konnas supsab ju samuti nagu teisteski tsunftides mõni tõrvatilk meepotti , aga tegelikult ei tohi nii üldistada , et õpetajad on lollid ja kiusakad , arstid lohakad ja omakasupüüdlikud , ajakirjanikud nahaalsed ja südametud , kunstnikud veidrad ja liiderlikud ... Sul on veel noore inimese optimismi , naerab tema . Minu meelest sai intervjuu päris kena . Vähemalt on see minu elu seni kõige kenam pealkiri , mis tuli iseenesest , ilma punnitamata . Mis romaanisse puutub , siis lõpetasime selle kiiresti ära , et ta ülepea ei kasvaks . S. kardab küll , et Elli koos Tirtsukese ja Kivilillega tuleb talle kunagi Tallinnas või ei tea kus vastu ... Minul on parem . Liiga tihti ma Riias ju ei käi . Viimati näidati mind Riia loomaaiale Vene ajal ja eelmisel suvel jalutasin korra Riia vanalinnas . Tõeliselt ilus õhtu oli , mis kumab minu osast läbi . Olgu . Saadan Sulle mõlemad asjad ära ja loodan kiitvat arvamust kuulda . Hakkame siin otsi kokku tõmbama , et Karl ja Karin saaksid pisut kaksindust nautida . Samuel küsis paariks päevaks meilt öömaja . Muidugi lubasin . Da-da ! Sinu armas ja tragi väikeõde Innu . Lisatud failid att<arv>. dat ( <arv>k ) Intervjuu. doc ( <arv> k ) att<arv>. dat ( <arv>k ) Sametjakk. doc ( <arv> k ) I. P. Läänemaad võib leida su viimase aja maalidelt küll silmitsi varsakapjadega maantee ääres , küll maaliallkirjadest – " Läänemaa kullendav taevas " , " Läänemaa I , II , III ... " . On su juured Läänemaal ? S . T. Olen jah Läänemaa mees . Mitte mere äärest , vaid sealt Harjumaa piiri vastast . Kodu mul seal enam ei ole . Kus poisipõlves võis maasikaid leida , seal kasvavad nüüd lepad , kased tikuvad sohu . Elu on ka sealkandis soiku jäänud . Oma isakodu ma enam enesele ei saa ja teist kohta seal lähedal vist ei taha . See kõlab kuidagi pessimistlikult , ometi on su Läänemaa-maalid rõõmsad . Mu lapsepõlvemälestused on valdavalt rõõmsad ja ilusad . Ega ma olegi pessimist , või kui , siis optimistlik pessimist . Aga mul on hea meel , kui mõni lapsepõlves nähtud koht unes ilmub . Kas peale isakodu ja lapsepõlve on veel kohti ja aegu , mida armastusega üle vaataksid ? On ikka . Ometi arvan , et kogusin endasse just enne kooli palju olulist – loodus ja loomad kui üksiku lapse seltsilised . Ja vabadus . Kunagi elus pole ma vähem teinud , mida peab , kui lapsepõlves . Tegin , mida tahtsin . Olin uskliku südamega väike metslane . Oled sa päriselt usklik ? Jah . Aga vahepeal vist ei olnud ... Kas soovid oma pojale , et ta käiks sinu jälgedes ? See , et poeg käiks isa jälgedes , on niisugune südant uhkuses paisutav lootus . Aga ei . Mäletan naabrivanaisa käest kuuldud lugu , kuidas tema vend astus isa järel käies rästiku peale . Isal olid saapad jalas , pojal mitte . Laste juures on võluv just see , et neis paistavad välja küll mõned vanematelt päritud jooned , aga uues kombinatsioonis . Lapsepõlves nad paratamatult olenevad meist , aga ei peaks hiljem mingeid vanemate teostamata unistusi täitma , vaid eneste omi , ja jätma oma jäljed . Minu poeg on teistsugune kui mina . Just seda ma imetlen . Mida arvad naistest ? Olen heas ja halvas sõltunud naistest . Kõige ustavamad olid ema ja ristiema Elli , isa õde . Nüüd on nad surnud ja minagi juba täiskasvanud ehk nagu ütleks üks tuntud kirjamees – kuresaapaist väljas . Naiste elu on raskem ja kindlam , arvan ma . Neid ei saa nii kergesti rajalt maha võtta . Eks erandeid ole ka . Viimasel ajal püüan selle teistsugususe varjus avastada inimest üleüldse . Nagu nemad meis . Või ma ei tea . Kas elus on peale naiste sinu jaoks veel saladusi ? Jah . Kogu elu on oma näilisest avatusest hoolimata saladus . Mu pildid väljendavad püüdu midagi enda jaoks selgeks maalida , aga ... ... teiste jaoks on seegi saladus . Su " Sametjakk " , miks ta hõljub , varsakabjad ehteks rinnas , nii koduselt Läänemaa kohal , nagu kuuluks ta sinna ? Kas ma tohiksin maalimist ja kirjutamist võrrelda ? Ega ma kirjutamisest palju tea . Ja loen ka kõike . Mul oli varemalt tunne , et maalimine on päris kunst ja sõnadega kujutamine allub rohkem justkui mingile plaanile , kas või ideoloogiale või hoopis tahtmisele lõbustada . Nüüd ma arvan , et sõnadega juhtub samuti kui värvidega . Miski hakkab hoopis inimest ennast käsutama . Tekib mingi iseeneslik süvastruktuur . Siis äkki lööb midagi pinnale . Mõtlen selliseid asju , mis mingile plaanile või kavatsusele ei allu . Tahetud on midagi muud , aga tuleb teistmoodi . Ma püüdsin seletada , miks ma teen viimasel ajal teistsuguseid asju kui enne . Kas sa tahaksid teha veel midagi niisugust , mida enne pole teinud ? Ikka tahan . Hakkasin kevadel iseenda lõbuks tõlkima . Veel tahaksin kellegagi kahasse lasteraamatuid teha . Teine kirjutab , mina joonistan . Ja maalida tahan , muidu tuleb ahtra lehma tunne . Kui ma paluksin sul lambakarja maalida , kas maaliksid ? Ports lambaid ? Aga miks mitte . Kui mul vaim peale tuleb , siis maalin . Nad oleksid sellised metafoorsed lambad , kel Hea Karjane pilku peal hoiab . Aga see on kõigest kavatsus . Lambad Läänemaal ? Läänemaal . Lapsepõlvel paistab su elus tähtis osa olevat . Kelleks sa tahtsid saada ? Ei tahtnud kellekski . Ei kosmonaudiks , korstnapühkijaks ega karjakuks . Nohistasin omaette . Teisi lapsi läheduses polnud . Õppisin varakult lugema , ei mäletagi õieti , kuidas . Illustreerisin salamahti mõned raamatud ära ja sain vitsu . On su elus olnud aegu , millest eriti rääkida ei tahaks ? On . Ja kui tahaks , ei mäletakski suurt midagi peale lõputu pohmelli . Nüüd küsiksin sult mõned sajandilõpuküsimused . Kas ja kuidas on postmodernism sind mõjutanud ? See on vaev ja rahulolematus , tahtmine lõhkuda ja kildusid korjata ja vaadata , kas veel midagi välja tuleb . See periood sai mul koos pohmelliga läbi . On Õhtumaa kultuur sinu meelest alla käinud või koguni hukas ? Kas ma oskan öelda ? Nõndanimetatud massikultuur koosneb asjadest , millel on kunstiga vähe pistmist . Reklaam on rämps . Aga rämpsugi võiks paremini teha . Meelelahutus on paras saast või ehk kämp või ma ei tea mis . On kõike . Massid ja üksikisik ? Tsirkust ja leiba ! Sellele vastandina tuleb itaalia ooper meelde . Kuidas kõige vaesemadki jaksasid seal käia ja vilistasid järgmisel päeval aariaid . Aga ma olen parem ise saast kui tõmbun kuhugi üksindusse ja arvan , et olen elitaarne tegelane . Raha ? Raha paneb inimesi tegema asju , mida nad muidu ei teeks . Viinaorjusest saab veel lahti , aga rahaorjusest ei saa . Viinaorjust olen oma nahal tundnud , rahaorjust õnneks suurt mitte . Pean hoiduma uuesti orjaks saamast , ükskõik mille orjaks . Kas ilu päästab maailma ? Nii , nagu mina seda mõistan , jah . Ilu on valgus , Valgus suure tähega . Aga valgus üleüldse on ilus . Kas tänasel päeval on ilus valgus ? Jah . Väga ilus . Ma näen inimesi mere ääres istumas , mehi ja naisi . Meid ja neid , keda mäletan . Ema ja isa . Vanaisa ja Ellit . Omakülainimesi . Jah . See oleks mu " Sajandilõpu suvi Läänemaal " . Ta tõmbas lehe oma suurelt trükitud nimega – Eleanor ja selle tuletised , Lea lapsepõlves ja Elli sealtsaadik , kus ta Kivilillega tuttav oli - raginal masinast välja , kortsutas sentimentaalsust põlastades kokku , viskas prügikastist mööda ega teinud sest numbrit – ta oli alati pisut lohakas olnud – , sättis uue lehe masinasse ning tundis esmakordselt , kui ebaõiglaselt see välja kukkus , et Kivilill kasutas nüüd üksi nende kahasse ostetud arvutit . Paraku asus see Kivilille majas , mille Elli kadunud äi kuldseil kuuekümnendail ehitas , ja kuulus seega täielikult Helmutile , maja muidugi , mitte arvuti ja mitte Elli ostetud raamatud . Ja mõned asjad veel . Ent Elli teadis , et oma asjad saab ta takistamatult kätte , aga kui väga ta ka arvutist puudust tundis , ei hakka ta seda küsima ega võta vist pakkumise korralgi vastu . Aga kui Kivilill endale uue ostaks , miks ka mitte , sest kui Elli möödunud suvel elamise seestpoolt üle pintseldas ja Rein , Elli ainuke vend , tapeedid seina viskas - see oli tal nii käpas , et päev ja tuba - , ei aimanud Elli uneski , et ta vaevalt ühe talve heledamaks ja rõõmsamaks muutunud majas elab , ja mõistagi ei küsinud Kivilillelt raha . Ja kui palju veel uued aknaraamid maksid ! See-eest ostis Kivilill uue külmkambri , korraliku sügavkülmiku . Aga Elli ei taha peale päris oma raamatute ja rõivaste sealt midagi ... Nüüd lõi ta töö uuesti lahti , luges uue musta lõigu läbi , mõtles paari fraseologismi üle , keskendus natuke ja varsti kuulutas kirjutusmasina tonksimine , et Elli mõte rändas nagu tänulik pime , keda teine heatahtlikult ja võimukalt talutab . Ometi ei saanud ta töökat õhtupoolikut nautida , sest kellegi sammud , natuke tuttavad sammud , tulid trepist üles , peatusid Elli ukse taga , ja Elli läks avama , hirm ja lootus südames . Aga see ei olnud Kivilill , leppimispalve huulil , ei olnud see ka naabri-Liine Roland , lõhnad juures ja kergemeelsed mõtted silmis vilamas , oli hoopis vennapoeg Aivar , kelle sammudki patsusid mõlema täismehe jaoks liiga kergelt . " Tere , Elli , " paristas poiss reipalt , " ma tooks mõned asjad su juurde suveks hoiule . " " Too pealegi , " kostis Elli . " Mis asjad need on ? " Aga juba kostsid trepilt teisedki sammud , raskemad , sest tulija kandis arvutit , ja Aivar jooksis mitut trepiastet korraga võttes uuesti alla ning Liine uks vajus justkui iseenesest natuke paokile , nii et kett paistis . Poiss tuli tagasi printeriga . Veel toodi hoiule kilekotitäis kassette ja teine raamatuid . Asjad tema juurde tuua oli üpris mõistlik tegu , sest vana maja agulis jäi suveks peaaegu tühjaks ja tudengite üüritubade " puhtakstegemisega " saanuks kõige kartlikumgi algaja hakkama . Ja Elli mõtted arvuti saada täitusid nagu tellimise peale , sest Aivar , kelle sõber kohe jalga laskis , istus koduselt laua taha , uuris vana kirjutusmasinat ja tähendas : " Sa ju oskad arvutil ka midagi teha ? " Ja kui Elli noogutas , jätkas : " Lase siis käia . Printeri kassett on peaaegu täis . Kas sa tõlgid midagi toredat ? " " Ah , üks uina-muuna on , sulle vist ei lähe peale , aga mulle endale meeldib . " " Eks ta ole . Ealised iseärasused , " teravmeelitses poiss . " Su vennapoeg annab otsad , kui ta kohe süüa ei saa . " " Kas praekartulid ja pannkoogid kõlbavad ? " " Mida kiiremini , seda paremini , " vastas Aivar ja hakkas arvutile juhtmeid taha sättima , kuigi sellega oleks Elli isegi toime tulnud . Kui poiss oli söönud , telekast ühe märuli ära vaadanud ja Elli keelitustele järele andes talt sõiduraha vastu võttis ja ööseks jäi , et hommikul bussiga koju sõita , tõmbas Elli vaheukse kokku ja istus arvuti taha . Ta kibeles sedavõrd , et unustas mõelda , mida Kivilill võiks parajasti teha . Masinal toksitud osa tuli arvutisse lüüa . Mina-tegelane , selline tundlik tüüp , mõnules oma süü juures , arvas Elli . Kivilill , kes ta enda väga inetult reetis , ei olnud nende kooselu jooksul küll mingeid süümekaid tundnud , ta polnud millegi alatuga teiste vastu peale Elli ka hakkama saanud , aga vaevalt tal praegugi midagi kahetseb . Oli teine selline paksunahaline , silmad kui võltskalliskivid peas kilgendamas . Tegelikult ei oskaks Elli vääriskivide ehtsust määrata ega tunneks hinda . Ta vaatas vana " Continentali " hüvastijätuks kerge heldimusega – see tehnikaime ajas ta vahepeal nii vihale , et ta visanuks masina meeleldi aknast välja . Tähekangid kippusid kinni jääma , lint ei kerinud ise edasi . Elli ütles noil puhkudel kõvasti välja ühe teatud illatiivi , mida vanasti märgiti p-tähe ja kolme punktiga , ning tal hakkas tublisti kergem . See ei käinud mitte üksi vana masinalogu tõrkumise kohta , vaid üleüldse selle liigvesise olukorra kohta , kus Elli mõtted Kivilille juurde kiskusid ja silmad ilmast ilma pilkuma hakkasid . Nüüd kõristas ta puhta lehe mõnuga läbi masina , lükkas siis kogu kaadervärgi võlliga kohakuti ja laskis selle hoovakese , mille nime ta ei teadnud , klõnksti alla ning pani masina kappi pappkasti , kus too oma vanaduspõlve pidaski . Tal oli ootamatult pidulik tunne , nagu oleks ta möödanikku lükanud ühe ajaliselt väikese , aga tähelepanuväärse osakese oma elust . Võib-olla juhtub selle õnnetu elulõigukesega nagu sugulastelt päranduseks saadud kirjutusmasinagagi – ainult koristades piilutakse ehk korraks kasti , et mis seal nüüd oligi , puudutatakse korraks mõnda tähte ja pannakse karp pealt uuesti kinni , teadmata , et Elli masina kohal kummardudes vett ja vilet nägi , nagu ka keegi peale Elli enda , Kivilille ja arvatavasti Raine ei tea , miks Elli nii kiiresti puhkusele läks . Liine ehk kahtlustab midagi – vanamuttidel on selliste asjade peale hea nina , aga tühja temast . Et Elli ema suri vaid nädal aega varem , kui Elli maailm päriselt vappuma lõi , arvati , et tegemist on ema kaotusest tingitud tunnetega . " Tahan natuke seal olla , tuju on niisugune , " põhjendas Elli töö juures ja teda usuti , kuigi arvati , et Tuneesia-reis ehk aitaks paremini . " Võtan sinna ühe tõlketöö ka kaasa , " tunnistas Elli ja keegi ei muretsenud enam tema pärast – töö hoiab inimese alati kindlal rajal . Ta ohkas ja hakkas kirjutusmasinal toksitut ümber lööma . Mõtlesin , et võiksin selle loo jutustada Sulle , papa . Ma koguni kujutasin ette , et Sa astud sisse , enne ukse taga hoolega jalgu pühkinud , vaatad piinlikkusega mu ajamata habet , punaseid silmi ja konikuhja tuhatoosis . Sa ütleksid tere ja et ilus ilm täna , võtaksid mantli seljast , ja riidepuud leidmata riputaksid selle nagisse . Küsiksid , kas ma kohvi olen joonud , ja minu pearaputuse peale hakkaksid kärmesti askeldama ning kui ma end Sulle selga pöörates riidesse panen , tühjendaksid märkamatult tuhatoosi , peseksid selle puhtaks ja kuivataksid hoolega ja peagi täidaks ruumi meeldiv kohvilõhn . Sinu tavapärast juttu kuulates – linnauudiseid , mõnda naljakas lugu – unustaksin ma vastumeelsuse söögi suhtes ja hammustaksin kohvi kõrvale nagu kogemata paar võileiba . Süües aga teadagi kasvab isu ja kui Sa asutad ennast omletti praadima , pean ma juba neelatama nagu koer , kes näeb oma inimest talle toitu valmis panemas . Kujuta ette , ma tegingi nii , võileivad ja kohv kaasa arvatud , isegi habeme ajasin ära , ainult omletist ei tulnud midagi välja , sest kujutlus sööki ootavast koerast viis mu mõtted koertele üldse ja paraku assotsieerub mul noomeniga " koer " epiteet " ustav " . Seepärast ei saanudki ma söögi ootamisele keskenduda nagu Pavlovi koerake , sest ma polnud ustav , ka võtsid mõtted loomkatsetest mult üldse isu . Olen üks ebaustav ja silmakirjalikult õrnasüdameline tüüp nagu Sinagi , papa , aga minu asi kukkus halvemini välja kui sinu oma – mina ju eriti ei kannatanud , kui Sa ära läksid ; ja kui ema , Sinu eksabikaasa , oli paar päeva oma toas olnud , väljus ta naeratava näoga ( kuigi paistes silmadega ) ega öelnud Sinu kohta ühtegi halba sõna . Selle asjaliku hinnangu võin ma anda nüüd . Siis , lapsena ma ohkasin kergendatult ja tormasin ta sülle . Ent Mirjami kannatustest vaevatud nägu ja anuv pilk ilmutavad end mulle ikka ja jälle . Aga mul on Sinuga koos parem , papa , ma tunnen ennast koguni iseenda eest hoituna , ja kuna Sa ei kandnud oma abielukoormat ustavalt lõpuni , peaksid Sa mind seda kannatlikumalt ära kuulama . Me võiksime tänase ilusa ilmaga pisut väljas ringi jalutada , et vaadata , kuidas kevad edeneb . See oli Sinust kena , et Sa selle väikese suvemaja meile jätsid . Mulle meeldis väiksena ja poisieas siin väga ja need kümme aastat , mis ma alul Moskvas ja siis Pariisis elu nautisin , veetsid ema ja vanaema – andku ta mulle andeks , et ma nii õrnalt ja armastavalt ei oska tema mälestusesse süüvida nagu üks teine Marcel – suved ikka siin . Mirjamilegi olevat meil meeldinud , kuigi tema isal on hulga uhkem suvila , aga ju ta kujutles siin ette minu samme rohul ja lumel , mu kiikumiskaski , mu oravaid ja linnupesi . Ja mu ustavat vana koera , kes mu ära päästis , kui ma sellesse tulvaveelompi sulpsatasin . See oli vist esimesel talvel ilma Sinuta . Jah , just sinna , kuhu me praegu läheme . Nagu Sa ehk isegi mäletad , kogunes sinna pajude vahelisse sügavasse lohku kevaditi ikka vesi . Võiksime siin kõrgemal istet võtta . Näe , kividki juba päikse käes soojad ja eemal maantee kohal hõljub tolm ning kaugemale vaadates paistab kogu pajupõõsaste ja mulluse rohuga kaetud maa hägune ja rohekas-lillakas-pruun . Ja rohelise metsa tagant paistab hallikassinine mets . Aga eks Sina peaksid oskama neid värve paremini kujutada , sest Sina ju maalid . Ei tea , kas sellepärast , et ma seal loigus väiksena puristasin ja appi hüüdsin , või millegi muu pärast , kuid kõik kevadised kraavid , jõekesed ja lombid tõmbavad mind ühtaegu ligi ja tekitavad ebamäärase hädaohutunde . Mäletan , et olen umbes samasuguse kauni ilmaga siin seisnud , kahm ja nukrus südames . Jah , varakevad sel maal teeb mind kurvaks , Pariisi kevad muutis rõõmsaks ... Elli sirutas selga ja mõtles teatava imestusega , et nii rõõmsameelne kui ta ka varem oli , tegi teekond Tallinnast Tartusse ta alati pisut nukraks . Rääkimata viimastest kordadest , kus ta ema matma tuli ( sedapuhku veel Kivilillega koos ) , ja sel päris viimasel , kus helendav taevas lennuki sirge valge jäljega moodustas nukra kontrasti ta enda masenduse ja ropaste teeäärtega . Ellil oli tunne , et ta võib midagi hullu korda saata , paluda metsapeatust või kellegagi juttu ajama tikkuda või valju häälega töinama panna , aga õnneks hakkas tema tähelepanu köitma teisel pool vahekäiku tema kõrval istuvate naiste jutt . Ta oli tundmatule blondile , temast endast umbes viisteist aastat vanemale malbele daamile tänulik pealtkuuldud loo ja ta meeltesse kerkiva võimaluse pärast , kui kena oleks meestest häirimatult selles kuldses proua-eas elada , ja et erinevalt tollest naisest polnud temal lapsigi , kelle elu pärast muretseda . Elli klõbistas veel paar lehekülge mina-tegelase monoloogist oma isale selgetel varakevadistel päevadel , pani siis arvuti kinni , otsis äratuskella välja , et vennapoeg õigel ajal üles ajada , ja jõudmata üllatust tunda , vajus unne , ärgates alles plärina peale , mida laskis kuulda plekk-kausile pandud ärataja . Poiss ära saadetud , võttis Elli teise kruusitäie kohvi , vaadates rõõmsas eelootuses arvutit ja oma tööd . Lahtise akna taga aias sidistasid pääsukesed ja õitsesid sirelid ja Ellil oli tunne , nagu oleks ta murelikust aprillilõpust sooja suvealgusse astunud . Eelmisel päeval või hästi magatud ööl toimus midagi uskumatut . Elli sondeeris ettevaatlikult seda küntud ja äestatud põldu , oma murtud südant , aga seal kasvas hoopis parem oras , kui ta loota julgenuks . Mõtle selle peale , kuidas sa pettusest teada said , käskis ta ennast rangelt . Nojah , halvasti ajastatud oli see küll , aga ei tulnud Kivilille jõhkrusest , vaid ta enda tavapärasest erinevast käitumisest . Elli ei leinanud oma ema just lohutamatult , aga pisut rohkem tähelepanu ja hoolitsust vajas ta küll . Sel õhtupoolikul sattus ta pärast asjaajamisi linnas Kivilille töökoha lähedale . Kui mees veel seal on , mõtles ta , oleks kena kuhugi minna , kohvikusse või kinno või lihtsalt natuke maad jalutada . Ta jõudis teisele korrusele , kus koristaja just asutas ennast treppi pesema . Elli soovis jõudu ja küsis , kas kedagi veel kohal on . Mõned on , kostis koristaja ; Elli pühkis lapi peal jalgu ja astus üsna enesekindlalt edasi , sest Kivilille töökaaslasi ta tundis nagu Kivilill tema omigi ja mõnikord käisid mõlemate töökaaslased neil kodus külaski . Esimene asi , mida ta eesruumis nägi , oli Kivilille tore tumepunane nahkdiplomaadikohver , mille töökaaslased mehele viiekümnendaks sünnipäevaks kinkisid . Ka Helmuti mantel ja barett rippusid nagis , samuti üks valge villane kapuutsiga naistejakk – taolist imetlesid nad just mõned päevad tagasi nende raamatupidaja Raine seljas , et soe , moodne ja sobib hästi kõigi mustade ja valgete rõivastega , mida heledapäine ja väga hea välimusega Raine kandis . Lased küll mantlirätsepal teha , aga kellelgi on veel umbes niisugune , mõtles Elli hajameelselt ja astus poikvel uksest tuppa , kus mehe töölaud asus . Ent Kivilille polnud ruumis . Ta katsus kordapidi kõiki uksi , aga need olid enesestmõistetavalt lukus , sest kedagi peale Kivilille ja valge jakiga naise ju polnud . Siis silmas ta nurga taga toolil Raine ridiküli ja mahukat kotti , millega nende usin raamatupidaja kaustu koju ja tagasi tassis , kuulis lukustatud puhketoast tasast kahinat ja koos arusaamisega haaras Ellit paanika . Ta põgenes tagasi vaatamata ja koristaja küsimusele , kas ei olnud õiged inimesed , heitis välisukselt tagasi : " Ei olnud jah ! " Ta kiirustas sihitult ja teisi inimesi müksates mööda tänavaid , nahk seljas märg , omaenda higi lõhn ninna tungimas ja süda kloppimas , meenutades autotuledest pimestatud heas toitumuses jänest . Siis jäi ta mingile nurgale hinge tõmbama , tundis kohviaroomi ja astus avatud uksest sisse . See oli väikese kohvikunurgaga pagaripood . Ta võttis tassi kohvi ja paar sooja saia ning potsatas vabale toolile istuma . See kujutelm oli midagi oma eredusest kaotanud . Kui keegi oleks suvatsenud seda filmida , oleks saanud piinlik-naljaka lühifilmi pealkirjaga " Kaotatud kinnas " , sest kohvikus avastas Elli , et üks kinnas on kadunud , aga järgmisel päeval leidis ta selle kodus kindariiulilt teise kõrvalt . Kivilill , kes võttis asja külmavereliselt , ja hoolimata sellest , et naela seinalöömine polnud tema töö , mõtles üldjoontes palju majanduslikumalt kui ta naine , ei tahtnud , et Elli peale mehe ka kinda kaotab , sest erinevalt ühest mehest pole üksiku kindaga kellelgi midagi peale hakata . Elli ümises ringutades . Tugevalt mällusööbinud pildi mustvalgetesse toonidesse oli märkamatult segunenud neutraalset halli . Ega tema polnud esimene ja viimane , kellega nii juhtus . Ellile kõige meelepärasem naisteajakiri kirjutas meelsasti lahkuminemise teemal ja tuntud ja tundmatutest naistest , kes vankuma ei löönud , asjast üle said ja otsajäämise asemel pigem särama lõid . Aga Elli ei mõelnud , kuidas ta siin kadunud ema korteris särada võiks , Elli lonksas kohvi ära , ei viitsinud tassigi loputada , ja hakkas vanal Continentalil trükitud algusosa arvutisse klõbistama . Kui ta sellega valmis jõudis , olnuks mõistlik linna jalutama ja poodi minna , aga Elli sai eelmisel ööl " unel sabast kinni " – Kivilille väljend – ja tahtis ainult vett juua ja väikese uinaku teha . Enne tuli üle koridori ära käia ja loota , et Liine uste kääksumist tähele ei pane ja oma nina välja ei pista . Naabri ukse vahelt imbus rasvavingu , sees kolistati pottide ja pannidega . Oma kohmitsemised kohmitsenud , tõmbas Elli vett , ületas edukalt koridori ja hingas oma uksel juba kergemalt , kui pärani allukse vahele ilmus suur tume kuju – Roland . Elli pani ukse kiiresti kinni ja tõmbas riivi ette , aga uni oli nagu peoga pühitud . Ta pesi käsi ja nägu , endal süda puperdamas , tegi tassi teed , leidis õuna ja paar kuivanud juustuviilakat leiva peale ning kiirustas koos oma söömaajaga tagatuppa , kus ta ei olnud kohustatud kuulama , kui keegi korteri uksele koputab . Et ta magada ei saanud , hakkas ta ennast mustast tõlkes , suure reavahega tekstist ja vahelekirjutatud tundmatute sõnade tõlkevastetest koos võimalike sünonüümidega , läbi murdma nagu naabripapi seal teisel pool aias labidaga oma sööti jäänud peenramaast . Oleme kahe mehega siin maaõhus ennast rahustanud küll . Juba kumab mets õrnroheliselt , Sinu maalimised on seks korraks maalitud , ja nüüd ma kutsun Sind mõttelisele reisile Riiga . Eks sõidame sinna tegelikult ka , meil mõlemal ju linnas asju ajada , ja tore oleks , kui Sina istuksid roolis , aga seda ma ei hakka ette kujutama , parem istu minu kõrval ja tõmba rihm korralikult kinni , sest mulle meeldib kiire sõit . Sõida ettevaatlikult , ära kiirust ületa , ega küsimus ole ainult meis , kuulen ma Sind ütlemas , ja noogutan mõistlikult . See veel puuduks , et ma kellegi alla ajan või kokkupõrkes süüdlaseks saan . Sa paned oma palitu korralikult tagaistmele ja minagi viskan oma pika , kurvameelsele ja romantilisele noormehele viitava pika mantli sinna . Kui tumedad lokkis juuksed välja arvata , sarnanen ma Majakovskiga ja ühtlasi olen oma ema nägu . Mõlemad sarnasused on väga petlikud . Kui tugev Majakovski oli , seda ma täpselt ei tea , aga mu ema , seda tead Sinagi , on tugev nagu hästi juurdunud puu . Mis puu nimelt , ei oska täpselt öelda , aga küllap teda ehtisid pruudi- ja noorikueas mahedasti lõhnavad õied , nii et Sa ei märganudki ta võimast tüve ja toekaid oksi . Kui õied maha varisesid , varjas küll tore lehestik , aga äkki tundsid Sa ennast kuidagi nõrgana ja ebaväärikana ta kõrval . Ma armastan ema väga , aga ma ei taha temaga mitte mõtteiski oma muresid jagada . Tema leebuse tagant aimub jõudu ja see jõud leiaks mulle lahendusi ja mul endal poleks midagi muud öelda kui " jah , ema " . Inetu on nii mõelda , aga hea , et ta on lihtsameelne . See tähendab , ta ei kahtlusta lähedasi varjamises ja salapattudes . Kui ma mingil imelikul moel peaksin oma elutahte tagasi saama ja koguni elumõtte leidma , tahaksin teie mõlema vastu parem olla kui enne ja aidata teil teineteisegagi lihtsamalt suhelda . Ära karda , isa , ega ma ei hakka teid uuesti paari panema , ma sooviksin ainult , et Su silmad ei pilguks nagu vahelejäänud poisikesel , kui te emaga ootamatult vastamisi satute , ja ema lõug ei tõuseks nõksti kõrgemale , nägu korrapealt jahe ja väärikas , nagu oleks sealt külm hoovus üle käinud . Seda vaadates hakkab minulgi alati külm ja mul on kahju , et te peate minu pärast seda ebameeldivat näitemängu esitama . Majakovski nimi äratas Ellis mingi seose Rolandiga . See ei lasknud töösse süveneda ja justkui nõudis , et Elli leiaks oma koolitüdrukuajast põhjenduse sellele võrdlusele . Juba nägigi Elli oma ema pahakspanevat nägu ja kuulis tõredaid sõnu : " Mida sa ometi suust välja ajad . Naerad küll , aga vaat kui jäädki öösel mõnele ette . " Ja kuulis enda naeru , sest ta oli emal lootusetult ülepea kasvanud , ja tõreles ema mis tõreles , Elli vaid naeris selle peale . Ta oli siis tõesti juba Kivilillega tuttav ja ta šikk tulevane hakkas teda esimesest kohtumisest saati Elliks hüüdma . Aga seosetu loba teda kannatlikult ootavale emale oli kuidagi sellega seotud , et kodutänavasse keerates nägi ta teiselt poolt tulemas purjus Rolandit , kiirustas , et enne koolivenda aiaväravast sisse keerata ja trepist üles jõuda , ning oleks peaaegu kukkunud ja uued sukkpüksid ära lõhkunud . " Sünge kuju nagu Majakovski , viska või ise pikali , " olid sõnad , mis ema pahameele põhjustasid . Aga siis soikus nii Elli naer kui ka ema jutt , sest Roland jõudis trepist üles , kuid ei pööranud mitte Liine uksest sisse , vaid jäi nende ukse taha seisma . Nad kuulsid koguni ta rasket hingamist , võibolla viinahaisugi , ja hoidsid hinge kinni , kuni Roland ohkas raskelt ja õigest uksest sisse kobistas . " Mida ta siin ringi kooserdab , " pahandas ema poolihääli . " Ise veel õnnelikus abielus ... " Sest ajast saati pani Elli juba harjumuslikult ukse kinni , kui ta üksi jäi , ilma pikemalt Rolandi peale mõtlemata . Tol õhtul aga kadus ta lustlik tuju ja ta jõi üsna nukralt kuuma teed , vaadates kardina vahelt külmade tähtede sira ja kaledat kuud . Niis siis sarnanes tõlgitava raamatu intelligentne mina-tegelane väliselt naabri-Rolandiga , keda keegi esileküündivas mõttetegevuses kahtlustada ei saanud , küll aga õhkus temast jõudu ja pealetükkivust . Õnneks polnud Elli , kui tänane põgus hetk välja arvata , teda peale oma ema matuseid näinud ja tal polnud mahti teda tähele panna , ainult Liine tegi vahel juttu , ja emad teadagi on oma ainumate poegade üle väga uhked , kuigi nagu eriti millegi üle uhkust tunda ei ole . Hea , et minul lapsi pole , mõtles Elli . Muidu olen ju üsna tolerantne inimene , juba on Kivilille-sõltuvuski kadumas , aga mine tea , missugusena ma oma lapsi tahaksin näha . Elli sirutas ennast ja jälgis õuna näsides kõrvalmaja vanapapi tegemisi aias , viskas õunasüdame sedapuhku täpselt prügikorvi ja jätkas tööd . Sa tahad vast teada , et miks ikkagi mõttelist retke , kui me tegelikult juba linna lähistel oleme . Eks sellepärast , et tahan Sinuga jagada ka neid mõttes ja ilmsi uitlemisi , mis kaovad muidu nagu see puhas valge rada lennuki taga , mida Sa aknast välja vaadates praegu näha võid . Elli käed jäid korraks rippu . Võibolla peaks ta mõnele ustavale inimesele oma seisudest Kivilillega , tõestijuhtunust ja juurdemõeldust , rääkima , et ise ka paremini aru saada . Aga ei , ükski sugulane või sõbranna , rääkimata töökaaslastest , ei sobinud kuulajaks . Mõne pooltuttava vanema naisega jutule saamiseks tuleb ka piinlikkusest üle saada . Ja kui halvad mõtted ise kaovad , las kaovad . Elli talletas rohkem ilusat kui halba . Nõndaks , olemegi kohal ja lähme minu jõetagusesse korterisse , kust avaneb kaunis postkaardi-vaade üle Daugava . Sellest mitte kuigi kaugel on meie esimene korter Riias , kui vanaema oli kooliteenija , nagu ta ise ütles , aga ema kiirustas pärast tema kojujõudmist mingisse prantsuse keele ringi lapsi õpetama . Ega ta hommikupoolikul ainult minule ja lõunasöögile pühendunud . Ta õmbles meile kõigile ja mitmelegi usaldusväärsele tuttavale naisterahvale . Sinu pildid aga läksid tollal hästi . Sa olid üsna vabakutseline , ma pean silmas ka Sinu kohustusi kodu ees . Et me elamine oli kitsas , võtsid Sa oma õlgadele suvila ehituse . Meie käisime esimesel aastal pühapäeviti seal , Sina aga seadsid siis , kui vaevalt soojaks läks , ennast kuuri sisse : töö edenes Su palgatud töömeestel hästi ja Sa ise jäädvustasid usinalt sealseid detaile ja panoraame ning tegid retki mere äärde , ehitustele ja mujale . Kõige paremini läksid , ma arvan , Su " hea värvitajuga " maalitud maastikud . See oli sulle edukas müügiaeg . Mõnikord ajasid Sa õppinud meestele lisaks talgud kokku ja meie suvekodu sai kiiresti valmis . Kas Sa mõtlesid juba tollal , et nii oleks väärikam lahkuda ? Su näol on piinlik naeratus ja ma ei oska midagi arvata . Olgu pealegi . Auto garaaži aetud , viskame mõlemad mantlid uljalt üle õla , Sa võtad ettevaatlikult oma lõuendirullid ja me läheme üle tee kuuma ja üksildasse siseõue , kus võililled on end läbi asfaldi pressinud ja ainult üks vana naine , hele rätik peas , õiendab teises tiivas teisel korrusel lillekastide juures . Tahan küsida , kas suvised siseõued pole Sind kunagi huvitanud , aga palavus on meid mõlemaid rammestanud ja me läheme vaikides trepist üles . Ei mäletagi , et Sa oleksid siia varemalt sisse astunud . Muretsesin selle " kodukindluse " omal jõul pärast seda , kui ma hakkasin end ettevaatlikult Pariisist võõrutama , sest ema ja onu olid mulle selle väikese kinnisvara ostnud . Ema solvus , kui teada sai , aga need kaks väikest toakest kuluvad talle endalegi ära ja täiskasvanud mees , kes on nii kaua üksi elanud , ei sobi enam oma elatanud ema vaikse ja korraliku elurütmiga . Elli oli väsinud . Väljast kostis jutuhääli ja immitses kanget sigaretisuitsu . Ta vaatas vargsi : Roland seisis , must nahktagi kuumaga seljas , üks käsi püksitaskus , ning tõmbas laisalt suitsu . Liine istus pingil , vaatas rahuloleva näoga oma poega , viis siis pilgu Elli aknale ja lausus moe pärast häält tasandades : " Istub seal kõik päevad üksi , iilib üle koridori kemmergusse , nigu läheks vargile ... Tea , kas nüid jääbki siia elama või kudas see asi on . " " See ta oma asi , " tähendas Roland ja võttis omakorda Elli akna vaatluse alla . Elli tundis vastupandamatut soovi Liine silmad lõhki kraapida ja Rolandi ülbe nägu kompostihunnikusse suruda , aga et need ei olnud teostatavad ettevõtmised , " iilis " ta veel korra üle koridori ja tagasi ja päev jõudis õhtusse , ilma et ta oleks aiaski käinud . Hommikul äratas Elli võimsa kalluri mootor , mis andis teada , et ootamatult välja ilmunud " vaenlane " lahkus vähemalt tööpäeva lõpuni . Täna ei kavatsenud ta naabrite ees redutada : ta viis konkust aeda ema tooli , sättis selle päikselisse kohta ja suundus varsti suure kohvikruusi ja paari küpsisega järele , et nautida linnulaulu saatel päeva algust . Varsti tundis Elli , kuidas Liine maja nurga juures seisab ja teda takseerib . Aga ta ei teinud kuulmagi , vaid sirutas jalad Liine pingile ja pani suitsu ette . Elli suitsetas varemalt küll ainult kohvikus sõbrannade või Kivilillega ja unustas masendusepäevil suitsud hoopis ega olnud seega asjast sõltuvuses , nagu too poiss seal raamatus . " Mina vaatan ja vaatan : näksib kui linnuke , ainult must kohvi ja see va suits . Vaat kui su ema veel elaks , küll ta suga pragaks , " kostis juba Elli selja tagant . " Hommikust , Liine . Ei ta pragaks midagi , " vastas Elli viisakalt . " Mine tea . See et , poisist jäi praeliha ja mune järele . Tule söö kõht täis , " meelitas Liine . " Aitäh , aga ma ei ole harjunud nii vara suurt sööki sööma , " tõrjus Elli ettevaatlikult . " Kas oiad ka seda viguuri ? " lagistas Liine ja puuris oma kartulikonksu taolised sõrmed Ellile ribide vahele . " Ega sa lahja ei ole küll , aga sööma ikka peab . " " Vuih , mis sa torgid must , " kätsatas Elli ja pidi tooliga koos maha kukkuma . " Ega mina sulle panni peale istu . " " On alles suuvärk ! " kohkus Liine , taganes maja nurga poole ja küsis kättemaksuhimuliselt : " Kus see ärra abikaasa ka sul on ? Ei mahu enam ühes majas elama väh ? " " Me tuulutame natuke maja . Kivilill patseerib Londoni linnas ringi ja kõneleb leedide ja džentelmenidega inglismannide keelt , " ei jäänud Elli võlgu . " ... mõhkugi , " kostis Liine vastuse lõpp . " Aga sa ise , miks sina seal mehe käevangus ei patseeri ? " " Mina tahan kuumemat kohta ja araablast käevangu , " naeris Elli , kellele hommikujutud Liinega hakkasid juba nalja tegema . " Või tema tahab araablast , " osatas Liine kahemõtteliselt ja kadus nurga taha . Viis : neli minu kasuks , mõtles Elli . Aastaid tagasi , kui Liine oma pojaga kolis siia majja , kehtestas Elli ema naabrite vahelises suhtlemises teatud piirid ja praegu tõrjus Elli naabrinaise piiriületuskatse edukalt tagasi . Ega ta Liinele valetanudki : nad Kivilillega ei olnud lahutusest veel rääkida jõudnud , ilmselt Helmut ootas , kuni naine maha rahuneb , ja talvel peetud plaanide järgi võis Kivilill tõesti praegu Picadillyl patseerida , kui Londoni aeg seda lubas . Aga Elli ei saa Tuneesiasse kõrbet , kaameleid ja araablasi vaatama sõita , sest kui nii edasi läheb , hakkab ta oma reisiraha ära sööma . Ta solgutas kruusipõhja lillepeenrasse – neil oli töö juures üks kohvijooja-lill , Raine toodud , mida nad kohvipaksuga väetasid ( imesta vaid , kui emotsioonideta üle Raine isiku võib libiseda ) – , las saavad maalilled ka hommikukohvi maitsta . See Raine lill ei sarnanenud oma perenaisega mingilgi kombel , oli pisikeste lehtedega vohav mütakas . Tegelikult meenutas Rainet kõige rohkem külm elegantne kalla , aga kallad meeldisid Ellile nagu Rainegi enne teatud avastust . Jumal tänatud , et raamatupidaja töötas paar järgmist päeva kodus , olevat külmetanud , ja tööde seis lubas Ellil võtta puhkuse , mis paraku kahe nädala pärast lõpeb . Õnneks oli ta natuke varem , kui kõik veel korras , saanud kirjastusest , kus ta ennegi endale loomingulisemat tööd hankis , selle sümpaatse lisaotsa . Esimest korda tundus talle peaaegu vastuvõetavana mõte minna tööle tagasi , sest meelepäraseid töökohti ei olnud praegusel ajal loopida , müüa lapsepõlvekodu maha ja selle eest Tallinnas kas või mingi kehvakene tuba osta . Ema poleks seda kindlasti Elli seisukorda teades pahaks pannud . Jättis ta ju korteri Ellile , sest Reinul oli oma maja . Ja Tuneesias tuleks ikkagi ära käia . Elli uneles siin nii vabalt , nagu poleks Liinet ollagi . Ta läks põntsuva sammuga trepist üles ega teinud endale üle koridori minemisest probleemi . Liine uks oli kinni . Et ta kõht ei olnud tõesti tühi , otsustas ta enne linna minemist jupikese tööd teha . Kell oli pool üks , kui ta lõpetas ja tõlgitu läbi luges . Sa lased pilgul üle mu elamise käia . Sina ei ole sedasorti inimene , kes võõras korteris jalamaid kõik ruumid läbi käib , remonti kiidab või laidab , kappidesse piilub . Sina oled delikaatne . Tasakesi nihkud Sa aknale lähemale ja ütled , et ilus vaade jah . Küllap Sa rõõmustad , et näed seinal kaht oma maastikku , mis ma Sinu soovil kord ise välja valisin . Usu mind , need meeldivad mulle tõesti . Ma ei ole eriti moodsate eelistustega , sallin igasuguseid asju , kui nad mulle meeldivad , kuulan mitmesugust muusikat , kui see mind kuidagi puudutab . Ja ülekõige armastan ma lugeda . Minust ei ole ärimeest , mida eeldaks mu rahvus , mitte see , mis passis märgitud , vaid mis näost välja paistab , mitte väga teravalt , vaid ka delikaatselt . Sa ehk tahaksid teada , kas ma pean seda kauplust vastutahtmist . Ei , nii halb nüüd asi ka ei ole . Ma räägiksin Sulle meelsasti , kuidas ma möödunud talvel oma " Daamide Õnnega " , juba tänu emale ja onule kenasti sisseseatud ja teist nädalat töötava kauplusega , mida ma esimest korda pärast remonti nägin , incognito tutvusin . Ilm ei olnud kuigi hea : sadas lund , mis kohe sulas . Seepärast astusin kõigepealt allkorruse kohvikusse , et konjakit ja kohvi juua . Kardinate värv , mis mulle kunagi liiga erk tundus ja millega ma siiski soostusin , et ema mitte solvata , tundus nüüd meeldivalt soe ja eraldas seesolijaid külmast maailmast , kuigi kardinad on nii seatud , et välja saab vaadata . Kui ma võõras oleksin , piirduksingi ainult kohvikuga või siis vastavalt vajadusele lille- ja kingitusteosakonnaga või kondiitriletiga , mille taga riiulil seisavad pudelid valitud jookidega . " Kauba maaletoomise " eest olin ma ise hea seisnud , sest eks mul tekkis hoolimata mu loidusest ärialaseid kontakte , ja see on nüüdki minu ülesanne . Aga ema valis koos nõuandjatega kaadri ega olnud naistöötajaid vanusepiiriga diskrimineerinud . Mu tuju langes pisut : nii kahanes mu lootus oma Denise'i leida . Nüüd kergitad Sa kulmu , et su pruut , Marcel ... Aga noil korril , kui ma ruumide ostu , remondi ja sisekujunduse pärast siin käisin , oli Mirjam alati reisil , alati kuskil lõunas . Enne eelmist suve nägin teda viimati kaks aastat tagasi ta kahekümnendal sünnipäeval . Kui minuga oleks õigel ajal räägitud ... Ent ma ei tahaks seda praegu rohkem arutada . Tegelikult ma ainult mängisin mõttega Denise'ist . Kuidas ma oleksin võinudki ema šokeerida , tahtsin ainult korra tundmatuna läbi oma valduste jalutada . Kui Sa nüüd arvad , et ma Pariisis ja mujal kogu aeg arutlesin , kas minu teod emale ikka meeldiksid , siis Sa küll muretsed asjata . Aga midagi eriti halba ma siiani ka korda pole saatnud . Mind ei tõmba ei kaasaja , ei ajalooga pahed nagu vist Sindki . Vahel mõtlen : Sa oled nii heatahtlik , leebe ja oma nukral viisil rõõmsameelne , et Sul voolab vist vere asemel hea lahe prantsuse vein soontes . Aga mingem edasi ! Kulla- ja eheteosakonnas sain ma efektse pildi osaliseks . Ei usu , et ema nii valis , vast keegi teine , aga mõlemad müüjannad olid pikad , blondid ja kõrgid ning nende kaelu , käsi ja kõrvanibusid ehtis filigraanne kuld . See oli tõesti suurepärane – need kaunitarid , peeglid ja ehete küütlemine . Mind isiklikult paraku jätavad nii kõrgid iludused kui toredad ehted külmaks . Hea maitse sul , Marcel , mõtles Elli . Ainult et mõned mehed ei arva nii nagu sina ja lasevad ennast liimile võtta . Ta ei tundnud viha ja püüdis eksinuile vabandusi mõelda . Kivilill kirjutas järgmisel päeval , et " see juhtus esimest korda ja peaaegu juhuslikult . Mingit romaani pole olnud ega tule . Saan Su pahameelest aru ja olen selle ära teeninud , aga ära seda enda jaoks liiga suureks puhu . Mul oleks ebameeldiv sellest rohkem rääkida . Anna mulle lihtsalt andeks ja proovime jätkata nagu enne . " – " Ma ei saa kuidagi jätkata nagu enne . Võtsin puhkuse ja lähen Tartusse , " vastas Elli . Ta oli kogu aeg mõelnud , et nood kaks ka jätkasid , et ta oli neile suuremeelselt võimaluse andnud ja kujutles Rainet millegipärast oma sahtleis ja riidekapis tuhnimas ja nina krimpsutamas , köögis tema vanu kausse ja kastruleid prügikotti toppimas ja Helmutile seletamas , kuidas asjad ruumides ümber seada ja mida tuleb juurde osta , et tema , Raine , imago välja paistaks . Raine oli pretensioonikas , aga ta majanduslikud võimalused olid väiksed , kuna ta läks mingi aeg tagasi mehest lahku ja kasvatas üksinda kahte last . Raine kahes toas oli nii vähe asju kui võimalik . " Kui mul toad trääni täis ka veel oleks , ei mahuks ma ise poistega sissegi , " seletas Raine . Poisid magasid naridel , nii mahtusid ka nende töölauad väiksemasse tuppa . Raine heitis pärast magama samale nurgadiivanile , kus parasjagu külalised istusid – Elli mõtles Raine neljakümnendale sünnipäevale aprilli algul , mis oli ühtlasi ka Elli ema surmapäev , aga siis ta ei teadnud seda – , nende vastas oli diivanilauale kaetud rootsi laud ja külaliste lilled pandi aknale . " Ma elan nii spartalikult ainult olude sunnil , " rääkis Raine . " Kui mul oma maja käes oleks , " ütles ta Elli poole vaadates , " paneksin ühte tuppa suure akvaariumi , palju lilli ja kiiktooli , et kalu vaadates lõõgastuda ja kiikuda . Aga ei mingeid kasse , koeri ja kilpkonni . Jäävad jala alla , ajavad karvu ja igasugu mustust . " Elli tundis justkui piinlikkust , et tema , " ahtrakene " , nagu Kivilill teda mõnikord naljatamisi nimetas , elab vaid mehega kahekesi koguni neljas toas – vannituba , magamistuba , ühendatud arvuti- ja raamatutuba ning " puhas " tuba - , teeb oma väiksed söögitegemised ja triikimised parajalt suures köögis ega leia sellest hoolimata kõikidele asjadele õiget kohta , aga Raine peab kolmekesi läbi ajama kahes toas ja oskab platsi suurepäraselt puhtaks lüüa . Ja sünnipäevalaps nägi imetlusväärselt kena välja : hele näonahk sile ja õrn , silmad puhtalt värvitud ja uus kahvaturoosa kleit seljas . " See on sul vist ainus asi , mis pole must või valge , " ütles keegi ja Raine vastas natuke nipsakalt , et kui kellelgi on nii vähe riideid kui temal , ei saa nii , et seelik on sinine ja pealmine ots , siinjuures riivas ta pilguga Elli tumepunast pehmet kampsunit , et pealmine ots on siiruviiruline . Elli , kes põsenukkide punetades Kivilille kõrval istus , pani imeks , et Raine , kes muidu ei virisenud , täna teistele oma toimetulemiseks tehtavaid pingutusi nina peale hõõrub . " Oh ärge pange tähele , " hakkas Raine justkui mõtteid lugedes naerma , " iga päev pole viga midagi , ainult külalisi tahaks kenamini vastu võtta , " ja viitas kahele nooremale kolleegile , kes rätsepaistmes vaibal istusid . " Aga võtame hoopis selle peale , et kõigil läheksid asjad aina ülesmäge , " muutis ta otsustavalt teemat . Elli , kes seda stseeni oli varemgi edasi-tagasi kerinud , jõudis seegi kord järeldusele , et Rainel võisid tõepoolest plaanid olla . Ta naeratas neile mõlemale , ainult Kivilillel nagu ikka , kui kenad naised talle tähelepanu pöörasid , lõid kujuteldavad sabasuled lausa lehvikuks . Elli nöökas teda vahel , aga pidas seda ekslikult ohutuks edevuseks . Raine võinuks muidugi palju suuremat maja rihtida , sest ega ta nüüd Kivilillest kõrvuni sisse võetud küll ei olnud , aga võis teda täiesti talutavaks pidada . Võibolla ülimalt praktiline Raine kartis , et suur tükk ajab suu lõhki , ja lõpuks olid tal ju poisid . Kivilill oli majaga kena mees , kel polnud lapsi , ja lastetut naist majast välja puksida polnud kuigi raske , sest Elli lahkus ju tulistvalu ise . Hiljem tehakse talle ehk kõigiti väärikas ettepanek Raine endisesse kahetoalisse kolida ... Vaat seda ettepanekut Elli vastu ei võta . Ja Raine vanem poeg oli juba seitseteist ning vajas varsti omaette elamist . Ei , see naine ei anna midagi ära , mis tal on . Äärmiselt võimalik , et Raine kavatsused ei lähe üldse täide , sest Elli sai liiga vara teada . Tal hakkas koguni kahju Kivilillest , kes ei osanud amüsantsesse seiklusse laskudes aimatagi , mida kõike see kaasa toob . Elli heitis pilgu peeglisse , pööras siis masendunult ära ja sundis end ometigi uuesti vaatama . Kuskilt peegli seest piilus noor Elli või koguni Lea tumeda tuka alt säravate silmadega , missugune tädi tast nüüd saanud on . Vastasseinast vaatas kuidagi üleolevalt Lea fotonaeratus . Lea Lepsoni nimi vastas tema kandjale . Lea oli lapsest saati hea õpilane , innukas isetegevuslane , tubli pisike pioneer , lõpuklassides vaata et ülekoolitüdruk . Siuh ja säravalt ! Nagu lepse reega ! Temas oli talitsematut hoogu , mis pisut lihvitumal moel Elli Kivililles edasi elas . Elli tahtis käärid haarata , aga siis tuli talle meelde ema hoiatus – ei tohi omaenda juukseid lõigata , aru kaob peast . Lea ei teinud sihukesest jutust väljagi , piiras ikka ise oma tukka . Aga Elli Kivilill ei tohtinud riskida . Tema läheb juuksurisse , ja jalamaid . Ma ei hakka Sinuga jagama oma muljeid teistest osakondadest , oled ju isegi seal käinud . Natuke pettunud ja ühtaegu rahulolev , tulin ma alla tagasi ja põikasin lillekauplusse Mirjamile roose ostma , et teda oma külastusega üllatada . Aga siis otsustasin talle ikkagi pool tundi aega anda , et ta jõuaks oma juukseid kammida ja üht-teist sättida , et ta ema hakkaks kiiresti tainast sõtkuma ja küünlad pandaks põlema , sest peigmees on lähedal ... Nii olin seisma jäänud , seitse valget roosi käes , ja neiu leti tagant vaatas mulle küsivalt otsa . " Ei , " ütlesin , " ma ei võta neid kaasa , palun laske nad saata sellel aadressil . Ei , lipikule pole midagi vaja – üllatus . " Veel saatsin ma oma emale nelke , talle meeldivad need , nagu ehk Sinagi mäletad , andsin ta aadressi , kirjutasin lipikule oma nime , ja mu incognito olek oligi paljastatud , sest müüja vaatas mind natuke kohkunud ja uuriva pilguga ja vastas minu korraldustele " jah , härra " . Läksin uuesti kohvikusse , nüüd aega parajaks tegema , ja üsna tõenäoline , et mõtlesin Mirjamile . Arvatavasti oled minuga nõus , et Mirjam oli kaheksateistkümneselt imearmas ja imearukas ja mingit imetabast võlu õhkus temast ja miks ei oleks ma pidanud oma onu kasulapsele südant ja kätt pakkuma . Need võeti armsasti punastades vastu ja perekond korraldas peo , kus Sinagi pidid kohal olema . Sel suvel mind Pariis ei paelunud ja ma elasin oma onu majas ning võisin iga päev oma väljavalitut näha ja temaga rääkida ja kui ma ära pidin minema , ei olnud ta mu meelest vähem ilus , vähem armas ega vähem tabamatu . Nagu muinasjutt , eks ole ... Kui ma kahekümne roosiga ta kahekümnendale sünnipäevale saabusin , leidsin ma eest täiskasvanud kaunitari . Et kas mind kurvastasid ta siledamad käsivarred ja täidlasem kael ja pisut meiki põskedel ? Ei , mind kurvastas , et imetabasus oli kuhugi kadunud , ja ta suurenenud silmadest vaatav varjamatu nukrameelsus ja soov mulle meeldida , sest ta armastas mind . Aga ta oli ikkagi väga kena ja väga armas ja nägi ehk seepärast vanem ja nukram välja , et ta oli kuu aega haiglas olnud . " Oled nüüd terve ? " küsisin ja tema noogutas leebelt naeratades . " Haiglas oli nii halb , " ütles ta pisut kaebliku häälega nagu varemalt siis , kui ma pidin tikrioga ta sõrmest välja pigistama või ta suurest läikivast juuksepahmakast mesilase vabastama . Ometi äratasid need pisikesed äpardused minus suuremat kaasaelamist kui haiglatüdimus . " Käi nüüd palju väljas , " soovitasin . " Tahad , lähme jalgrattamatkale ? " – " Lähme , " vastas tema , silmades hirm ja higipiisad puudri alt välja imbumas . Aga midagi tuli ette , me ei läinud matkale , ja kui tagantjärele mõelda , leidis onu ise mingi põhjenduse , miks ma Pariisi pidin minema . Jätsin oma pruudi üsna kerge südamega haigusest toibuma , tegelikult ma ei teadnudki , mis haigusest , ja läksin rõõmsal meelel oma lemmiklinna . Ma ei tea , palju Sind oli asjasse pühendatud , aga tol sünnipäeval , mäletan , heitsid Sa meile vargsi kaastundlikke pilke . Nähes ennast ja Mirjamit nii palju hinge ärevusest kinni hoides vaadatavat , oleksin pidanud taipama , et midagi on korrast ära , aga ma olin pimedusega löödud . Võiksin öelda : oleksite mulle õigel ajal öelnud , oleksin harjunud . Aga ma ei julge niiviisi mõeldagi . Sinu pilgust järeldan , et Sind ei pühendatud asjasse , aga Sa taipasid ise . Ma ei arva , et Sa oleksid pidanud minuga oma kahtlusi jagama , arvestades seda , et ema , kelle käsutuses oli kogu Mirjami haiguslugu , tema sügav kiindumus minusse ja minu ebamäärased tunded , ei teinud seda . Ma ei julge enam tingimusteta armastusest rääkida , sest kui see oleks juhtunud emaga , oleksin või pool maailma pahupidi pööranud , et õiget arstiabi leida , ja kui see poleks õnnestunud , oleksin ta viimse hingetõmbeni tema juures olnud , tema valu püüdnud leevendada ja haige raskeid , aeglaselt kulgevaid tunde oma lähedaloluga täita . Ja kui see oleks juhtunud Sinuga , isa , oleks korrapealt kadunud see väike vimm , mille ema arvatavasti iseenese teadmata mu südamesse oli istutanud , ja ma oleksin lasknud Sinu eest hoolt kanda ja sageli mureliku südamega Su juurde kiirustanud . Ma näen , et pühid selga pöörates vargsi silmi . Jah , isa ja ema , ma armastan teid , aga Mirjamit ei armastanud ma mitte . Nüüd pean ma paratamatult mõtlema , keda ma oma noorusradadelt nooremasse keskikka suubuva elu jooksul olen üldse armastanud . Ema ja Sind , nagu öeldud , ja mu süda valutas nii väga ja ma neelasin õhtuti pisaraid Su lahkumise pärast . Ära tunne ennast pahasti . Küllap ma pidingi teada saama , et armastus tähendab ka kurbust . Ma ei tea , miks ma enne tahtsin oma armastust Sinu vastu maha salata . Juba jälle püüad selga pöörata . Lõpetame need vesised teemad ! Muidugi armastasin ma vanaema ja olin kurb ta surma pärast . Ja mingil moel ma hoolin ka Sinu emast , kuigi ma nägin esmakordselt teda juba täiskasvanuna . Veel armastasin Bobit , kes mind kelgu peal lohistas ja minu järele valvas ja oma suure sooja keelega mu näolt lund lakkus . Ja ma armastan Pariisi tema tuhandete elusolenditega ja mõned neist on väga ilusad , nagu näiteks üks rõõmsameelne piiga , keda ma arvasin end armastavat , kuni taipasin , et tema armastab minu raha , mida ta arvas mul kindlasti rohkem olevat kui tegelikult . Minu armastus sai korrapealt otsa ja et ma ei kurvastanud selle üle , pidin kahetsusega nentima , et tegelikult ma ei armastanud teda ka varem . Aga ühel ilusal päikselisel kevadpäeval metsas , kus liikus salkadena ja üksi jalutajaid , kus kollane liblikas peaaegu mu silmi puudutas , keeras kuskilt mu teele suvekübara ja kollase kleidiga olevus , ettevaatlikult paljajalu astudes – kingad käes , üks rihm lahti tulnud ja tilbendamas , ja ta koti pealt libises maha väike valge jakk . Ma tõstsin selle üles , kiirustasin liblikale järele , just nii ma mõtlesin , vabandasin ja ulatasin selle talle . Kui ta tänas , lõi ta väike nägu õhetama , ta hakkas silmade ja hammaste särades naerma ja ma küsisin tema nime . " Nathalie , " vastas tema , aga siis jõudis järele jalgrattaga noormees , tänas mind omakorda ja võttis mu liblika toru peale . Nathalie pööras tagasi ja lehvitas mulle . Nad sõitsid ära . Ma lisasin sammu , et ta helendavat kollast tiiba võimalikult kaua näha , ja oligi kõik . Olen mõnikord uskunud , et näen teda , olen järele jooksnud , aga mul pole õnne olnud – vaid pelk sarnasus on mind hetkeks eksitanud . Ent kui silmad kinni panen , nägu vastu päikest , ja vaikselt , silphaaval " Naa-ta-lii " ütlen , usun peaaegu , et ma olen siitunistuse tiivul Pariisi lähistele kevadisse metsa lennanud , ja mu süda lööb kiirelt . Niisiis armastan ma seda nime , mis kätkeb endas kõike kättesaamatut , möödaläinud juhuslikke hetki , mida ma ära ei tabanud ja seepärast ihalen . Olen mõnikord veel arvanud , et olen armunud – õnnis tunne seegi – , ent peagi märganud oma järjekordset eksitust . Su näol on murelik-hädaline ilme , nagu tahaksid küsida , kas ma siis naistest üldse ei hooli . Hoolin küll . Pariisis on üks naine , kellel ma kord või paar nädalas külas käisin . Ega ma seda auasjaks loe , aga mis parata . Ja armastusega pole sel miskit pistmist , mõnikord ehk kaastundega . Vahel tekkis mul halb tunne , et ma olen selle noore naise , keda ma " külastasin " , elu hukkaminemises süüdi , ainult et mina ei olnud tal esimene ega ainus sedasorti külaline . Jah , sellele mõeldes muutub mu meel tusaseks , sest olen eksinud põhimõtte vastu – " mida ei taha endale , ära tee teistele " . Nagu Sa tead , võib Shaw kombel selle hea nõuande pea peale pöörata ja välja naerda , aga ma ei teeks seda . Kui ma abielus vana mees oleksin , kas ma siis tahaksin , et mu tütar sel viisil elatist teenib . Muidugi mitte ! Aga see tunne on väga pealispindne , sest ma ei suuda end ette kujutada abielumehe ja laste isana . Ka mitte vaesena , kuigi vaesus ja rikkus on ühe telje kaks poolt ja ei või iial teada , mil teine pool alla vajutatakse . Võib-olla Sulle meeldib teada , et ma läksin tema juurde viisakalt , buketiga , nagu armukese manu . Su nägu muutub kaastundlikuks ja Sa rehmad käega , et mis ma niipalju muretsen asja pärast , mis kord juba on nii . Pöördun siis parem tagasi õhtusse , mil ma saatsin emale ja Mirjamile lilli ja natukese aja pärast , kui olin lillepoest järele küsinud , kas lilled jõudsid kohale , asusin hämaras ja rõskes linnas jalgsi teele , et meeldivat ooteaega pikendada . Tänavanurgal , kust onu maja juba näha , pigistasin silmad kinni , ütlesin oma võlusõna ja nägin suvekleidis Mirjamit kastani kõveral oksal muretult jalgu kõlgutamas . Tegin silmad lahti , lisasin sammu , viskasin suitsu eest ja toppisin kootud mütsi taskusse , sest ilm muutus minu jaoks ootamatult soojaks . Märkasin , et onu auto seisab teisel pool teed , kaks tumedat kuju sees istumas , aga ei juurelnud selle üle , vaid jooksin välistrepist üles ja vajutasin tugevasti kellanupule . Kui ma poole tunni pärast pettunult lahkusin , märkasin nagu muuseas , et auto on kadunud . Nüüd ma tean , et sealt jälgis Mirjam mu tulemist , ja mul on tagantjärele hea meel , et ta mu ootusärevust nägi . Aga ei läinud ma ema juurde , nagu ma onu juures ütlesin . Kui ma trepist alla tulin ja mütsi silmini pähe tõmbasin , panin hajameelselt suitsu ette ja ootamatult haaras mind probleem , millel polnud Mirjami ega onu ega onunaise nutetud näoga mingit pistmist . See näitab mind halvast küljest . Nii palju liiga läbipaistvalt varjatud muret mu ümber pidanuks mu tähelepanelikuks tegema , aga ei teinud , sest miski seal ei puudutanud õieti mu südant . Juba ma juurdlesin selle üle , keda lillemüüja mulle meenutas : oli ta ehk koolis mõni klass minust madalamal käinud ? Kohtasin teda ehk varem mõnes teises lillepoes või sattusin kunagi kohvikus ta lähedale istuma ? Järsku haarasin mütsi peast ja hüüdsin ... Ei , mitte " heureka ! " , vaid " Rose " . Ma pean Sulle ütlema , et Rodini truu Rose on mulle alati rohkem meeldinud kui isekas Camille . Ja sel neiul mu lillepoes oli tõepoolest suurepärane figuur , mida töökostüüm siivsalt rõhutas . ( Olin ette näinud kõigile naistele küll ühesuguse tegumoega , aga osakonniti erinevad kostüümid . Nii näiteks kandsid kullaosakonna kaunitarid musta , lilleneiud mererohelist ja valmisriiete daamid sinakashalli . ) Tal olid ka roosakad klaarid põsed , ma mäletasin , ja nüüd tahtsin ma kiiresti näha , missugused silmad tal on . Sulgemisajani jäi veel pool tundi . Mingit tegevusplaani sepitsemata astusin sisse , läksin pikkade sammudega leti juurde , märkasin rinnasildil eesnime all täiendust " florist " ja ütlesin : " Tere õhtust ! Ma sooviksin veel lilli . Ühe esindusliku kimbu . " " Millist kimpu te soovite ? " küsis tema ja vaatas mulle otsa . Olidki sellised akvarellid silmad , kui Sa aru saad , mida ma mõtlen . " Ma ei tea täpselt , " ütlesin , " ja ma saan aru , et nii on raske kimpu teha , kui ei tea , mida tahetakse . Aga tehke selline kimp , millega sobib end tundmatule noorele daamile esitleda . " Ta natuke põlglik suuliigutus andis mõista , mis ta must arvab – et võtab ikka ühe õhtuga laialt ette see nõndanimetatud boss meil . Aga kuuldavalt ütles ta vaid : " Kui teil konkreetset soovi ei ole , siis peate mind usaldama . " Ja asus asja juurde . " Roose te arvatavasti enam ei soovi . Ma kasutaksin mitut värvi freesiaid , väga kenad ja värsked . " Ma noogutasin nõustuvalt kõigi ta küsimuste peale , kui ta mulle mõnda õit või oksa näitas . Ta lükkas tagasiantava raha viimase santiimini mu ette ja võttis vabaduse mulle meeldivat õhtut soovida . Malbuselt ei saanud ta oma prototüübile küll ligilähedalegi . Mida veel öelda ? Kui ma ametisissekäigu juures teda ootasin , oli ta küll üllatanud ja kohkunud ja ta esimesed sõnad olid : " Soh ! Nüüd pean ma teie pärast veel kiiremas korras kohta vahetama . Küll vahivad . " See oli tõsiasi , millega ma polnud arvestanud . Ja alles pärast seda , kui ma ta paari nädala pärast ühe väikese lillepoe perenaiseks tegin , leidis ta minuga tutvuses ka meeldivamaid külgi . Võib , ma nimetan teda Freesiaks , sest need olid tõepoolest ta lemmiklilled . Ta maalis , aga ei näidanud neid mulle kunagi , ja talle ei meeldinud ka , kui ma ta molberti tagant tabasin . Kaks päeva enne seda , kui Mirjam pidi järjekordselt välisretkelt tagasi tulema ja võisin teda esimest korda pärast ta kahekümnendat sünnipäeva näha , ütles Freesia mulle : " Tahad , pane oma lillepoodi nüüd keegi teine . Sa pead oma tutvuse minuga üles ütlema , sest enam nii ei sobi . " Ma leidsin ka ise , et enam nii ei sobi , aga palusin tal siiski lillepoes edasi olla ja seda omaks pidada . Tegelikult olin kõik vajalikud paberidki selleks korda ajanud . Mõned korrad käisin salaja seal akna taga vaatamas , kui ma Mirjamist väga väsinud olin , aga ükskord vaatas ta nii mõtliku näoga ainiti välja pimedusse , et ma kiiresti ära läksin , ja paaril viimasel korral oli poes keegi vanem naine , võibolla tema ema . Ma ei saa Su kergelt ehmunud näost aru , isa . Ma olen ka jutustamisest tõesti väsinud ja kui Sa pahaks ei pane , lähen nüüd oma tuppa . Tunne end nagu kodus . Ta ju lausa naudib oma jutustustust , mõtles Elli . Elab mälestustes ja unistustes . Marcel ei olnud Elli jaoks enam teise inimese loodud raamatutegelane : ta sõitis oma asju ajades autoga , mille värvi ja marki Elli ei teadnud , aga tal polnud üldse autode jaoks silma , hulkus Riia vanalinnas ja unistuste Pariisis , kuhu Elli ei olnud veel jõudnud . Ta pani kuumade ilmadega oma pika mantli kappi ja suitsetas nüüd arvatavasti vähem . Elli ei teadnud , kas Marcelil on pikad juuksed , on ta " patsiga poiss " või ärimehele kohaselt üsna nudiks friseeritud . Kuigi erinevad soengud rõhutasid erinevaid tahke loomuses , oli iga inimese põhiolemus ikka sama . Kui oli ... Kas mehed suudavad end soengut muutes nii teistmoodi tunda , kui näiteks tema ise ? Aga mälestused olid head asjad Elligi meelest , sest kui ta poleks peeglis äkki märganud oma nooruse uljast soengut ja uudishimulikke silmi , poleks ta viitsinud ega raatsinud juuksurisse ja poodidesse minna . Ega öö otsa tööd teha , imelik kihelus soontes , nagu oleks talle Lea Lepsoni tulist verd üle kantud , ja alles kell viis magama heita . Nüüd oli keskhommik käes . Kuigi roidumus kehas , ei tulnud magamisest midagi välja , sest unisena üle koridori käies nägi ta Liinet , kel silmad suureks läksid . Ega Ellil Liine vahtimisest midagi olnud , aga ta teadis , et naabrinaine teeb nüüd nagunii tema juurde asja ja parem oli talle kohe see võimalus anda , et pärastpoole rahu saaks . Nagu eelmisel päevalgi läks ta kohvitassiga välja , ainult nüüd tundus ilm soojem ja kui Elli mõnusas asendis end päikese poole sirutas ja hetkeks silmad kinni pani , nägi ta ilusal võilillevälul läikiva tumeda tukaga kollases kleidis noort tüdrukut , ei tea , kas Lead või Ellit , ja ta süda hakkas põksuma : ta tahtnuks teada , keda või mida ta seal ootas , aga ainult kollane liblikas lendas ta käele . Elli ütles tasakesi " Naatalii " , ärkas üles ja nägi peaaegu samasugust liblikat ilmsi enda lähedal . Ta imestas , missugune võluv võilillemuru kesk salapäraselt sahisevate lehtedega puid on kuskil tema mälestustes ja et see pääses tema suigatusse vaid juhusliku sarnasuse läbi loetuga . Ent juba tatsas Liine lähemale . " No tere ommigust . Nüid sa oled küll juuste poolest nisukene kui siis , kui meie siia majja tulime . Oled omale uue kitli ka ost , ega sul seda õmblemise aega pole . Küll tehasse nüidsel ajal jälle ilusaid riideid . Las ma katsun , kas on ka ea riie . " Ja Elli talus kannatlikult , kui Liine tema kitli serva mudis ja kortsutas ega viitsinud öelda , et see on ema kittel , mille ta lemmiksõbranna Ilse kevadeks valmis õmbles ja mida ema ei jõudnuki selga panna . Kollasekirju kittel lõhnas veel pisut naftaliini järelegi , küllap riie seisis mitu aastat . " Riidel pole viga jah . Nädsa , jälle jood paljast musta kohvi . Ma tegin täna ommigu pannkooki . Poiss ei tuld eila , niisama tegin , et pole ammu kooki söönd . Ma toon sulle ka , ega nad pärast külmast peast ole enam midagi . " Elli suu valgus vett täis . Olgu , eks ta võtab homme või ülehomme kätte , teeb rabarberikooki . Siin majas valitses niisugune komme , et tühja taldrikut tagasi ei viidud . Liine purjetas koogilaadungiga aeda , puhas põll ees nagu lapendav puri , sest maja nurga juurest hakkas tuul kiskuma . " Ole ea , " ütles Liine . " Ilm kisub täna oopiski viludaks . Estes vaatasin , et tuleb soem kui eila . " " Aitäh , " ütles Elli , " nüüd ma söön kõhu täis ja heidan magama . Tegin öö läbi tööd . " Liine pomises , et noored ei hoia tervist või midagi taolist , tegi natuke aias asja ja lonkas siis tagasihoidlikult majja , et naabrinaine saaks taldriku oma tuppa viia , puhtaks pesta ja kööki nähtavale kohale seada meelde tuletamaks rabarberikoogilubadust . Ellil oli millegipärast Liinest kahju : pole too kellelegi kurja teinud , on ainult natuke tüütu , mõtles ta kitlit seljast visates ja magusasti haigutades . Eelmisel päeval ostis ta kõige lõpuks kimbu kullerkuppe ja need hakkasid ta peatsis tasapisi lahti minema . Läbi siniroheliste kardinate paistis päike tuppa kui metsa alla , silitas ta põski , nagu keegi oleks kõrrega õrnalt kõditanud , ja ajas muigama . Kui Elli ärkas , oli päike kergelt õhtus . Ta lükkas teki pealt ja küünitas varbad voodinuppudeni . Tal olid linnanaise pehmed tallad , talv otsa leotatud ja määritud , ainult nüüd hooletusse jäetud . Neil oli Kivilillega kahe peale üks jalakreem , mis sinna jäi , ja üks raspel ja üks pimsskivi . Elli mõte liikus nende vannituppa . Seal oli praegu jahe , magamistuba seevastu paksult päikest täis . Paokil uksed ja kardinaservad tekitasid põrandale triipe ja laike . Kass Matu puges poikvel uksest kappi , silitas Elli kleite ja seelikuid , nuhutas Kivilille püksisääri . Vahel õnnestus tal midagi riidepuult alla kiskuda ja rõivatükile ennast magama keerata . Nad mõlemad olid õhtuste eluviisidega , Helmut veel hullem kui Elli , ja kass oli päeval viimane unekott : niisugusel säraval pärastlõunal magas Matu , kes sahvriakna kaudu tuppa ja välja käis , Kivilillede abieluvoodis . Vaene Matu , võibolla ta polnudki enam elavate kirjas , võib-olla oli Raine , kes ei löönud millegi ees risti ette nagu Bondi-tüdrukud , Matule otsa peale teinud ja valetas Kivilillele , et pole kassi näinud , võib-olla kadunud , vaeseke , või suurest igatsusest Elli järele vabasurma läinud . Kassi võis Raine ära koristada küll , aga et niimoodi öelda , pidi natukenegi huumorimeelt olema , olgugi et õelat . Vaene Kivilill . Ilus Raine ei mõistnud üheski asjas nalja ega olnud tal ka naljasoont . Olid nad Helmutiga veel rääkinud , et kahju Raine poistest – rangem kord kui sõjakoolis . Nemad Kivilillega lobisesid kodus ilmast ilma ja Helmut ajas Elli tihtipeale naerma . Kui naine lõkerdama hakkas , mühistas Kivilill ise kah naerda . Jumal küll ! Nad olid nii kaua mitteüksi hästi ja sõbralikult koos eksisteerinud , vaid neil oli teineteise seltskonnas tõesti hea . Kahju , et neil polnud lapsi – poissi ja tüdrukut – , kes nende sõbralikus peres võinuks heade ja sõbralike suhetega harjuda ja keda ootaksid alati mõistvad ja rahumeelsed vanemad . Neil oli paaril korral põhjust arvata , et " ahtrakene " on käima peale saanud , aga oli valehäire ja Elli nuttis mis hirmus . " Ära ometi nii hullusti kurvasta , " lohutas Kivilill . " Kosume natuke ja võtame väikelastekodust kõige ilusama ja terasema , kui sa tahad . " Aga nad ei arendanud seda teemat edasi . Noorematena – õigemini , kui Elli oli veel titeema eas – kiikasid nad mõnikord võõrastesse lapsevankritesse ja kui sealt tumesinised silmad juhtusid vastu särama , ütles Kivilill : " Näe , minu laps , ajame ära . " – " Kuss ! Vanemad võivad kuulda , " sosistas Elli . Kord anti viieaastane Aivar neile paariks nädalaks hoiule ja Kivilill oli edev mis hirmus , kui mingi poolpime mutike ütles , et poeg nagu isa suust kukkunud . " Kuidas see vanatädi mu isa teab , " imestas Aivar ja Kivilill tõmbas ninaga . Mis läinud , see läinud , mõtles Elli natuke nukralt . Või kui tõotaks : saan Kivilille ja oma kodu ja oma vaese kassi tagasi , läheme ja võtame lapse . Aga Kivilill , kes oli juba pigem vanaisa-eas , ei pruukinud enam tahta . Nii et selle tõotuse lõppu tuli lisada : kui Kivilill tahab . " Aitab sest uina-muunast ! " ütles Elli valjusti ja hüppas voodist . Tuul oli järele andnud või pööranud , aknaalune õhkas kuumust ja Ellil oli viimane aeg oma valge priske ihu päikesele näha viia . Muidugi ei tulnud tal kodunt põgenedes meelde päevitusriideid kaasa võtta , aga vaesest emast jäi järele ujumistrikoo , mille Elli talle kunagi kinkis ja kuhu ta nüüd ise oli ka kindlasti sisse kasvanud . Trikood endale selga tirides tundis ta heameelt , et kuigi tal talvel olid " roosakad ja klaarid põsed " , läks ta suvel ilma suurema vaevata pruuniks , Kivilill samuti . Raine seevastu põles poole tunniga heleroosaks , nahk tuli maha ja kestendas kaua , nii et enne randaminemist pidi ta solaariumis käima . Vaeseke , mõtles Elli , ja tundis , et tema truudusetu mees ja Raine on teineteisest kaugemal kui kunagi varem . Tõsi , enamik mehi ei olnud Marceli-sugused , aga eks tegutsenud too Marcel ka vahel üsna kiiresti nagu seal lillepoes ja ega ta Mirjami kätt paludeski pikalt aru pidanud . Seda mõtles Elli juba oma ust sulgedes . Kinni keerata polnud mõtet , sest Liine köögiuks oli paokil ja tundmatu arvutivaras poleks naabrinaise nägemata Elli juurde sisse ega sealt välja saanud . Nagu ta isegi . Elli tundis end nohisedes vaadatavat . Tohoh , Liine pidi olema lolliks läinud , sest normaalne inimene ei laseks ju piiludes põrandale põlvili . Elli kiikas veel kord , et Liine hulluses täiesti kindel olla , ja nägi , et vaatab hoopis laps , sõrm suus . Elli pilk tabas tumedaid läikivaid silmi , siis kadus nende omanik ja Elli jooksis alla , nii et trepp värises , endal hea meel , et ta kitli selga pani , muidu oleks võõra tädi matsakas näkivälimus ehk lapsele hirmu nahka ajanud . Huvitav , kas see on Rolandi laps , juurdles ta päevatekki laiali laotades ja kitlit seljast visates . Ema teadis millalgi rääkida , et Rolandi poeg esimesest abielust jäi naisele . See oli väga ilus blond naine , mäletas Elli . Nad olid emaga pulmaski käinud ja pruutpaar moodustas Elli meelest omavahel veetleva kontrasti , aga ema ütles pärast , et need vist kauaks kokku ei jää . Liine oli hirmuhke oma ilusa minia üle ja jutustas sellest , kui hästi noored elavad Elli emale , nagu muud jutuainet enam ei olekski , ja mõni aeg nägi Elli ilmast ilma Rolandit ja ta naist kaelakuti trepist ronimas , nii et Ellil tuli tere öelda ja viisakalt oodata , kuni tulijad üles jõuavad . Ellile tundus koguni , et noorik tahtis kiiremini tulla , aga Roland hoidis teda tagasi justkui selleks , et Elli seal kauemini passida saaks nagu teenijatüdruk . Ent varsti jäi asi soiku . Emal , tuli välja , oli õigus , aga miks ? Ema elutarkus oleks Ellile ära kulunud ta endagi elus . Mida arvaks ema tema praegusest situatsioonist ? Oli ta midagi tema ja Kivilille , kellega ta üsna hästi ära harjus , kooselu kohta arvanud , et kaua see kestab ja kuidas neil läheb ? Elli talletas ema ütlemisi üsna halvasti , sageli lasi ta jutu kõrvust mööda . Oleks võinud rohkem pärida Eleanorist vanaemagi kohta ... Nende uitlemiste ajal jõudis ta oma juuksed eest ja tagant üles punida , päikseprillid ette panna ja mugava asendi võtta . Kreem ! Ta oli unustanud end sisse määrida . Ema valge suvemüts jäi ka maha . Aga ta ei viitsinud enam üles minna , küünitas käe rabarberipuhma , murdis paarilt priskemalt varrelt lehed ja täiendas nendega oma soengut . Ju see pidi tähendama , et õhtul tehakse rabarberikooki . Ta keha vajus lõdvaks , meel ja mõtted mähkusid õrna pilvjasse pehmusse ja triivisid mere äärde , nuhutasid soolakat karget tuult ja pagesid ühe maja aeda , kus päike parajalt võttis ja mere jahe hingus jahutas . Seal , kollasel päevatekil teise inimese küünarnuki läheduses oli õige hea päevitada . Autod mürisesid , üks raske auto keeras nende tänavasse , ju naabritele toodi liiva . Kuigi sirelid varjasid aeda peaaegu igast küljest , leidus ometigi siiakanti äraeksinud inimesi , kes takseerisid võõraid aedu ja lasksid pilgul puhata päevitaja lõdvestunud kehal . Aga karta polnud midagi , sest ta lebas Kivilille kõrval , nii et vahtigu , kui enne päevitavaid inimesi pole näinud . Üks totakas viskas paberlennuki otse trikoo avarasse dekolteesse ja Elli tonksas Helmutit , et see marakratte õpetaks , aga küünarnukk ei leidnud kedagi . Ta ajas ennast pahurana istuli , võttis päikeseprillid eest ja kuulis maja nurga poolt kellegi teravat lühikest naeru . Aia taga tühermaal seisis Rolandi kallur , paberlennuk osutus Londoni-vaatega postkaardiks ja kollane päevatekk oli värvi vahetanud . Tere hommikust , mon cher papa ! Tassike kohvi ? Ma näen , et Sa ei ole just kõige paremini maganud . Mina seevastu magasin üsna hästi . Olen Sulle muudkui jutustanud ja jutustanud ja kuigi ma pole vist rääkinud kõigest sellest , millest kavatsesin , olen ma ometigi midagi enda kohta teada saanud , samuti , hoolimata väsimusest , tegin ma eile õhtul mõttes ühe vahekokkuvõtte või –aruande , mida ma püüaksin nüüd Sinuga jagada . Tavaliselt ma loen enne magamajäämist , aga sedapuhku olid mu silmad kinni vajumas . Küünitasin lampi kustutama ja heitsin üsna harjumuspärase pilgu Sinu ja ema piltidele . Nii neile , kus te minust palju noorematena hoiate üsna heatujulistena kahekesi kätel üht last , see on – mind . Ma ei tea , kuidas Sa eskiisi suutsid teha , aga see on Sinu üks paremaid portreid – " Autoportree naise ja pojaga . " Ja te mõlemad eraldi viiekümnestena , et säiliks mõningane vanemlik distants . Seekord keskendusin emale . Ilmselt tegin talle liiga , kui ütlesin , et ta on kergeusklik . Sel pildil , ikka veel tumedad juuksed üles pandud , küünlad valgustamas ta aja poolt raskepäraseks voolitud ilu , lõug kätele toetatud , puhkab ta pilk vagusalt valgete nelkide vooruslikkusel . Selle pildi maalis Su naiskolleeg , tunnustatud portretist . See on väga harmooniline maal , õigemini – sellel kujutatakse harmoonilist ja terviklikku inimest , väärikas keskeas väärikat naist , kes kindlasti ei ole kergeusklik . Hakkasin oma mälestustes inventuuri tegema , mida mu ema on öelnud või välja paista lasknud mu suhete kohta Mirjamiga . Ma arvan , et mu ema ja onu olidki lootnud , et ma Mirjamisse armun ja pärast mõneaastast peiupõlve temaga abiellun . Aga oleks see juhtunud , kui kevad Pariisis poleks minu jaoks olnud erakordselt romantiline ? Sel päeval onu majale lähenedes ei astunud ma esiuksest sisse , vaid aiaväravast , ja kastanioksal habrast valget kogu nähes surusin silmad kinni ja pomisesin : " Naatali ! Oh , oleks tast ometi võluv tüdruk kasvanud . " Ta oli võluv , kuigi pisut puine , ent kõik järgmised hetked muutusid selle esimese koopiateks , iga järgmine õige pisut kahvatum kui eelmine ... Esimesel õhtul jälle Pariisis olles ei mõelnud ma kuigi palju oma imetabasele Mirjamile , vaid sulgesin kollaseid lehti aeglaselt tuulde libistava puu all silmad ja kujutlesin kuldseid liblikaid kevadisel metsateel . Ent miks ma arvan , et ema mitteüksi rahul ei olnud , vaid oli sellega rahul kui oma täideläinud sooviga ? Olen küll hajameelne , aga sellest hoolimata mõningais asjus üsnagi tähelepanelik . Ema ühtaegu liigutatud ja võidukas ilme ning ootamatult kerkinud käsi , millega ta huuled kattis , kui ma talle oma suurest valmisolekust elumuutuseks rääkisin , meenutasid keskkooli lõpuaktust ja toda teist , ülikooli aulas . Neid " aupäevi " oli ta õigusega oodanud ja peale iseenda võlgnesin need ka talle . Ja Sulle . " Noore tütarlapse süda on nagu linnupesa , sellele ei või õieti pealegi hingata , et ta unistused ei sureks Aga aastad mööduvad kiiresti , " ütles ema tol päeval . " Ära siis unusta , et siin Sinu peale mõeldakse , " lausus ta siis , kui ma pärast ilusat suve Pariisi kiirustasin . " Ega me keegi ei jää nooreks . Oled temast ju kümme aastat vanem , " tuletas ta mulle Mirjami kahekümnendal sünnipäeval meelde . " Iga normaalse tundeeluga inimene peab harjuma lahusolekuid taluma , " ütles ta mingil korral , mil ma pahandasin , et Mirjamit nagu varjatakse meelega minu eest . Ja ta rääkis mu vanaema ja kogu juudi rahva kannatustest . Ja järgmisel korral , kus ma enam selle üle ei kurtnud , küsis ta äkki : " Kas sa armastad teda väga ? Kas ta kaotus mõjuks sulle väga ... ? " " Tahtsin temaga abielluda – ju ma siis armastan , aga kui ta ei hooli enam minust , ega ma ennast selle pärast ära tapma ei hakka , " ütlesin natuke jõhkralt ja jätkasin : " Kas siis midagi niisugust on oodata ? " " Ei , muidugi mitte , sa vist ei suuda ette kujutadagi , kui palju see laps sind armastab , " ütles ema kurvalt . " Aga elu ei ole meie eneste käes . " " Seda usun minagi , " ütlesin . " Isegi meie soovid ja tahtmised mitte , " lisasin juurde ja ema kordas kurvalt mu sõnu . " Ei , ära jää siia vanade naiste seltskonda , õhtul tuleb Maria minu juurde . Mine tuuluta ennast parem , " vastas ta mu küsimusele , ega tal midagi vastu ole , kui ma õhtuni tema juurde jään . " Kuidas arvad , " ütlesin mina ja ruttasin Freesiat otsima . " Ole vapper , me peame lõpuni kindlaks jääma , " sosistas ta mulle onu esikus , enne kui ma paari sammu ja sekundi pärast Mirjami voodi ette jõudsin . Enne rääkis ta mulle , et Mirjami tervis läheb järjest halvemaks , erinevad arstid ja haiglad pole aidanud ja tuleb arvestada kõigega . Ma ei oska öelda , mida ma tundsin . Igal juhul olin ma lõpuni vapper ja kindel , ainult ta ei leidnud minu näost armastust , mida ta otsis , ja ta silmad muutusid nagu surnuhaudadeks , kui ta mulle otsa vaatas . Mul oli raske talle vastu vaadata . Aga õhtul , enne seda , kui ta paari tunni pärast suri , taipasin ruumi astudes , kust haigetoalõhnade asemel lõhnas mürri ja viiruki järele , et midagi on muutunud . Ta juukseid oli pestud ja kammitud – need läikisid siidiselt , paistetus näos oli taandunud , tal oli midagi valget ja õhulist seljas ja tumeda , kannatava ning hukkamõistva pilgu asemel vaatas ta silmadest ehtne rõõm – nüüd oli ta jälle imetabane , nagu kord õitsva kastani otsas istudes , ja niisugusena jääbki ta minu mällu , sain ma eile õhtul äkki aru . Mu süda on temaga rahu teinud ja ta kuulub mu mäluvaramu kauneimate aarete hulka . Nüüd lähen ma linna . Ma tunnen jälle tahtmist midagi korraldada , vaadata , kuidas mu poes asjad laabuvad , ema juurest läbi astuda ja siis veidi tüdinuna koju tulla , et muusikat kuulata ja lugeda ja ennast pisut õnnelikuna tunda , sest kui mure ja hirm on üle läinud , paistavad kõik igapäevased tavalised asjad mu meelest nagu läikima löödud . Aitäh Sullegi , isa ! Nüüd oled vaba ja kui ma Sind jälle päriselt näen , on meie vahelt see tavaline killuke jääkirmet sulanud . Nii lõppes raamatu esimene jagu " Armastuse ja surma puudutus " . Jah , nii üks kui teine olid mina-tegelast ainult puudutanud , ja moto oli Mil ? n Füsti " Minu abikaasa loost " : " Hing anub võimatut , sest seda ta vajab ... " Peale vanemate , mälestuste ja võlusõna polnud ta elus midagi muud , kui soliidset sissetulekut , rahamurede puudumist ja prantsuse kirjandust mitte arvestada . Oli seda palju või vähe ? Elli tahtis ja ei tahtnud mõelda , mis ja kes tal oli või ei olnud , aeg oli igal juhul maha võetud . Kui Kivilill olnuks siin , võinuks nad töövõidu puhul šampust või veini juua . Aga et šampust , veini ja Kivilille ei olnud , läks Elli kööki , kus lõhnas veel pisut rabarberikoogi järele . Liine vaevles arvatavasti unetuse käes , lapselaps nohises magusasti tugitoolvoodis ja Roland rähkles eestoas diivanil viinauimas . Õnneks lahutas neid koridor ja vähemalt Elli kinnine uks . Kivilill muutus võttes lõbusamaks , kui ta muidu oli . Iial ei muretsenud Elli , mis ta mees võiks purjuspäi korda saata või kuhu jääda . Rolandile tulid püsivad lõhnad juurde pärast seda , kui ta nii õnnelikult noores eas naise võttis . Kui aus olla , siis Elli vesistas natuke enne Rolandi pulmi , kuigi ta ei saanud temaga juba tükk aega enam läbi . Nende koolipõlvelugu lõppes sellega , et Roland , kellel sõnade leidmisega alati raskusi oli , avaldas ennast õige aktiivselt siinsamas trepil , sai Elli käest vastu kõrvu , mõlemad olid ja jäidki solvunuks . Muidugi unustas Elli ajapikku selle lapsiku loo , aga Roland oli mõnikord just seda nägu , nagu ta kõrvad alles tulitaksid . Ka tookord naeris ta niimoodi napilt ja mõnitavalt , nagu eile nurga taga . Aga postkaardil ei olnud midagi sellist , mis võõraid võinuks huvitada . Ainult Elli aimas , kuidas mees pingutas , et need paar rida muretud ja tavalised välja kukuksid . " Tere , naisuke ! " kirjutas Kivilill . " Jõudsin õnnelikult vanale heale Inglismaale . On niisugune tunne , nagu võiks mõni kirjanduslik kuju nurga tagant tulla ja kaabut kergitada . Ja ilm olevat Londoni kohta tavatult ilus . Seltskond on ka tore , igati lahe värk . Ära Matu pärast muretse – Maie annab süüa . Nägudeni . Sinu vana Kivi . " Kuidas Elli ka poleks asja kaalunud , oli tal niisugune tunne , et nad Kivilillega tõesti ei räägi Rainest rohkem . Palju raskem oli Rainega töö juures nii- öelda uutel alustel suhelda . Tuli viisakaks jääda ja teha nägu , et pole midagi juhtunud . Äkki tuli tal meelde , kuidas nad Rainega koos Balti ketis käisid . Nad tundsid teineteist tõepoolest üle kümne aasta , töötasid pisut aega ühes kohas , siis sattusid vahetevahel muidu kokku ja teenisid viimased kolm aastat jälle üht ja sama leivaisa . Aga mis Balti ketti puutus , oli see värviline mälupilt , mitte mustvalge nagu vahel filmides , ometi ei mäletanud Elli , mis tal endal seljas oli või mis Rainel – mäletas hoopis , et Rainel oli taskus " Kara-kumi " kompvekke , mida ta enesestmõistetavalt Elliga jagas , et nad seisid kuskil kõrrepõllul ja lehvitasid helikopterile , et naised karjusid " Edgar ! Edgar ! " , et neil oli lõbus . Ju siis Elli ei saanud veel aru , et Rainel pole huumorimeelt või ei seganud see teda . Nii olid nad just kui mingid märgid , mida hiljem tuli dešifreerida või õigemini – nimi ise tekitas kohe assotsiatsioone , mis olid kindlamad kui mantli värv või juuste pikkus . Elli pani tühja koogitaldriku kraanikaussi ja jõi vett peale . Nüüd tekkis tal vajadus üle koridori minna , aga seda ta kartis . Ta vahetas tuhvlid ema vanade pehmete susside vastu , kustutas köögis tule , hiilis ettevaatlikult trepist alla ja jäi hirmu unustades ukse ette seisma . Kuskil kaugel käis välk hääletult läbi pimeduse ja alles mõne hingetõmbe järel kostis kõmin . Ometi sahistas tuulehoog läbi puude , taevas oli pilves ja pinevil ja Elli jooksis õlgu võbistades tikripõõsaste taha . Sealt paistis ta aken nagu akvaariumi vesiroheline sein . Tagasi minnes jäi ta seisma , et vaadata taevaste sõjavägede kogunemist nende maja kohale . See kujund ajas talle hirmuvärinad peale – Elli kartis äikest , aga armastas seda suurejoonelist vaatepilti ja vihmajärgset õhku . Toa poole kiirustades unustas ta ettevaatuse ja kuulis raskeid kobavaid samme trepil vaevalt niipalju varem , et välisukse taha tõmbuda . Roland ei jäänud ukse alla suitsetama või vett laskma , nagu Elli kartis . Roland ei tõstnud ka pilku üles , et rahutut taevast vaadata . Roland suundus otsemaid Elli akna alla . Tohoh , ahhetas Elli , ta vihkab mind siis nii palju , et reostab nüüd mu lillepeenra ära ! Elli tuli ukse tagant välja ja jäi pärani silmi vahtima , kuidas tema lilli ja seega ka teda ennast teotatakse . Ainult et Roland seisis vaikselt akna all , tõstis pilgu aeglaselt ja ettevaatlikult üles , Elli nägi välguvalgel ta huuli liikuvat ja pidevalt muutuva suunaga tuul tõi temani ägava " ... ea ! " , enne kui ta pärast äikeseprahvatust trepist üles jooksis , pahisev vihmahoog seljatagust kaitsmas . Ta istus pimedas köögis vanal tugitoolil , tõmbas jalad enda alla ja võpatas iga välgu ja mürina peale , kuni lõpuks lohisevad ja lirtsuvad sammud üles jõudsid ja oma uksest sisse keerasid . Roland , Elli meelest terve igaviku seal jaheda piitsutava vee all seisnud , oli nüüd kindla peale tublisti kainem ega ohkinud Lea järele , keda enam aastaid olemas ei olnud . Kui tore , et ma Sind üleeile ootamatult nägin ! Kohtusime viimati Su kahekümne viiendal sünnipäeval , ent meie ja me sõprade helgemad ajad jäid vanemate jaoks üsna ebameeldivasse vanusevahesse kuusteist kuni kakskümmend kaks või ehk aastake veel juurde . Hämmastav , et Su ema suutis meid õhukeste seintega paneelelamukorteris välja kannatada . Kindlasti tegid naabrid talle märkusi . Ka näen ma teda ma ei mäletagi kelle peost koridori tsementtrepile maha pudenenud õlepudeli jäänuseid koristamas , killuhaavast verd põrandale tilkumas , ja õlu maas haises nagu halb südametunnistus . Aga tagantjärele hõljub meie pahategude , meie vanemate ootamiste , muretsemiste ja ehk südamevalugi kohal , et kas meist üldse inimesi saab , nagu kuldne loor . Asjad , mis võinuks halvasti lõppeda , tunduvad nüüd naljakad , eks neist mõnda meenutasimegi . Mul on hea meel , et ma just Sinuga kokku sain , kes Sa meie hulgast kõige delikaatsem , tolerantsem , ja mis seal salatagi , meie poolt ka kõige enam armastatud olid . Kui ma oma isale mõni aeg tagasi ( mõttes muidugi ) üles lugesin , keda ma armastanud olen , unustasin Sinu ja veel mõnedki . Anna andeks ! Täna libistan oma toas õlut viisakalt klaasist , aga see pole see , mis Sinuga muulil otse pudelist , kuivatatud kala kõrvale nakitsedes . Ent iga päev ei ole pidupäev . Eile Su pruugitud pikapis tundsin end äkki ootamatult koduselt . Sellest vanast vaibast , kuhu Su ema kunagi pudelitäie koirohutinktuuri pillas , õhkus nüüd pärast teab mitme kordset pesemist ja istmekateteks ümberkohendamist meeldivalt ja koduselt Su kunagise esiku hõngu . Tuli meelde õlivärvidega maalitud uks , kus kuupjatest kujunditest vaatasid mitmesugused silmad ja kollases vaasis poseeris hepik päevalill . Ja igast võimalikust ja võimatust kohast ilmus välja Su õe lillekujulisi plastmassist " juuksenupsikuid " , nagu ta neid nimetas , ja et need katki minnes krõgisesid nagu teokarbid ... Imelik mõelda , et oled abielus ja Sul on kaks last ja elad hoopis mujal . Ja Su õde , kes mulle meelde tuleb nende " nupsikutega " juustes ja põrandal ja jalanõudes , elab seal endises kodus ema juures ja läks paar kuud tagasi mehele . Hea , et Sa mulle mingit kindlat küllakutset ei esitanud ega kutsunud ema vaatama . Ma pean pisut harjuma . Rääkisin Sulle , et kaotasin hiljaaegu pruudi . Sa oskad ennast sellistes piinlikes olukordades ülal pidada , nii et ma ei pidanud midagi juurde luuletama . Olgu , mis ma ikka " käin nagu kass ümber palava pudru " , kuigi mulle meeldis seda kõike mõelda ja Sind näha ja edaspidigi kokku saada . Ja ma läksin sedavõrd hoogu , et kujutasin end peaaegu muulile , jalad vees , Sinuga istuma ; tunnistan parem üles , et tahaksin Sulle veel üht-teist oma elust rääkida . Parem on mõelda , kujutades Sind rahulikult ja delikaatselt kuulamas . Tean , et Sa teeksid seda ka päriselt . Nagu ma üleeile rääkisin , kaotasin oma tütarlapse , aga kuna ma temaga õieti tuttavakski ei jõudnud saada , kui välja arvata see ammune esimene suvi , ei tundnud ma üle mõistuse käivat kaotusevalu , aga siiski oli piin teda niiviisi tundmatuks muutumas näha . Rääkisin ka viimasest õhtust ja et tänu sellele tunnen end paremini ja tahan jälle elada . Aga ma ei rääkinud midagi Freesiast ja polnudki põhjust . Kuni tänaseni . Freesia on tegelikult põhimõtetega inimene . Ta on ka ilus ja huvitav naine oma petlikus malbuses , mõnikord vägagi otsekohene ja meelekindel . See kõnekäänd pudru ümber käivast kassist minu kohta on pärit tema suust . Et ta minult ühe pisikese lillepoe kingitusena vastu võttis , ei olnud palju selle eest , et ma talt võimaluse kaubamajas töötada oma ettenägematuses ära võtsin . Ta ei pidanud sobivaks minuga kokku saada , kui mu pruut lõpuks koju tuli . Ega mina ka ei pidanud . Ta oli valmis oma lillepoest loobuma , aga ma olin selle temale päriselt ostnud , ja ta ei vaielnud rohkem vastu . Pean üles tunnistama , et käisin sealt paar korda õhtul mööda , et aknast pilk sisse heita . Kui päris aus olla , tuli mul mitu korda tahtmine ta koduukse taha minna ja ainult teadmine , et ta mind nagunii sisse ei lase ja hoopis mõne kõnekäänu või otseütlemisega rabab , hoidis mind paigal . Pärast olin talle tänulik , et ta niisugune vankumatu on . Ja tegelikult hellitasin ma juba mõtet , nüüd , kus ma vaba olen , ta uuesti üles otsida . Aga enne tahtsin pisut iseenese päralt olla . Täna pärast tööd sõitsin koju . Enne helistasin emale ja vabandasin end peavaluga . Mu pea valutas tõepoolest . Aga kui ma koju jõudsin , duši all käisin ja pisut lõõgastusin , läks peavalu mööda ja mind haaras ootamatu ja põhjendamatu soov uuesti linna minna . Ka oli ilm talutavaks muutunud : päike ei lõkendanud enam nagu metallivalu , ja ma jalutasin õhtujaheduses üle sildade . Oli teisigi jalutajaid , ka noori naisi . Milline võluv pealkiri iseenesest – " Noorte õitsvate tütarlaste varjus " ! Ja mina kuulusin inimkonna õnnelikuma osa hulka , kes oli võinud sellel mälestuste jõel kogu selle avaruses ja pikkuses rännata , kuna valdan prantsuse keelt . Oled ehk tähele pannud , Sina , kes Sa peale tööd fotoaparaadiga ringi käid ja olid keskkooli ajal valmis kell neli tõusma , et koidikut tabada , oled kindlasti tähele pannud , et vee ääres tulevad paremad ja lennukamad mõtted . Nii ma mõtlesingi , pilk kord jõel , kord üle silla seilavatel värviliste ja kirjute purjedega olevustel – aga eriti ilusad olid valged purjed – , et see , palju mul raha on , ei mõjuta teatud piirist alates mu elustiili , ent ehk võiksin oma elu mõttekamaks ja kasulikumaks muuta prantsuse keelest tõlkides . Heade mõtete leebe rahu valgus mu näole , aga mu südames pesitses romantiline rahutus , just kui oleksin võõras siin linnas nagu need kolm naistki , kes mu ees läksid , üksteist ja ülejõevaateid pildistades . Kahel nooremal olid " valged purjed " , aga kolmas neist meenutas mulle Sinu ema . Muidugi ma tulen teile kõigile külla ja hakkan hästi läbi saama ka Sinu abikaasa ja Su õemehega . Nii jõudsin ma linna , ja kõik , mis ma ümberringi talletasin , oli kuidagi avastuslikult värske . Ka kolm naist jäid mulle uuesti silma . Nad lõbustasid end ühe sõbraliku koeranässi arvel , öeldes talle " aush , aush , aush " , ja naersid ning nende eneste jutt meenutas mulle õlle libistamist : niimoodi pehmelt ja natuke hüpeldes voolas see . Ma olin juba ilma mingi tagamõtteta valmis end neile giidiks pakkuma , kui äkki nägin Freesiat . Üleni valges , lükkas ta lapsevankrit ja ka see oli valge . Jäin alandlikult seisma ja tervitasin . Ka hakkas mu pea ägedasti valutama . Ometigi saime sissejuhatavad sõnad öeldud , ta avaldas mulle koguni Mirjami surma puhul kaastunnet . Ka võttis ta korraks valge tombu vankrist välja ja lausus hellitleva häälega midagi , mis kõlas umbes nii , et " emme väike rotu tuleb natukeseks vurr-vurrist välja ja näitab ennast " . See hääl tekitas minus kummaliselt tuttava tunde , ma tahtsin selles peatuda , aga seesama hääl ka lahutas mind ühte teise heledasse ruumi paotunud uksest . Me jalutasime koos tema poekese suunas , mul tuli hea mõte ise vankrit lükata ja mulle lubati seda . See tegevus haaras peaaegu kogu mu tähelepanu – teele sattusid sillutiseaugud , millest mööda manööverdada , ja teised inimesed – ning õnneks olime varsti kohal . " Me elame nüüd siin üleval , " tähendas Freesia . " Ostsid või üürisid ? " küsisin asjalikult ja mul oli hea meel kuulda , et korter on Freesia oma . " Rotu tuleb opasse . Oled ehk nii kena ja tood vankri sisse . " Mu esimene visiit oma tütre ja ta ema juurde – kui ma uuesti uksel seisin , hüüdis Freesia mulle järele , et lapse nimi on Anette , kuigi olin seda sünnitunnistuselt näinud – sai õnneks kiiresti mööda . Nagu ma juba ütlesin , istun kodus ja üritan Sinu seltskonda ette kujutades õlut juua . On oodata äikesevihma . Elli , kellest äike oli juba üle käinud ja kes vaimus läbi Riia oli vantsinud , külm ja kuum korraga naha vahel , jättis nüüd töö kõrvale , tõmbas kampsuni öösärgi pealt ära ja vaatas peeglist , kuidas üks salaarmastatud naine välja näeb . Ta särk valendas ja silmad hiilgasid . " Nagu Indiaani Joe koobastes hulkumas , " ütles ta valjusti , et oma vaimustust jahutada . " Või nagu see hull naine vaest Jane'i öösel ehmatamas , mõtles ta nagu Marcelgi . " Lea " on nagu " naatali " – need on kangekaelsete täitumatute unistuste nimed . Nii elab keegi , nagu too Nathalie , uneski , aimamata oma liblikhaldja osa kellegi täiesti võõras elus , sest romaan võis vabalt mõnevõrra autobiograafiline olla : autorist ei olnud muud teada , et ta oli Marceli-vanune või mõnevõrra vanem mees , pisut valitud rahva verd , kui nime järgi otsustada , et ta elas Riias , tegeles tõlkimisega ja see oli tema esimene isiklik katse belletristika vallas . Aga mis libikhaldjat nüüd Ellist ! Pealegi nägi Roland alles eile teda " täies ilus " – paks ja paljas , juuksed üles kraabitud ja rabarberilehega kroonitud . Kui mõelda Rolandi demonstratiivsele käitumisele , kui ta Ellit juhtus nägema , võiski tal olla kuidagi nihestunud suhe temaga ja mälestusega Least . Vaene Roland ! Loodetavasti tulevad tal niisugused rumalad uiud ainult purjuspäi . Ometi tegi see salateadmine Ellile head . Keegi oleks nagu viimase kibeduseraasu isegi Raine vastu ta südamest välja pühkinud . Et Roland nägi temas midagi muud kui teised inimesed , siis pidi see miski ka olemas olema ja nõndanimetatud sisemise ilu juurde kuuluma , sest Rolandit , keda pidanuks huvitama beibed ja kes julgeks vanduda , et ei huvitagi , hoolis ehk temast ( või siiski vahel Ellis välgatavast Least ) liigagi palju . Elli turtsatas ja muutus tõsiseks . Kui tema jaoks näis kõik hetkeks üle poleerituna nagu Marcelil , enne kui too uutesse segadustesse sattus ( oli tollel ikka komme normaalsetest asjadest mingi jama välja pigistada ) , siis Rolandiga olid lood sandid . Äkki hävitas Lea ta õnne ? Aga Lea ei olnud ju pahatahtlik , mõtles Elli kahtlustavalt peeglit uurides , nagu paistaks sealt ta nooruse rõõmsat ja kergemeelset sära . Kui , siis ainult rumal . Roland oli igal juhul veel rumalam ja jäigi rumalaks . Elli oli äkki väsinud ja unine . Kardinate taga kumas hommikuvalgust . Ta tõmbas teki üle pea ja ärkas alles siis , kui tusane ja vihmane päev juba teisele ringile tuiutas . Elli oleks pidanud rõõmus olema , aga ei olnud . Kuidas sai küll tusk vihmase päeva pärast rikkuda rõõmu arusaamisest , et kodus oli kõik peaaegu nagu enne . Ainult et kodus oleks Kivilill praegu kohvikannu ja soojade saiadega köögist tulnud , nad oleksid hommikust söönud ja Matu oleks nende jalge juures nurru löönud . No jaa , Kivilill polnud ju veel Londonist tagasi ... Õnneks ei olnud Ellil pikalt norutamise kommet , kui siinsete pagenduspäevade algus välja arvata . Kui ta veerand tunni pärast kohvikruusiga köögist naasis , ei pugenud ta enam voodisse , vaid istus laua taha . Kas saab võimalik olla , et inimene ise ei suuda oma tegude põhjusi näha ? Tol õnnetul õhtul ja ülejärgmisel hommikupoolikul Tartusse sõites tegutses ta küll spontaansete otsuste põhjal – " Spontaansus on su võlu , Ellikene , " ütles kunagi Kivilill – ja oli tõeliselt segaduses ja õnnetu , aga kui ta oleks kainelt kalkuleerinud , kuidas Kivilillele sügavamat mõju avaldada , ega ta ka siis oleks teistmoodi toiminud . Oli sellega nüüd kuidas oli – Elli tõmbas energilise liigutusega kardinad akna eest ära ja jäi siis , kardin nurkapidi peos , selgineva taeva all tiirutavaid linde vaatama . Mälestused on vist vabad nagu linnud , halvadki lendavad ära , kunas heaks arvavad , ja kui nad uuesti vaatevälja ilmuvad , on nad oma ähvardavast kaarnaksolemisest midagi kaotanud . Ja ilusatega toimub ka metamorfoos : eredad värvid mahenevad , nemad ise vääristuvad ja kumavad kui kuldtaalrid läbi vee või nagu päike läbi vihma – just niisugune haruldane hetk oli praegu . " Kui vihma sajab ja päike paistab , siis mustlased vihtlevad , " rääkis vanaema Elli väiksele Ellile teda tuulevagusas kohas leige veega üle valades . Küllap olid ka peapesemise pisarad , aga need olid jäädavalt kadunud suvepäeva kuldsesse vinesse . Ent olevik murdis välisukse kolksatades Elli mälestuste suvepäeva . Ega praeguselgi päeval enam viga olnud ja Roland läks välja , must nahkkuub seljas , tirtsuke kui kaltsunukk käe otsas tilbendamas . Vaene laps , mõtles Elli , küll mina sind ehiksin ja armastaksin . Ta läks kööki , valas ülejäänud kohvi kruusi ja tegi endale paar võileiba . Oli ju viimane aeg tööle hakata , sest see töö polnud Elli jaoks ainult lõbu , mitte ainult lugemise vorm , vaid peaaegu elamise viis , midagi , mis täitis nii palju õnnelikke õhtuid , ja nüüd olude sunnil oli domineerivaks muutunud . Täna oli lõbus päev . Tulid mulle hommikul vastu ja mu esimene mõte oli jätkata sealt , kus õhtul pooleli jäi . Alles järgmisel hetkel tajusin nii enda kui Sinu kahesust . Rääkisime veel üht-teist ja ma küsisin , kui vanad Su lapsed on . " Poolene ja poolteisene , " vastasid Sina , " miks sa küsid ? " " Niisama , " luiskasin , " mõtlesin lihtsalt , kes kui kaugele jõudnud on . Ega midagi , vaja töökohta külastada . " " Mul samad vajadused , nägemiseni siis , " vastasid Sina . Mõtlesin , et järgmisel korral pean midagi välja mõtlema , et meist niisama tere-tere tuttavad ei saaks . Ma vajan väga igasuguseid normaalseid pingestamata suhteid . Astusin kohvikuuksest sisse ja nägin oma isa ühe noorema sinises kostüümis naisterahvaga akna all istumas . Mon cher papa oli sedavõrd hõivatud oma daami tähelepanu köitmisega , et mul õnnestus neist märkamatult mööda saada , tahapoole istuda ja mängu jälgida . Ega ma isa vastu õel ole , aga kui ma juba sellise naljaka stseeni peale sattusin , miks mitte end sellega lõbustada . Tegelikult ei olnud ma hommikust saati kuigi heas tujus . Niisiis ajas see vana mesikeel ennast puhevile , libistas käega üle pealae nagu kontrollides , kas teatav salguke ikka üle paljaku ulatub , vaatas naisele , kes muide hoopis noorem oli , kui selja tagant paistis – küllap polnud veel kolmekümmendki , ja üldse mitte see tüüp , kellele flirtida meeldib – sügavasti silma , vatras ja žestikuleeris . Mul hakkas isa pärast piinlik , liiati tundis ta kaaslane ülevoolava tähelepanu tõttu ennast üsna halvasti . Polnud ta selline beib-kenuskael , kes ainult parasjagu perutab , ega ka võiduhimuline hipodroomitraavel , sarnanes rohkem vagura ja püüdliku heinaveohobusega . Otsustasin olla see deus ex machina , kes olukorra lahendab . " Tere , isa , " ütlesin laua juurde astudes . Isa krapsas püsti ja tutvustas mind oma kaaslasele ja tollel õnnestus pärast paari viisakuse vahetamist silmanähtava kergendustundega lahkuda , kuigi nad leppisid kokku järgmise kohtumise suhtes . " Sa , isa , ära noorte daamide juures üle pinguta , " noomisin sõbralikult . Isal läksid kõrvad punaseks . " Mis sa nüüd . Me oleme ühe raamatu kaasautorid , mitte meie üksi , vaid ... " Ja ta loetles mulle tuntud nimesid . " Sellest tuleb siis üks mahukas kanoonika . " " Jah , kolmes köites . " Isa oli reibas ja töötahteline ja nägi mu emast vähemalt kümme aastat noorem välja , kuigi oli ainult kolm . Ja mis see minusse peaks puutuma , kui ta tüdruku " ära räägib " . " Sa ära võta südamesse , ma tegin ainult nalja , mis noortesse daamidesse puutub . " " Jah ? " Isa nägu lõi särama ja me läksime sõbralikult kumbki oma teed . Mu isa on muidu heasüdamlik ja õrnatundeline inimene , mis ei takistanud teda minu emast lahku minemast , ainult et selles asjas pole minul küll õigust kohut mõista . Täna öösel äikese ajal ärkasin selle peale üles , et üks laps hüüdis nuttes isa . Prantsuse keeles . Kui ma päriselt ärkvele jõudsin ja ärevalt aknast välja vaatasin , sest äike prahvatas tulise siksaki saatel nii lähedal , et ma kartsin siitsamast majade hulgast heledat tulelonti taeva poole sööstvat – ma pole kunagi äikest kuhugi sisse löömas näinud – või kuskilt välja tormamas hirmust segast last , kelle isa on välgust rabatud ; aga miski ega keegi ei põlenud kuskil , ainult laps nuttis ikka edasi . Ju tegelikkus ja unenägu said ärkamise ajal kokku , nagu ikka vahel juhtub , ja laps , kes isa pärast nuttis , olin mina . Mulle tuli nüüd meelde : ma kartsin , et äike on isa maha löönud . " Isa ei ole väljas , isa magab kuskil juba ammu , " kordas ema monotoonse häälega . Suitsetasin ja olin ikka millegipärast erutatud . Aga äike läks mürinal üle Riia , aknast hoovas erilist vihmajärgset värskust ja ma jäin varsti uuesti magama . Ei saa öelda , et ma oleksin hommikul tusane olnud , kuid eriti reibas ka mitte . Mu mõte tegeles Freesia ja lapsega ning mind hämmastas , et mu öised mõtted nendest üle libisesid . Olen ikka tõesti üks enesekeskne tüüp ! Nii ma ennast süüdistasin , kuni Sind kohtasin ja seejärel isa keskustellu sekkusin . Mu tuju tõusis ja ma vabandasin siiralt , kui ema mulle kontoriuksel vastu tuli ja ütles , et on mind juba kolmveerand tundi oodanud . Tal on tööl käimisest vanamoodne arusaamine . Ütlesin , et kohtasin Sind ja isa . " Ah isa või , " nähvas ema , " viisakas mees see sinu isa – jalutas endast poole nooremaga teisel pool teed ja teretas mind sügava kummardusega nagu naabrivanaema . " Ema tumedates ülespandud juustes sätendasid hallid niidid ja kingad pressisid valusasti jalgadesse . Sellest hoolimata oli ta kena ja väärikas viiekümne nelja aastane naine ja minu arusaamist mööda pidanuks isa asjaajamised ta juba ammu ükskõikseks jätma . Küllap ta sai ise ka aru ja me hakkasime tööasju arutama . Ema on prantsuse filoloog , kuid samahästi võinuks tast matemaatik või majandusteadlane saada . Viiekümnesena käis ta raamatupidamist õppimas , et edaspidi minu poepidamise üle järelevalvet teostada ( poodi ennast siis veel polnud ) , või mis ma ikka ironiseerin : olla valmis , kui mina olen rivist väljas . Tänasest päevast mul polegi midagi rohkem rääkida , vähemasti praegu ei tule meelde , ja kodu tundus mulle õhtul õdusa pelgupaigana , kust mind mingi vägi välja ei meelitaks . Freesia külastamiseks polnud mu vaim veel valmis ja ma otsisin süütuid meelelahutusi : kuulasin muusikat , sirvisin raamatuid ja tabasin end uuesti hommikust stseeni kohvikus " läbi vaatamas " . Selle tulemusena avastasin , et isa loomingulise kollektiivi tõenäoliselt noorimal liikmel olid fööniga kohendatud pehmed tuhkblondid juuksed , pikavõitu seelik , ühtaegu kangekaelne , häbelik ja unistav ilme ning ilusad silmad . Selliseid sobivas eas ärimehed ei taha ja küllap temagi neid mitte . Nii jäävadki üle teises nooruses kunstnikud ja muud sorti boheemid või hädavaresed . Mon papa ei ole õnneks just hädavares . Marceli tähelepanekud naiste rõivaste kohta tuletasid Ellile ema riidekappi meelde . Kui ta veel mõni päev tagasi õnnetu oli , ei ahvatlenud kapp teda raasugi . Eile tõmbas ta sealt välja ema tuliuue kitli . Nüüd läks ta kapi juurde , avas ukse praokile ja hingas sügavasti sisse . Kapis lõhnas nii tema nooruse kui ka ema naiseea või teab veel mille järele . Seda lõhna levitasid kõige enam kleidid , mida polnud ammu kantud . Lapsena , kui ema kodus ei olnud ja Reinu samuti mitte , andis ta järele vastupandamatule soovile ema riideid kapist välja võtta , neid selga panna ja peegli ees keerutada , kuigi jäi tavaliselt vahele ja sai pahandada . Nüüd ei pahanda temaga enam keegi . Elli silmad läksid niiskeks . Teda valdas hea magus südamevalu , kuigi selles ei puudunud ka oma okas – Elli kleidid ei tekita kunagi kelleski nukkerarmsaid mälestusi . Ta tõmbas ninaga ja võttis kapist kleidi , mille ta emale iseenda viiendaks pulmaaastapäevaks kinkis . Elli oli siis kolmkümmend üks aastat vana , Kivilill nelikümmend ja ema viiskümmend üheksa . Ka Rein naisega ja naabrid , Maie ja Ülo , olid kutsutud , samuti Kivilille täditütar oma mehega , ja väike pidu peeti restoranis . Elli otsustas esimest korda elus endale piduliku kleidi muretseda – kui ta Kivilillega paari läks , kandis ta heledat kostüümi , millega ta umbes kuu aega hiljem ülikooli lõpetas – ja ostis emalegi kleidi . Elli oli emaga ühte kasvu , ainult sellal muidugi kõhnem . Ta mäletas , kuidas kleit tal seljas lotendas ja müüja lohutas , et kui ema mõõdud on nii- ja niisugused , peaks see talle minema , kui tõesti ei lähe , toodagu järgmisel päeval tagasi . Aga emale , kes õhtul kohale jõudis , istus kleit hästi . Elli surus oma näo tumepruuni , kollaste ja rohekate nagu peene pintsliga maalitud tibakestega siidi . Sellest õhkus vaevalttuntavat magusmõrkjat lõhna : kui Elli nägi , et kleit emale sobis , pihustas ta keelitustest hoolimata kaelusele ja toodile prantsuse parfüümi , mille Kivilill Ellile seks tähtsaks puhuks kinkis . Endale laskis Elli õmmelda väga moodsa ja üsna keerulise lõikega kleidi . Riie meenutas natuke siinseid kardinaid – mustriks rohelised ja sinised hajusad õied või ehk hoopiski kitsaste kuldsete sakiliste servadega pilved – , aga oli jahe ja raske siid . Patšokid ja kroogitud varrukad , seelikuosas ees ja taga avarust andvad voldid , mis näitasid taljet üsna peenikesena . Ellil olid ka tumesinised , üsna terava ninaga kingad , Kivilillel simmikingad ja tumesinine õhtuülikond . Juuksur tegi Ellile pisut metsikuvõitu soengu , aga see sobis ta kõrgete sarnade ja rohekate silmadega . Kui Elli Kivilillega trepist üles läks , vaatas ta end peeglist . Peegelpilt oli tuledest romantiliselt valgustatud . Praegu oleks tahtnud nii seda peegeldust ja ka mõnda teistki hetke noorusest veel näha ja kõrvalt vaadata . Aga kleit seisis kodus kapinurgas ja peitis endas samasugust lõhna kui ema peokleit . Ellile ei mahtunud see enam ammu selga , nagu ka emale ta kleit varsti väikseks jäi . Ema pakkus seda Ellile tagasi ja Elli ütles , et küll ta kunagi võtab . Nüüd viskas ta kitli toolile ja tõmbas kleidi ettevaatlikult selga . Oligi parajaks saanud ja sobis Ellile hästi , pealegi oli ta nii lihtne , ei üüratuid patšokke , krookeid ega volte : keegi poleks vast märganudki , et see on pisut üle kümne aasta vana . Elli nägi eelmisel sügisel filmi kleidist , mis tõi kõigile õnnetust . Pealegi ei meenutanud taanikeelne sõna " jurk " kleidi kui sellise erinevaid omadusi – sile , lehviv , kahisev nagu puri – , kui , siis hästi kitsa ja lühikese tupetaolise kleidi omi . See siin oli üsna napp puri : ei võtaks tuult alla ega lööks voogama , kuid paraja tuulega laperdaks rõõmsasti . Elli soovis , et see mälestusvääne kleit talle õnne tooks . Kui jätaks õige linna minnes selga ? Aga kunagise erilise päeva kleidiga ei tasunud niisama poodi ja jalutama minna . Elli läks oma endisesse tuppa , vaatas pruuni-mustatriibulist eestnööbitavat pihikseelikut , millega ta suurema osa ajast tööl käis ja mille all kandis ilmale vastavalt õhukesi soonikuid sviitreid või heledaid pluuse ja millega ta siia pakku jooksis . Elli oli olnud rahul , kui ta selle endale õmmelda lasi . See oli praktiline , kuigi mitte vast moodne , ja Raine kommentaari , et see on nagu teeninduskittel , ei pannud ta millekski . Õnneks viskas ta kodunt lahkudes kohvrisse veel trikotaažist suvekleidi , ka ülimalt teeneka ja tagasihoidliku , ja sellega ta tegigi oma vähesed linnaskäigud . Ohates vahetas ta siidkleidi igapäise rõiva vastu ja uuris seejärel oma üleeilseid oste . Kui Elli toast koridori astus , nägi ta Rolandi last trepil istumas ja kleidi vöö kallal nakitsemas . " Tere , tirtsuken , " ütles Elli . " Kas sul on igav ? " Tüdruk vaatas talle suurte siniste silmadega otsa ja Elli hing jäi vaimustusest kinni . " Minu nimi on Elli , aga mis sinu nimi on ? " Laps langetas pilgu ja jäi liikumatuks , nagu oleks tal hirm . " Hea küll , kui sa mulle oma nime ei ütle , siis oled Tirtsuken , " ütles Elli ja astus ettevaatlikult lapsest mööda . Ta mõtted sebisid läbisegi selle juures , kas tuua lapsele kommi või puuvilju , kui vana tüdruk õieti on , kas temaga pole mitte liiga vähe tegeldud , ja et sellised silmad pidi tirtsuke pärima oma emalt , sest Rolandil olid jultunud pruunid silmad . Siis tuli talle jälle meelde see tragikoomika öösel õues akna all ehk õigemini – see oli nüüd teab kui kauaks pidevalt temaga : kord varjul , kord muigvele ajamas , kord südant ahistamas . Kord , kui rändur akna taga klopib , südant ahistab , ümises Elli poolihääli . Roland oli kui mitte tuisk , siis pidetu tuul , keda miski ega keegi kauaks kinni ei pidanud , ka tirtsukese kaunite silmadega ema mitte . See naine poleks pidanud hooletule ja lastega saamatule Rolandile , kellega ta ilmselt päriselt koos ei elanud , tirtsukest kaasa andma . Aga hea oli , et ta seda tegi : Elli ostis marmelaaditäidisega kompvekke , et šokolaad lapsele halvasti ei mõjuks , banaane , kiivisid ja halvaad – ja kelle pärast ta oleks seda kõike muidu teinud . Ellil vedas . Kui ta koju jõudis , istus tirtsuke aias kummulipööratud ämbril ja jälgis mingi pisikese rohelise putuka teekonda oma peopesal . Elli kükitas lapse kõrvale ja teeskles uudishimu . " Kes see sul seal peos on ? " Tüdruk vaatas korraks Ellile otsa ja turtsatas . Elli võttis kotist kaks banaani , loputas need Liine kastekannus üle , kooris ühe ära ja hakkas otsast hammustama . Kuidas tirtsuke ka oma vangi siplemist jälgida püüdis , kiskus altkulmu pilk ikka Elli suhu , tugevate hammaste vahele , kuhu valge lõhnav maius kiiresti kadus . " Mis sa arvad , kas mutukas ka banaani tahab ? " Tüdruk kehitas õlgu . See oli juba peaaegu et konkreetne vastus . " Mina ka ei tea , aga paku talle . Mis üle jääb , söö ise ära . Kuule , pane see söödik sinna rabarberilehe peale , ta on külaskäigust juba väsinud . " Tirtsuke tegi , nagu kästud . Elli ulatas talle banaani ja kaks kommi , korjas oma kotid kokku , ütles : " Nägemiseni , Tirtsuken , " ega vaadanud enam taha . Toast kardinate vahelt võis näha , kuidas laps isukalt banaani näsis . Elli tegi endale kiiresti purgisuppi ; kui supp söödud , oli ka kohv tõmmanud ja ta istus tugitooli , kerides jalad enda alla . Hea oli nii istuda , kui süda ei valutanud . Talle tuli meelde , et pööningul seisab vana kohver tema lapseea kleitidega . Võib-olla mõni sobiks tirtsukesele , annaks Liinele , et paneks lapsele siis selga , kui talle hoida tuuakse . Nii ei määriks Tirtsuken neid riideid ära , millega ta saadetakse , ja Liinel oleks lihtsam . Aga Elli ei tõtanud pööningule , enne tulid selle päeva rõõmud tasa teenida . Ei teagi , millest alustada . Vast unenäost . Või ehk eilsest õhtust , kui päeva sündmusrikkus mu peale vajus nagu koorem heinu . Mul on lapsepõlvest üks heinamälestus : ehmatus , mis mu vaikseks muutis , krabin , lõhn ja lõpuks isa hääl , mis mõjus rahustavalt . Võtsin Sinule mõeldes külmikust kaks pudelit kangemat õlut , seadsin end hästi mugavalt istuma ja asusin libistama . Kui üks pudel oli otsas , otsustasin kõrvalseisjana salaja jälgida oma allavoolu hulpivaid mõttepudemeid , mis kiirustasid nagu laastukesed minust läbi . Aga kui ma mõnda püüdsin nimetada ja seletada , oli ta juba läinud . Üht sain ma aru küll : mul oli vastu ootusi üsna hea olla , nii et viha ega solvumine mind ei täitnud . Niisugust muretut lahedat tunnet olin kogenud varemgi – peale oluliste eksamite sooritamist , ükskord tollis , kuigi minu eksimus polnud suur , sõnaga siis , kui mul õnnestus puhtalt läbi tulla . Aga midagi enamat pulbitses minus nagu hea vahuvein kaunil tähtpäeval . Pokaalid kõlisesid . Oli lilli ja päikest . Vanad hardad lapsepõlvemälestused ilmutasid end mulle . Hardad sellepärast , et nad pärinesid vastuvõtlikust east , tulid harva meelde , aga mõjusid seda enam . Kummaliste pilvedega helendaval õhtul , tundmatul teel , väsinud jalgadel ja maasikamaitsel , võõrastel inimestel , kes istusid surnuaia taga ja harutasid võileibu paberist välja , kui aias mängis kurblikult puhkpilli – neil oli mingi suurem tähendus , mida ma siis ega nüüd ei oska sõnadega väljendada . Aga oli ka kergemaid mälestusi – võõrkeelne , haarava meloodia ja tundmatute sõnadega laul , rõõm paadisõidu üle ja vesiroosi " püüdmine " , seitsmendaks sünnipäevaks kingitud jalgpall ja selle lõhn ... Nagu näed , hakkas see teine õlu mulle üsna hästi pähe . Äsja vaevu rahuldavalt sooritatud eksami puhul oligi kõige olulisem , et ma ei pidanud selles aines enam ponnistama ja püüdma õpetajale meeldida ning ruttasin edasi uute lummavate tähiste poole . Alles hiljem panin tähele , et ma ei öelnud kordagi oma võlusõna . Kui ma magama hakkasin jääma , limpsisin naeratust oma huulilt nagu mett . Ent unenägu , mis algas üsna hästi – olin nimelt sillal ja imetlesin purjesid ja kuigi mulle meeldisid kõige enam valged , jälgisin ometi pingsalt seda hallikassinist , jõe ja taevaga ühtesulavat – , viis mind äkki mingisse tumedasse tunnelisse tumedate ühetaoliste kogude ritta , ja ma mõistsin kohkumusega , et olen vang , sest olen juut ja minu kõrval on teised juutidest vangid . Ma tahtsin valvureile selgitada oma prantsuse päritolu , kuigi tundsin häbi . Siis nägin üht naist , väike heledate lokkis juustega laps süles . Küsisin tasakesi oma kõrval vankujalt , miks nood – väike blond laps oma heledapäise emaga , kes kindlasti juudid ei ole – nendega koos vangi viiakse . Tume kogu mu kõrval vastas , et lapse isa on juut . Pärisin oma kaaslaselt , kas tema on juut . " Ei , " vastas tema , " mu poeg on juut , " ja ma tundsin ära oma isa , kel oli liigutatud ilme näol , nagu tuleks ta lauakirikust . ( Ta on nimelt luterlane ja vist mitte ainult kombe pärast . Seda viimast ma unes ei mõelnud . ) Aga mu isa ei armasta traagikat . Ta näole ilmus tavaline heatujunaeratus ja ta täpsustas : " Veerand juuti . " Sellest piisas , et unes ja ilmsi mu tuju rikkuda , aga ka mu mõtted sellelt , kui arg ja alatu ma ise võiksin olla , kõrvale juhtida , sest unes jäin ma isa kõrvale ja kui me tee käänaku tegi või ka ei teinud , sest unes ei pruugi sellistest asjadest aru saada , olid tunnel ja vangirood kadunud ja ma seisin üksi udusel luhal . See ei olnud halb tunne . Kuskil hingas oma lainete taktis suur jõgi . Erinevalt salalikest väikestest veekogudest ( eriti lumesulamise ajal ) ma merd ja suuri jõgesid ei karda . Tunnel ja vangid on minu unenägude varieeruvad kordusmotiivid , millega olen harjunud lapsest saati . Mäletan , et kui see mul esimest korda oli , ütles ema vanaemale , et ärgu ta mulle enam selliseid asju jutustagu . Aga vanaema lugusid ma ei mäleta ega ole talle ka pahane . Ehk peavad hoiatusunenäod mulle meelde tuletama , kui kiiresti kõik muutuda võib ja kui näiline on heaolu , mida ma vürtsitan poolsurrogaatsete hingevaevadega , mida ma omal moel armastan , sest kui inimene kannatab , siis ta elab . Mis on minu väljaimetud tunded tõeliste kannatuste kõrval ! Minus puudub igasugune kangelasmeel , vastupidavus ja elujanu . Pisut tuhka pähe raputatud , hakkab kohe parem . Olen selline , aga mida ma parata saan . Ärgu minult oodatagu midagi niisugust , mida mulle kaasa pole antud . Seejärel muutun filosoofiliseks : kas ja kes minult mida ootab ? Inimesed välja arvatud , sest ma pole mulle pandud lootusi täitnud . Vanemate ootused läksid küll hariduse ja suhtelise korralikkuse osas vähemasti täide . Edasi ilmselt nende soovid lahknevad . Ema tahab konkreetseid asju : praktilist meelt , mis peaks ilmutama ennast poepidamises ja varanduse soetamises , korralikku abielu ja lapselapsi . Viimane lootus läks vaese Mirjami surma tõttu luhta . Freesiast ema loodetavasti ei tea . Mis temasse puutub , siis tahtis ta peale mõningase majandusliku kindlustatuse lapse kasvatamiseks ehk siiski midagi enamat . Ja isa , mida tema minus näha tahaks ? Ehk ainult sooja ja avatud südant ? Aga näidatagu mulle ainustki inimest , kellega kõik ta lähedased rahul oleksid . Mida ma ise tahan , ei ole mulle selge . Veel mõni päev tagasi võinuksin puhtsüdamlikult öelda : tahan midagi , mida olemas ei ole ja millest ma täpselt ei tea , mis see on . Täna ma ei ütleks sedagi . Küsimuse , mida tahaks minusuguselt kübemekeselt minu Looja , lükkan edasi , sest kohvi juues ja võileiba süües ei sobigi nii tähtsa probleemi üle juurelda . Aga mida Sina tahad ? Räägi lõpuks asjast , ütleksid Sina . Kui Elli Marcelile osaks saanud tegelike juhtumuste juurde jõudis ja sel kohal vahe teha otsustas , kuulutas kallurimürin Rolandi lahkumist , koputus uksele aga tõenäoliselt Liinet . Täna ei olnud Ellil Liine vastu midagi , täna ta koguni tahtis naabrinaisega rääkida . Liine oli puhta põlle kleidile peale tõmmanud , aga ta nägu ja juuksed leemendasid higist ja tast õhkus pliidisooja kirbet leitsakut . " Küll sinul on siin ea , " ütles naabrinaine , " pole kuum ega kedagist . Ma tulingi paluma – su ema ikka mudis mu sooni - , et kui sa paljuks ei pane ... " " Ei siin pole paljuks panna midagi . Istu aga siia tooli peale , et ma su sooned kätte saaksin . " Elli võttis Liine krampis õlasooned oma pöidla ja sõrmede vahele ja asus masseerima , ise õpetades : " Ära pressi õlgu üles , lase lõdvaks . Vaat niimoodi . Mis su lapselaps ka praegu teeb ? " " Jäi magama . Oih , tee vähe tasemini , ma ei jõua välja kannatada , süda läheb kohe pahaks ... " " Küll sa välja kannatad . Kes kannatab , see kaua elab ... " " Mis sest elust enam , mis mõte sel kõigel on ... oih kui hea . " " Miks tal mõtet pole , ikka on . Näed , kuidas väike tüdruk varsti kooli läheb ... Vana ta on ka ? " " Tuleva talve saab alles neljaseks , " pressis Liine ohkimise vahelt . " Kas siit on ka valus ? " " Uih , ära kõdista . Sihuke magus valu , et piss tuleb püksi . " " Oled midagi rasket käe otsas tassinud . See on naiste " kotikoht " . Kauaks see laps sulle hoida toodi ? " " Pole tal teist oidjat enam kedagi . Poiss andis oma toa ära . Sealt kõrvalt mutt oidis raha eest , aga tütar viis tolle oma juure . Oeh , lähebki pehmemaks . Tea kas aitab juba . Väsitad oma käed irmus ära . " " Ei mu kätel pole viga veel midagi . Kas pea ka valutab ? " Ja Elli ajas sõrmed Liine higistesse ja rasvastesse juustesse . " See pia on ilmast ilma segane ... Ai-ii ! Ära mu juukseid ära kisu . " " Ei kisu ära , ainult sakutan tasakesi . See parandab pea pindmist verevarustust , nii et kannata ära . Kui laps sulle hoida jääb , pead traksis olema . " " Seda äda ja viletsust veel tarvis . Liiakene on armas küll , aga minul ei ole enam jõudu . Aga kus tal olla on . Mõlemad poisiga on uuesti siia sisse möllitud ka . Küll see on ea , kudas sa praegu serviti kätega lööd . See polegi nii valus . Pea läks kohe selgemaks . " " Eks ma teen siis veel niimoodi , kui meeldib . Aga kus siis tirtsukese ema on ? " " Äh , ema või asi . Kuskil kaugel , nimi ei tule keelele , kus kohas . Ea et poiss oma lapse sealt küilikukarjast ära tõi . " " Mis küülikukarjast ? " ei saanud Elli aru . " " Kui inimesel on praegasel ajal seitse last , siis üks ees või taga . Vanasti oli teine asi . Ütelnd jah , et vii pealegi senna , kus sa isi elad , ehk seal on parem . Eks see ole õige jutt kah . Kuule , ole sa tänatud . " " Liiguta nüüd käsi ja õlgu . Vaata , et tuul läbi ei tõmba , " hüüdis Elli Liinele järele , pani ukse kinni ja hakkas mõtlikult käsi seebitama . Pesemisega oli siin üldse pahasti . Elli ei olnud küll veel seenetama läinud , aga tema vannitoaharjumused nõudsid üht teatud vannituba . Siin tegi pliidisoe seinataguse komku küll nii soojaks , et pesta sai ja ennast üle valada nagu vanastigi . Pealegi võis Elli ema sõbranna Ilse juurde vanni minna . Ilsel oleks koguni hea meel , kui ta läheks . Oli selline kena vanaproua . Enda pärast Elli ei hakkaks ehk minema , aga tirtsuke tuleks korralikult puhtaks pesta . Õieti peaks lapse siinsamas pliidi taga vanasse plekkvanni torkama ja pärast puhta kleidi selga panema . Elli tõmbas siibri lahti ja tegi tule pliidi alla , laskis kaks suurt potti vett täis ja pani soojenema ning läks ise pööningule ringkäiku tegema . Kui ta paar tundi hiljem puhta tirtsukesega diivanil istus ja talle pööningult leitud Pöial-Liisi raamatu pilte näitas , koputati tasakesi uksele . Muidugi teadis Elli , et see on Roland , keda ta tirtsukese vannitamise ajal kuulis koju tulevat ja jälle uuesti välja minevat . Roland seisis uksel , puhas valge särk seljas ja sületäis igatvärvi pojenge vastu rindu surutud nagu leeripoisil . " Kas kuskil niideti pojenge ? Milline võimas kimp ! Ega ometi mulle ? " üritas Elli nalja teha . Ent Rolandil tekkis oma last puhtana ja niiskete patsidega diivanil nähes liigutatud ilme ja ta ulatas lilled midagi nina alla pomisedes Ellile . Ikkagi hoolib tütrest , mõtles Elli tunnustavalt . " Aitäh . Tõesti väga luksuslik kimp . Ehk istud ja jood tassi kohvi , " pakkus ta lahkelt . " Võib ju ka , " ütles Roland , kes sokkis üle koridori oli tulnud , häbelikult . Elli korjas banaani- ja kiivikoored kokku , pani vee keema , tõmbas laua puhta lapiga üle , seadis pojengid suurde savivaasi ja tõstis akna alla postamendile , tõi tassid ja lusikad , suhkrutoosi ja kausikese kompvekkidega , tegi kohvi valmis ja valas kannu ja kuni ta toimetas ja Roland teda silmadega saates sõnatult istus , jäi tirtsuke vanniväsimusest magama ning seda märganud , võttis Elli kapist lina , keeras kahekorra ja kattis uinuva lapse . Siis valas ta neile mõlemale kohvi ega osanud enam midagi öelda . Lõhnas kohvi , puhta pesu ja pojengide järele ning tassid , õhukesed kui munakoor , tilisesid vastu alustasse ja tirtsuke hingas ühtlaselt . Nagu perekond , mõtles Elli ja pani tähele , et Rolandil on meeldivad käed . Ta pilk libises hindavalt üle mehe õlgade ja need tõmbusid silmapilkselt sirgu . Aga usaldusväärsed õlad ei kerkinud niimoodi naiste pilgu all . Kivilillel oma patust hoolimata olid usaldusväärsed õlad . Isegi kui ta mõne võõra naise pärast ennast puhevile ajas , jäid õlad ikka rahulikuks . Mida Kivilill praegu teeks , kui ta oma musta südametunnistusega Rolandi asemel Elli vastas istuks . Oh , tema jaoks oli ikka palju võimalusi . Ta võinuks tirtsukese suurele varbale musi anda ja öelda , et ilusate siniste silmadega laps , ajame ära . Ta oleks veel üht kui teist võinud ette võtta ja ... Aga Roland sai vist aru , et keegi tuli nende vahele , tõusis püsti ja tänas . " Las ma valan sulle veel ... " üritas Elli . " Pole vaja , kõik on niigi hästi , " keeldus Roland ja vaatas Ellile peaaegu et vaimustatud pilguga otsa . " Mis see veel tähendab , " turtsus Elli tasakesi minejale järele , keris jalad enda alla ja sõi teineteise järel kaks kompvekki ära . Ta mõnules veel natuke aega kohvitassi taga , heitis pilgu kellale – oli juba hilja – ja otsustas , et tirtsuke jääb ööseks siia . Ta tegi ettevaatlikult voodi ära ja kui ta tirtsukesel kleidi seljast võttis , lõi unine laps talle käed ümber kaela . Oli see alles magus tunne . Ta ei pannud siiski veel last sülest , kui Liine ukse taga krabistas . " Olla teine siin magama jäänd , " sosistas Liine . " Las ta jääb siia , voodi on lai , " teatas Elli . " Mu enese kõrval tal pole jah nii palju ruumi ja palav on ka . Üksi kukub jälle maha ... " oli Liine nõutu . " Ole mureta , siin on tal hea olla . Näed ju , et ta mind ei karda . Mine julgesti magama . " " Kohe kaelast kinni , vaene laps . Ta on su nii omaks võtnud et ... Sa oled ka täna ilus kui noorik . Kui meesterahva hing on majas ... Sa ära pane mu juttu tähele . Rumala vanainimese rumal jutt ... " Ja Liine taganes välja . Liine jutt oli tõesti rumal , aga Elli oli tirtsukese pärast nõus natuke rumalatki juttu välja kannatama . Elli uni tirtsukese kõrval oli nii magus , et ta alles siis ärkas , kui Liine ukse taga kobistas , pott käes . " Tõin poti ruttu valmis , muidu laseb veel su voodi täis . " " Olgu peale , küll me hakkama saame , " kinnitas Elli ja Liine , kel magusad lõhnad köögiuksest välja paiskusid , tõmbus meelsasti tagasi . Elli küüris poti puhtaks , viis solgiämbri välja ja tegeles iseenese hommikuse tualetiga , et tirtsukese ärgates kena välja näha . " Tere hommikust , väike armas Tirtsuken , " ütles ta armsasti , kui lapse silmad lahti läksid . " Kuidas sa magasid ? " " Pissile ! " nõudis Tirtsuken virila häälega . Aga edasi läks kõik üsna hästi . Tirtsuke osutus rõõmsameelseks ja sõnakuulelikuks lapseks . Ja kui Elli aru pidas , mis nad hommikust söövad , tuli Liine suure koogitaldrikuga . " Lapse jaoks on klaas piima ka . Eks sina ju jood kohvi . " " Seda ma teen , " naeratas Elli . Liine paistis oma pojatütre hea meelega või talle andma ja Ellil oli selle üle hea meel . Pärast sööki tegi ta tirtsukesega jalutuskäigu ja õpetas last : " Sa võid olla , kus sa tahad – õues , siin või vanaema juures . Üksinda õuest välja ei tohi minna . Siin diivani peal on raamatud . Lippa nüüd . " Ja Elli andis tirtsukesele põse peale musi ning asus tööle . Tõsi küll , ta käis mitu korda aknast vaatamas ja rahunes alles siis , kui Tirtsuken tuli tuppa raamatuid vaatama . Aga Marceli lugu Riias arenes omasoodu . Hea küll , ma räägin siis asjast või ehk nagu Freesia ütleks – lõpetan kassi kombel tulise pudru ümber käimise . Võimalik , et ta ütleb mulle selliseid asju mu igavavõitu väljenduslaadi pilkamiseks . Puder oli igal juhul tuline küll , ainult et mul polnud mingit võimalust seal ümber jalutamiseks . Ma kukkusin sinna otsemaid sisse , tegin näo , et see pole eriti kuum ja ega minu jaoks olnudki , ja lakkusin tagasi tõmbudes käpad viisakalt puhtaks . Nagu ma ütlesin , tuli mul tahtmine end koguda , suhtlemaks Freesiaga uuel , perekondlikul tasandil . Appi tuli jalgpall . Õhtuti kiirustasin vähemagi süümepiinata koju . Tore oleks olnud muidugi kellegagi– Sinu või isa või ükskõik missuguse enam-vähem sümpaatse tuttavaga - seltskonna mõttes koopereeruda , aga ma saan üksi ka oma feelingu kätte . Ometi saatsin neil päevil korda teo , mida ma vajalikuks pidasin ja ei kahetse , aga mille pärast võib meil emaga arusaamatus tulla . Asi on majas , enam –vähem korda tehtud viie korraliku korteriga majas , mille onu mulle Mirjami mälestuseks kinkis . Nagunii pidi sellest üürimaja saama . Kinkisin selle Anettele , klausliga , et seda haldab tema ema . Freesia käitus kenasti , nagu see oleks normaalne , mis ma tegin , ja mul oli hea meel , et ta liigse tänamisega mind piinlikku olukorda ei pannud . Ka kutsus ta mind teatud päeval teatud kellaajal , see on eile , enda juurde pärast tööd kohvi jooma . Ta sünnipäev , samuti ka lapse kolmekuu tähtpäev seisid alles ees , nii et see pidi tõesti lihtsalt kohvijoomine olema . Võtsin kaasa , mis külla minnes ikka võetakse , ja Anettele ühe väikese nuku , mis laulis prantsuse keeles , välgutas silmi ja lõi käsi kokku . Muidugi vaevasin oma pead selle üle , kas ja mida minult veel oodatakse . Kuigi mõtlesin Mirjami pikaldase suremise ajal vahel igatsusega Freesia peale , langes nüüd armukese variant ära . Oma lapse ema armuke olla ei ole soliidne . Ka vaba kooselu ei sobinud – mu kahetoaline üksildane korter tundus mulle nüüd erakordselt ihaldusväärne . Selge see , et ma ei tahtnud abielluda . Pidasin Freesiast lugu kui naisest , kellega need kolm varianti üldse kõne alla ei tulnud . Freesia seisis nüüd minu emaga ühel tasandil . Kahjuks ei pidanud kellegi freudistlik ( ? ) seisukoht , et mees armastab naises oma noorenenud ema , minu puhul raasugi paika . Uks oli lahti , võib-olla Anette magas ja kell oleks teda ehmatanud , ja trepi kõrval ootasid mind meeste valged rannakingad number nelikümmend kolm ja pool . Nende kõrval seisid vast number väiksemad uuevõitu soome meestekingad . Ma ei olnud siis ainus külaline . Kohendasin ennast ja nägin , et need kirurgijalavarjud ei sobi mulle , kuid otsustasin sellest tühiasjast ennast mitte segada lasta . Kui ma seal tammusin , hakkasin hääli kuulma – Freesia häält ja meeshäält , ka kuidagi tuttavat . Freesial on muuseas meeldiv , pigem madal kui kõrge hääl . Ja üsna respekti sisendav . Nagu mu emalgi . Kuigi ema on keskmist kasvu tumedapäine ja juba tüsedusele kalduv , Freesia aga meeter seitsekümmend kolm pikk ja meie lahusoleku ajal blondiks muutunud , mis talle ka sobib , on neis midagi ühist . Muidugi võib öelda , et paljudes naistes on midagi ühist , aga samahästi ka paljudes meestes ja paljudes inimestes üldse . Ent Freesia oli esimene inimene , kelle olemuses märkasin midagi minu emaga sarnast ja see miski hakkas mulle silma , kui ma nägin Freesiat koos lapsega . Sel õhtul , kui oma tütart esimest korda nägin , tuletas Freesia ta enda tavalisest kõnest nii erinev hällitav hääl mulle mind meelde väiksena ema süles kuskil heledas ruumis . Mul oli nii kaitstud ja hoitud tunne võrreldes selle pingutatud olemisega , mida ma sel ilusal õhtul täiskasvanud mehena oma lapse ema vastas seistes kogesin . Vaene isa – ehk vaevles ta palju kordi sedamoodi , imetledes minu ema kui oma poja ema ja peljates ühtlasi kui naist . Nii juhtuski , et ma seisin hajameelselt trepi alumisel mademel , kui Freesia ülevalt alla vaatas . " Noh , kus hundist räägitakse ... " ütles ta mulle tervituseks ja kellelegi teisele teavituseks ning astus minu ees tuppa , kus kohvijoomine toimus . Vasakut kätt oli uks lahti . Laps magas tõesti . Jäin teda vaatama ja paratamatult silmitsesin ka ruumi . Siin oli kõik murtud valgetes ja pastelsetes toonides ja seina lapse lähedal ilmestas mahe lillepilt – freesiad , minu freesiakimp enda esitlemiseks . Mul hakkas millegipärast meeldivalt soe . " Astu , palun , edasi , " kannustas mind Freesia . Panin asjad käest esikulauale ja astusin tuppa ning kätlesin püsti tõusnud mehega ilma tutvustamist ootamata , sest me olime juba tuttavad . Seda ma pisut imestunud ilmega Freesiale ka ütlesin . " Seda parem , " konstateeris tema . " Eelneva tutvuse pinnal on teineteisega arvestavaid lähisuhteid kergem luua . " Hetkeks pani mind muigama totter mõte , et Freesia kavatseb vähemalt veel formaalselt domineeriva monogaamia õõnestamiseks värvata mind grupiabiellu . " Siin pole naerda midagi . Gunnars – see seal on minu tütre isa , kellel on õigus Anette'iga mõistlikkuse piires suhelda , Marcel – Gunnars on minu tulevane abikaasa , täieõiguslik perekonnaliige . Respekteerige siis teineteist oma rollides . " Kas mul on olnud võimalust teavitada , et Freesia jõudis läbi maalimise ja lillede sotsiaalteaduste juurde ? Gunnars on advokaat , kelle teeneid olen paar aastat kasutanud . Tubli mees , kes läheneb õigusele loominguliselt ega ole veel liiga ahneks läinud . Kinnitasime mõlemad oma nõusolekut rollide jaotamisega ja lubasime teineteise suhtes tolerantsed olla . Siis jõime kohvi ja veini ning hea kõneanniga õnnistatud Gunnars hoidis meie vestlust soikumast . Äkki muutus ta rahutuks ja hakkas kella vaatama . " Üks klient tuleb veerand tunni pärast , pidin peaaegu unustama , " ütles ta ennast püsti ajades . " Ega minulgi siis sobi kauemaks jääda , " ütlesin samuti tõustes . Suudlesin Freesia kätt ja heitsin korraks pilgu magavale Anette'ile . Nagu ma juba rõhutasin , on Freesia otsekohene inimene , aga ta vaatas mulle järele ometigi kuidagi rahulolematu , ehk koguni nukra näoga . Võib-olla eeldas ta minu puhul kui mitte otsest vastuhakku , mis pole mulle omane , siis ometigi varjatud tundepuhanguid . Kui ma kingad jalga sain , jõudis Gunnars mulle järele ja me kiirustasime uksest välja . " Tahad , tule minu poole vaatama , " hõikas Gunnars poolihääli . " Me jõuame õigel ajal. Siit saab otse teed läbi aedade . " " Küll võib olla , " nõustusin mina ja me rühkisime ebasoliidselt ühe vanema naise kahtlustava pilgu all võõrast aiast läbi . Kuidas me teineteise jalgpallihaiguse ära arvasime ? Me saime tuttavaks eelmiste maailmameistrivõistluste finaali vaadates . Oma esikus hakkas Gunnars naerma ja vanduma – ta oli oma " kirurgisussidega " koju tormanud ja kingad Freesia juurde jätnud . Pärast jalgpalli - meil mõlemail oli kaotajast kahju – arutasime finaaliks kujunenud olukorda ja kui ma ära hakkasin minema , ütles Gunnars : " Mina esindaks sind hea meelega edasi ... " " Aga muidugi , " vastasin mina , " minu huvid on nüüd ka sinu huvid , " ja me raputasime vandeseltslaslikult irvitades teineteise kätt . Sulle võib tunduda , et me Gunnarsiga toimisime mõlemad nagu poppi viskavad koolipoisid ja et ma need stseenid nimme farsina esitasin . Ka nii võib asja vaadata . Tegelikult mul ei saanud mingeid kavatsusi olla ja , sündmuspaigal pealtnäha tuimavõitu esinemisega , tegi tasapisi kasvav rõõm mind ülemeelikuks ja alles õhtul jõudsin soovini oma südant " läbi katsuda " . Mis Gunnarsisse puutub , oli ta tõepoolest kena inimene , ja kindlasti rõõmustas , et ta head tuttavat ja korralikku klienti ei kaotanud . Ja et meil edaspidi tuli nii öelda perekondlikul tasandil loodetavasti elu lõpuni suhelda , lahenes asi meie kummagi jaoks hästi . Aga päevasündmused ei olnud minu tarvis veel lõppenud . Ise ma seda muidugi ei teadnud . Mul olid nagu tiivad , ometi kõndisin rahulikul jalutajasammul , vahtides eriti midagi nägemata ringi ning vahelduseks oma jalge ette ja vahel tuli mu peas valitsevasse põnevlevasse segadikku mõni asjalik mõte , nagu näiteks : kuidas noorpaar kavatseb oma kooselu küsimuse lahendada , kui Freesia ja minu tütre kodu on nii hele ja värske , aga Gunnars armastab tumedat interjööri ja hoolib väga oma vanaisa mööblist . Gunnars on , muide , Freesiast tublisti rõõmsameelsem inimene . Et mind teretati , märkasin vastamiseks liiga hilja . Nii jäin seisma ( nagu post , oleks Freesia öelnud ) ja vaatasin , kuidas ta aegamisi kaugenes : tema , kes oli salamisi end mu südames sisse seadnud , keegi noor naine sinakashallis kleidis , naine heledas kleidis , hele inimkogu tihenevasse hämarusse sulamas , üks helendav täpike ... Enne , kui Elli sirutas end tirtsukese kõrvale , kes oli tulnud lõunauinakut tegema , pühkis ta õrnalt lapse suu ja käed puhtaks . Liine poolt hoovav supilõhn pani ta neelatama , aga ta näris nätsu ja imes lutsukomme ning pidas tublilt selle söömavahe vastu . Nüüd ei andnudki kõht enam tunda . Lapse pott oli siin ja Elli kavatses koos temaga pikutada ja ukse lukku keerata , sest ega siin mõni läbikäiguhoov olnud . Kui ta ukse tahtis kinni panna , tuli Liine teiselt poolt supikausiga . " Võta , söö , sul pole ju aega vaaritada , " sosistas Liine hoolitsevalt ja see ei meeldinud Ellile mitte üks raas , aga et supilõhn tekitas " Pavlovi koerakese refleksi " , võttis ta söögi tänades vastu ja pani ukse enda järel tasakesi riivi . Ei olnud mõtet Liinega jonnida : nagunii läheb ta varsti koju . Ent sõnad " varsti " , " alles " , " eile " , " homme " olid muutnud Elli jaoks oma tähendust . Mõni päev oli väga pikk , lausa mitu päeva . Millal see oli , kui Aivar arvuti tõi ja järgmisel päeval bussi peale jooksis ? Elli luges näppude peal ja läks segi . Polnud nädalatki , midagi polnud iseenesest juhtunud . Kivilille postkaart , Roland äikeseööl Elli akna all ohkamas , tirtsuke – see oli üleeile , juuksuris käimine ja ostud enne seda ... Elli raputas pead . Oma mehe postkaardis , naabrite lapses ja purjus Rolandi seismises ta akna all polnud midagi imelikku . Elli võis valesti kuulda või kujutleda . Ka naabrite lapse hoidmine ja naabrimehele kohvi pakkumine polnud ei eriline ega iseäralik . Ta vaatas tirtsukest . See inimene pidi küll põdema pedofoobiat – vaat kus alles sõnalooming , aga miks mitte - , kellele Tirtsuken ei meeldiks . Väikesed lapsed kutsuvad eriti naistes esile nunnutamissoovi . Selge see , et Ellile meeldis ette kujutada , kuidas Kivilill neid kahekesi näeks ja lapse siniseid silmi märkaks . Aga Elli püüdis ka ette kujutada , kuidas Kivilill jätta kus see ja teine ja oma noorpõlve ... Ning Elli valis sõnu – armastus , austaja , peika ( vuih ! ) , romanss - , mis sobiksid Rolandi või selle kauge viirastuse kirjeldamiseks . " Viirastus " oligi õige sõna , sest noorus oli viirastus , Roland oli viirastus , Elli tunded olid viirastus , heiastus , üks imelik arutu laul , laul Rolandist , kui natuke üle pakkuda . Igal juhul pakkus ta kõvasti üle : keskkooli viimane aasta oli ainult osa noorusest , kuigi meeldejääv osa , tavaliselt paljude lemmikaeg . Tõenäoliselt armastas ta oma tundeid Rolandi vastu ja haakis sinna juurde mingi imeliku tulevikuootuse , millel polnud mingit otsest seost Rolandiga , mida võis ainult tunda , mitte ümber jutustada , sest kes kirjeldaks rongi huiget , valge linnu teed päikese poole , varsakapjade lõhna ... Aga Tirtsuken oli tõeline . Ta nägu oli kaunim kui Viiralti gravüürid lastest ja ta väike jalg oli soe ja pehme . Ta hingas ja naeratas . Ja kui Elli mõõdukas kauguses Rolandit nägi , tuli talle teravalt meelde ja mitte üksi meelde , et pikk erakupõli talle ei sobi . Aga kui Roland oli ta lähedal , tekkis nähtamatu tõrjuv ring Elli ümber . Ent miks ta pidi enesele antud aega lapse magusas läheduses viibida igasuguste arulagedate mõtetega täitma . Ta puudutas huultega tirtsukese juukseid , heitis ettevaatlikult lapse kõrvale ja sirutas käed uneootuses üle pea nagu Tirtsukeselgi . Kui ta ärkas , oli Tirtsuken juba üleval ja mängis ta juustega . Aeg oli paari tunni võrra edasi nihkunud ja Elli tundis , nagu hakkas ta kuhugi hilinema . " Issi tuli oma autoga , " teatas laps . " Mine vaata nüüd , mis isa ja vanaema teevad , " soovitas Elli , sest ta oli lapsega tegelemiseks liiga närvis . " Kui sa kommi annad , siis lähen , " kauples Tirtsuken . Õnneks olid Ellil veel mõned kompvekid järel . Tirtsuke keksis välja – ta oli kiiresti julgeks muutunud – ja Elli pöördus oma töö juurde . Ta oli teise peatükiga , mis kandis pealkirja " Eelnenud õnnelikud päevad " , sest ei saanud ju tõlkida " Õnnelikud päevad enne ... " , lõpule jõudnud . Moto pärines Maurois' romaanist " Perekonnaringis " : " Ta elas imeliku ootuse perioodis , mis näis paiknevat väljaspool aega . " Ja teine veel , Baudelaire' i proosapoeemidest – " Ta on üsna inetu . Ta on siiski hurmav ! " Võimalik , et romaan oli tõepoolest autobiograafiline . Elli aga oli " kinni jooksnud " – kui ta istus ja midagi ei teinud , mõtles ta irooniliselt , et tal on liiga palju programme lahti ja puudub juhtiv käsi ja mõistus , kes teda aitaks . Nii oli ta isegi tänulik , kui Liine uksele koputas ja tal oli põhjust mõned sammud astuda , uks lahti teha ja kui võimalik , ennast selle rumala vanamuti peale välja valada . Aga Liinel oli Tirtsuken ees kui kilp ja ta nägu õlitas lipitsev naeratus . Ellil oli paha vaadata , kuidas ta konksjad sõrmed lapse külge klammerdusid . " Meie lähme ommen ommiku kolmekesi sõitu , " teatas Liine . " Et sina nagu noorem inime , kas sa seaksid lapse ilusaste riidesse ? " " Muidugi , " ütles Elli . Mida muud ta praegu saigi Liinele öelda . " Kuule , Liine , kui sa ennast pesta tahad , tule minu pesemisnurka . " " Ole sa tänatud , ega mul ole kuskil mujal pesta kui köögis . Mul on tuli pliidi all . " Poole tunni pärast istus Liine Elli ema suures vannis ja Elli nühkis ta selga ning pesi ta pead oma šampooniga ja kui naabrinaine öösärgi väel minema paterdas , laskis ta lohviga vee välja , küüris vanni ja " lohvitas " jälle . Nüüd kõlbas Liine vähemalt väliselt Tirtsukese kõrvale . " Vaata , et sa juukseid pusasse ei maga , ma teen sulle homme hommikul krunni , " oli ta Liinele järele hõiganud . Siis pesi ta Tirtsukest väikeses kausis ja ennast lõpuks vannis ja tundis , et " päriselt " perekonnainimene olla võtab võhmale . Aga kui Tirtsuken uinus – enne pidi Elli talle palju paisid tegema , lõpuks laps ohkas ja torkas pöidla suhu ja Elli ei raatsinud seda kahjulikku harjumust välja juurima hakata , sest kui tema on läinud , ei jää vaesel lapsel jälle nagunii muud üle kui pöialt imeda - , leidis ta endas tahtmist ja jõudu arvuti taha istuda . See oli pärast õhtust sebimist peaaegu et õnnis silmapilk . Ka muutus töö põnevamaks , sest see vastik introvert Marcel hakkas ilmutama elusa meesterahva tunnuseid . Elli võttis jälle oma " noodiraamatu " ette . Siinkohal olid mõned Kivilille käega tehtud sõnaettepanekud , näiteks " läbipaistva " asemel " lüüme " . Nad mõlemad olid Marceli pagenduspäevade rõõmuallikat lugenud . " Lüüme " oli ilus sõna õrna ja ümara " üü-ga " . Lüüme valgus , tüüne meri ... Liine " küilikud " ega nende kirjakeelne vaste seevastu ei olnud ilusad , kuigi loomad ise võisid ju armsakesed olla . " Su valed on lüümed , " naeris Elli , kui nad Kivilillega sünonüümidest rääkisid . " Mu silmad on lüümed , mu valed on läbipaistvad , " pareeris vana Kivi . " Sinu silmad pole lüümed ega läbipaistvad , vaid lihvitud nagu su valedki , " jätkas Elli . " Sa taganesid oma esialgsest väitest , " nentis Kivilill . Nad rääkisid valedest nii vabalt , sest Elli ei kahtlustanud Kivilille valetamises . Ega kahtlustanud nüüdki . Kui Elli ei oleks nii sündsusetult õhtul Kivilille töö juurde sadanud , oleks Rainest saanud üks väike rääkimata jätmine . Elli ei rääkinud samuti kõike . Paar korda kooselu jooksul oli ta joonud lugupidamise , meeldimuse , flirdi ja paratamatu luhtumise kokteili , mille esimesed sõõmud joovastasid nagu šampanja ja mille põhi maitses kibedalt . Aga kuna Elli ei lubanud endale midagi sellist nagu Kivilill , muutusid mälestused mõne aja pärast meeldivaks , koguni lüümeks : viis aastat hiljem juhtumisi kohtudes võis ta vana Kivi ja oma " romantilist kangelast " teineteisega punastamata tutvustada ja hiljem vabalt Helmutile rääkida , kui kena ja huvitav inimene see kunagine töökaaslane on . Ja kui juhtus too inetu asi , lükkusid Kivilille patustseenide vahele väärtustunud pildid meestest , kes oma lugupidamise objekti eelistavad püsti ja räsimata riietega näha . Avalik arvamus oli teadagi teistsugune . Õnneks ei olnud kõik mehed nii " elutervelt isased " , kui keegi noor kriitik mingi raamatu roppurist tegelase kohta väitis . Aga see selleks . Elli ei kahetsenud enam oma pagendust : mingil kombel oli ta rikkamaks saanud kui enne . Kohtumine Tirtsukesega , sügavam suhe oma tõlketööga ja paraku Rolandi kangekaelse rumaluse kaasteadmine andsid talle midagi . Samuti olid viha ja armukadedus sulanud nagu kevadine lumi . Kivilillele kulus aga praegune kõhevil olek ära . Kulla emakene ! Valin Su oma järgmiseks vestluskaaslaseks võrdub kuulajaks , sest Sina olid järgnevate sündmuste intrigeeriv osapool . Mul ei ole Sinu vastu endist tunnet ega tulegi , kui ma Sulle vähemalt mõttes kõik südamelt ära öelda ei saa . Kui siiski ... Ma tean , et elu on Sulle pettumusi ja kurbust toonud , aga ei tahaks küll uskuda , et Sa sellest õnnelikumaks saad , kui Sa teiste järel luurad ja kui Sa seda ei aktsepteeri , mis Sul teada õnnestub saada , solvanguid pritsid . Saan aru , et hästi kasvatatud mehel ei sobi vanema naisterahva , liiati veel oma ema vastu nii jämedate ja põlastavate sõnadega pöörduda , aga Sa avasid mulle ühe oma nägudest , mida ma seni ei tundnud . Kuidas isaga on , ma ei tea . Ma näen , kuidas Sa viskad pea kuklasse liigutusega , mida ma varem harva olen näinud . Selles liigutuses on kangekaelsust ja lapsikust . Su väärikuse kroonlehed pudenevad . Ma tean , et see , mis ma räägin , on naeruväärne ja kole , ent käbi ei kuku kännust kaugele , nagu ütleks kujundlikult mu tütre ema . Põlgus enese ja Sinu vastu on nii suur , et pean ühe pudeli õlut ära " libistama " , enne kui edasi rääkida saan . Näen , kuidas Sa kõverdad huuli ja pöörad pilgu aknasse . Hea küll , ma tunnen , et mu vahkviha on taltunud ja ma proovin meie lugu vaadata väikese distantsiga . Õhtul , kui olin tutvunud Anette'i ema tulevasega , kes osutus minu heaks tuttavaks , tulin kergendatud ja heas meeleolus läbi linna , kui kohtasin " seda isikut " , nagu Sina väljenduksid . Ei märganud teda tervitada ja see ei olnud hea , aga ma vaatasin talle järele , kuni nägin . Pealegi olin oma hajameelsusest hoolimata kuulnud värava kriiksatust . Nii sain teada , kus ta elas . See maja , lihtne verandaga puumaja ja ülehooldamata aed hakkasid mulle kohe meeldima . ( Muide , Riia vanalinna siseõued omandasid mu silmis ühel tavatul õhtul hispaanialiku salapära . Ka minu jõetagusel kodul on kena siseõu , kui Sa juhtusid tähele panema . ) Sellel majal siin oli kena varjatud veranda . Ma kujutasin teda seal soojal hommikul kohvi joomas ja kollektiivse monograafia tarvis väljakirjutusi tegemas . Ja õhtul unistamas , sest tal on unistaja silmad . Kui ma oleksin võinud Sulle seda enne rääkida , oleksid ehk oma elutarkuses aru saanud , et Su poeg on esimest korda elus päriselt armunud ja lõplikult armastuse läbi seotud . Kas õnneliku või õnnetu , on muidugi teadmata . Ja kuna nad mu isaga töö asjus kontakteeruvad , lootsin isa abile . Sulle selgituseks : ei saa välistada , et isal mingeid arglikke kavatsusi ei olnud , aga minu soov oli nii suur ja välistamatu , et oht isale haiget teha ei kohutanud mind . Ma olen egoistlik . Õnnelik juhus saabus üsna pea . Ühel õhtul autoga mööda tänavaid tiirutades ja teatud majale lähenedes nagu ettevaatlik kull teeb luurelendu , et siis kivina saagi kallale kukkuda , märkasin isa , mapp kaenla all , sinnapoole suundumas . Võib-olla on Sul ebameeldiv tema käimisi jälgida , aga ära unusta , et te pole üle kahekümne aasta enam abielus ja ta on jõudnud mitme naisega kooselu proovida , nagu Sa oled mulle sapisel toonil maininud , aga arvatavasti ikka ja jälle südametute isendite otsa sattunud ja õnneks siiski pääsenud . Niisiis vahetasid isa ja " see isik " käsikirju nagu salaagendid . Isa , keda kohvi jooma ilmselt ei kutsutud , taganes aeglaselt aiavärava suunas ja mina tegin oma " kullikukkumise " , andsin gaasi ja , riskides aiaväravat maha sõita , peatusin täpselt , hüppasin uljalt autost ja sundisin end rääkima . Minu jutt oli arvatavasti kõike muud kui taktitundeline ja head muljet avaldav , aga mul õnnestus nad mõlemad hea veini ja huvitava videofilmiga ühest kõmulisest prantsuse kunstnikust enda juurde meelitada . Arvatavasti ei tahtnud kumbki neist tulla , aga et minu ilmumine oli nii ootamatu , ei jõudnud nad end koguda ja vastuväidetega varustada . Teel hüppasin oma kaupluse alumiselt korruselt läbi ja varustasin end lubatud veini ja muu vajalikuga ning juhtumisi kõndis sealt läbi too krõpskuiv vallaline raamatupidaja . Kas tema ongi öördaja ? Kodus läks kõik hästi . Kuidagi õnnestus mul vestlust alal hoida . Isa ilme oli natuke nukker ja natuke lõbustatud . Ta aitas mulle omalt poolt kõigiti kaasa ja ma läkitasin talle tänulikke ja andekspaluvaid pilke ning hoidusin Rozat liigse otsavaatamisega hirmutamast . Õhtused päikesekiired moodustasid minu ja tema vahele lüüme kaitsva seina . Ta krampis olek andis järele ja meil oli sel õhtul päris lõbus . Viisin nad mõlemad koju , panin auto ära ja jalutasin jõe ääres , kuni hämaraks läks . Järgmistel päevadel tundus mulle , et inimesed on head ja meeldivad , kõik vajalik õnnestus mu käes ja ma lonkisin sageli peaaegu sihitult linnas ringi , tobe nägu peas , nagu kord pärast lõunat mind oodates ütlesid . " Mis sa nüüd , ema , ma olen ju sinu nägu , " ütlesin ma lõbustatult , " ma pole sind kunagi tobeda näoga näinud . " Su ilme ei muutunud karvavõrdki leebemaks ja ma mõtlesin kahetsedes , et küllap kannatad jälle seljavalu . " Kas lähed oma isa sünnipäevale ka ? " küsisid sina sellesama valvsa tooniga , ja ma mõtlesin – vaene ema , milleks see armukadedus , minu südamesse mahute te mõlemad ja ruumi , juba täidetud ruumi jääb veel ülegi . " Aitäh , et meelde tuletasid , " ütlesin ma tänulikult , sest isa sünnipäev tähendas võimalust Rozaga kohtuda . Aga mu hea isa oli juba kõige peale mõelnud . Ma ei tea , kellega ta enne õiget päeva oma sünnipäeva tähistas , aga juulikuu esimese nädala lõpul istusime minu poekohviku nõndanimetatud kabinetis – seal istuda oli minu kergemeelne ettepanek – ning kaks härrat ja kaks daami , isa tõi kaasa naiskunstniku , kes mulle Sinu portree maalis ja nad olid teineteise vastu nii lahedalt sõbralikud , et neid varasemates " suhetes " kahtlustada olnuks küll ülepingutamine , õhtustasid üle ootuste meeldivalt . Kui me lõpetasime , olid ülemised korrused suletud ja viimased kohvikukülastajad lahkunud , ainult üks hiline lilleostja ootas oma roosikimpu ja kui ma meie seltskonnale taksosid tellisin - kunstnikust proua soovis koju minna , aga isa ja Roza nõustusid minu küllakutsega – , lipsas ametiukse poole too kõhn ja värvitu raamatupidaja . Mulle tuli meelde , et olin teda ka " kabinetti " minnes kohanud . Mõistagi olin külaliste vastuvõtmiseks enne ettevalmistusi teinud . Ja veel midagi meeldivat juhtus : kui uksekell nagu vabandades helises , seisis seal mu sõber ja klassivend , raamat , mille ta tuua oli lubanud , käes . " See oli mul autos juba mitu päeva . Sõitsin mööda ja vaatasin , et sul on aken valge . " Kuna ta on fotograaf , palusin teda meie seltskonda pildistada ja kuni ta alt oma varustuse tõi , turgutasime end veel veiniklaasi põhjani juues ja ma valasin klaasid uuesti täis . Mul on häbi öelda , et kuigi mulle meeldis koos Rozaga jäädvustatud saada , ootasin juba , millal mu põhjalik sõber valmis saab . Mulle meeldis teda alati midagi tegemas ja seadmas näha ja ka Rozale võis see meeldida . Mu sõbra lahkumisest oli vast ainult kümme minutit möödas , kui uksekell häälitses nõudlikult kolm korda järjest . Läksin mingi ebameeldiva eelaimdusega avama . Sa kähvasid mulle : " Ega ei oodanud ? " ja tormasid minust mööda oma uusimas kleidis , nagu jääksid viimasele laevale hiljaks . Sa levitasid liiga ohtralt parfüümi , ja ma kahtlustasin masinlikult , et oled pool pudelit minult sünnipäevaiks saadud Paco Rabanne'i Ultravioletti endale peale pihustanud . See intensiivne lõhn , tormakus , liiga jõuliselt värvitud suu ja ilme , nagu saaksid tänaval vargal hõlmast kinni , kohutasid mind . Ilmselt isa ja Rozat samuti . Nad mõlemad tõusid püsti . Sellest , mis Sa nüüd pingest väriseval häälel sõnadena iga lausejupi järel hinge tõmmates välja paiskasid , jäid mulle meelde ainult eriti koledad fraasid : Mõtlesin , et ma ei ole Freesia pärisnimega harjunud . Nagu puuga pähe saanud , oleks Freesia öelnud . Roza sai kõige kiiremini liikumisvõime tagasi ja sammus ukse poole . Tahtsid teda takistada ja ma haarasin Su käest ning viimane , mis ma Rozale järgnedes kuulsin , oli : " Tõstab sellise naise pärast käe oma lihase ema vastu ! " Aeg oli hiline ja Elli pani kella helisema , et Tirtsuken hommikul ilusasti ära saata . Enne lapse kõrvale heitmist takseeris ta ennast peeglis – väheke kaugemalt ja tule valgel võis ta ju noore lapseemana või vähemalt pesamunakese emmena näida ja lähemalt vaadates kena neljakümneaastase naisena , sest enamasti olid kõik neljakümneaastased naised nüüd kenad või väga kenad , kui mõelda Raine peale , aga Elli teadis ka enda trumpi Raine joonlauaga mõõdetud ilu ja külma pilgu vastu – ta heitlikud rohekad silmad , parasjagu juukseid ja liha luiel . Hoolimata vastupidistest väidetest meeldis see mõnedele meestele ja eriti lastele – Tirtsuken naksis vannitamise ajal ta käsivart ja ütles : " Sa oled nii pehme . " Kas Tirtsuken mitte ei sarnane temaga ta lapsepõlve piltidel , kui ema poleks talle neid jubedaid patse puninud . Aga see oli ilmsesti selle aja väikeste tüdrukute mood . Pealegi nõudis Elli oma mäletamist mööda patse ja lehve . Tirtsuken oli unes oma väikesed käed risti pannud , nagu paluks ta midagi , ja see oli liigutav . Laps ise ei teadnud sellest , kui hämar ja rõõmuvaene oli ta tulevik , ja Elli süda tõmbus valusasti kokku . Roland hoolib oma lapsest , püüdis ta ennast lohutada , pealegi jääb lootus , et ta leiab mitteüksi ilusa , vaid ka hea naise , kes Tirtsukesega kenasti ringi käib ja ehk isegi armastama hakkab . Eks Liinegi armastab oma lapselast , ainult ta on vana ja hädine ja Tirtsuken on tema ja ta poja hoole all pesemata ja lohakalt riides , keegi ei loe talle muinasjutte ega õpeta teda lugema ja arvutama ning Tirtsuken jääb koolis tuhkatriinu ossa . Elli pühkis silmi ja pani ka oma käed risti , nagu vanaema Elli talle õpetas , kui ta veel patsidega ringi jooksis . Ta pidas ennast alati iseseisvaks ja iseseisva mõtlemisega inimeseks , aga kas ta mitte konformist ei olnud nagu tuhanded teised nõukogude lapsepõlvega mehed ja naised või pigem – nagu palju inimesi üldse . Nad Kivilillega muidugi heitsid nalja nii endis- kui praegusaegsete jaburuste üle ja olid üldiselt tolerantsed . Nad ei läinud uute moevooludega kaasa . Elli näiteks ei huvitunud esoteerikast ja ellujäämisõpetustest nagu paljud naised , aga ei kartnud neid ka pihku võtta , kui keegi midagi näitas , sest sealt küljest ei kartnud ta küll mingit nakkusohtu . Nad olid ilmselt sedavõrd konservatiivsed , et nende arusaamine maailmaasjust jäi enam-vähem samaks kui aastaid tagasi , kuigi jah – nad võisid tõlgituna lugeda asju , mis varem poleks trükimusta näinud . Mis usuasjusse , õigemini kombetäitmisse puutus , käisid nad jõululaupäeviti kirikus juba mõnda aega enne uut vabadust ja matsid ema kiriklikult , nagu ta oli soovinud . Elli mõtles ema matustel koguni , kas nad Kivilillega vanemaks saades ei peaks kiriku liikmeteks astuma , et ka neid kunagi kiriklikult maetaks , sest nii oli palju südamlikum ja leinajaile lohutavam . Aga kes meid leinaks , mõtles Elli äkki kohuva südametäiega , nii et kama kaks - aetagu auku või põletatagu ära ilma ühegi sõnata . Hoolimata vihast ei lasknud Elli käsi lahti , nagu varjuks kokkupandud sõrmede vahel tükike lootust . Ta mõtted rändasid leebudes oma tõlketöö maailma ja sealt raamatute tõelusse üldse . Küllap tahtis suurem jagu kriitikuid ja kirjandusteadlasigi elus õnnelik olla , aga happy end ei kuulunud hea kirjandusliku tooni juurde . Ellile tulid meelde vanaisa köidetud eestiaegsed ajalehesabajutud vanaema pööningul , mis kahjuks langesid maja uue omaniku valdusse või said tuleroaks . Ta ei mäletanud ühtegi , mis oleks headele peategelastele halvasti lõppenud . Nad vabanesid varguse- või mõrvakahtlustustest , said oma laste või kallimaga pärast rohkeid katsumusi taas kokku või leidsid uue ja parema ( armsama muidugi , mitte lapse ) ja pääsesid meeleheitlikust olukorrast neid helikopteriga tagaajavate ja tulistavate maniakaalsete vaenlaste käest . Rahvusvahelist klassi kurjategija ja kogu maailma vaenlane viskus võikalt irvitades meresügavikku , sest ta ei talunud enam punast udu oma silme ees . . . Mõni lugu oli päris realistlik , nagu " Piisonikütid " : Elli mäletas veel kõledavõitu preeriat , uusasunike aeglaselt venivaid voore ja askeldusi laagrikohtades , tüminal tormavaid hiigelsuuri piisonikarju , tolmupilv üll , laskude prahvatusi , üksteise otsa jooksvaid ja mahaprantsatavaid loomi , nülgijate rasket tööd ja verest auravaid nahku ning lõpuks kaarnaid sadade lehkavate korjuste kohal . Kuidas Milly ja Tom kohtusid ja kuidas saatus nad lahku viis , seda Elli hästi ei mäletanud , küll aga õnnelikku taaskohtumist ning punamustakirjalises köites raamatu viimaseid ridu " ... ja Milly langes Tomi rinna naale . Lõpp . " Filmis oleks lihtne : Tom ja Milly võiksid teineteise poole jooksma jäädagi ja enne musutamist ja triikimist tuleksid lõputiitrid ning armastajad tarduksid , üks jalg õhus , õnneootuses . Õnnelikku ja äkilist taaskohtumist , kus Tom ja Milly tõepoolest teineteisele kaela langevad , oleks kirjalikult tublisti raskem realistlikult kujutada ... Ka kujutatud filmilõpp sobiks pigem komöödiale ning naeraks vere- , tolmu- ja raipelõhnalise reaalsuse ära . Nii et häda elu- ja kunstitõega igatpidi . Elli naeratas . Talle tuli meelde , kuidas ta , leidnud pööningul need iseäraliku väljanägemisega raamatud , põnevusega avastas , et ta hoolimata imelikest pikkadest s-dest ja mõnest konksvingerdisest veel , neid lugeda suutis . Esimene raamat , mille ta avas ja lõpuni luges , oli " Tütarlaps metsikult maalt " , heleda läikiva sinakasrohelise kaanepaberiga . Seda värvi oli ka üks ilusamaid värvipliiatseid kaheksateistkümne pliiatsiga karbis . Elli mäletas paari lausejuppigi : " haises viski järele nagu siga " , mis käis tütarlapse isa või võõrasisa kohta , ning " Jim Lassalle'i auto sööstis nagu hall hunt läbi öö " . Viimane lause meeldis väiksele Leale sedavõrd , et ta kordas seda õhtul enne magama jäämist ja kujutlusvõime maalis talle mingi fantastilise pildi hunt-autost . " Jim Lassalle'i auto sööstis nagu hall hunt läbi öö , " pomises Elli . Aga hunt-auto oli aastate jooksul midagi oma salapärasest võlust kaotanud ja Elli heitis pettunult käed üle pea . Natukese aja pärast avas ta kohkunult silmad : hoopis Roland kihutas oma logiseva kalluriga tolmusel teel ja sööstis otse vabadusse . Elli nägi hetk tagasi selgelt esirattaid tühjuse kohal nagu ühes filmis . Ainult et seal jõudsid kaks noorepoolset naist viimse väljapääsuni . Ta ei jõudnud lõputiitrites näha rohkem nimesid peale Rolandi oma , aga neid oli seal rohkem . Elli teadis , et filmi nimi oli " Laul Rolandist " ning virgus hetkeks ärevana . Uni , see on ainult uni , mõtles ta unesegaselt , hea seegi . Hommikul ärkas ta pisut tusaselt – tal olid viimasel ajal öö ja päev segi , ta oleks meelsasti maganud , aga pilk Tirtsukesele pani kõik ta elu inimesed ja sündmused oma kohale . Ta ajas end kiiresti üles , tegi endale kohvi ja Tirtsukesele kakaod . Kohvi juues vaatas ta magavat last , aga juba kobistas Liine ukse taga ja koos temaga imbus uksest sisse Rolandi odekolonnilõhna . See oli välismaine kraam , kus domineeris kadakas . Tirtsuke ei tahtnud samuti nii vara ärgata . Elli tegi kõigepealt Liinele , kel oli täna korralik kleit seljas , krunni pähe . Siis oli viimane aeg lapsega tegelda . " Tüdrik , ae , ärka ülesse , " kädistas Liine . Elli võttis unise Tirtsukese ettevaatlikult sülle ja tundis ennast silmitsetavat . " Poiss , tule aita , see ju sinu laps ka , " käskis Liine . " Mis mina nüüd oskan , " pomises Roland , " see naiste asi . " Ellile ei meeldinud kummagi jutt , aga et talle meeldis Tirtsuke , ei öelnud ta midagi . Kui laps oli vast tahtmist natuke kakaod joonud ja paar suutäit võileiba hammustanud , pani Elli talle oma kunagise punase-valge mummulise kleidi selga ja tõmbas osa juukseid taha " nupsikuga " kokku . Peegli ees keerutades muutus Tirtsuken kiiresti reipaks ja Elli pidi ta süles autoni viima . " Ostke talle varsti midagi juua , paar väikest kõrrega mahlapakikest , " hüüdis Elli minejatele järele ja kõik lehvitasid talle . Elli kehitas õlgu . Mis oleks , kui lihtsalt küsiks lapse endale – pole neist kummastki asja . Ent siis peaks Roland vanemlikest õigustest loobuma ja see haavaks ta au , aga ilma mingi tagatiseta võiks ta iga kell Elli juurde sisse marssida , neid Kivilillega solvata ja nutva Tirtsukese vägisi minema tirida . Küllap Tirtsukesega peibutamine on eriti rafineeritud viis temale , Ellile kätte maksta , kuigi Rolandi viimastel päevadel pisut kohtlasest näost ei saanud midagi niisugust välja lugeda . " Ju ma ei tunne inimesi , " nohises Elli , läks aeglaselt trepist üles , istus vanas tugitoolis , ilma et ta suutnuks ühestki mõttest kinni haarata , puges uuesti voodisse , pani pea Tirtsukese lohuga padjale ja jäi kohvijoomisest ja murest hoolimata magama . Mul on täna siiski hea meel , et mul tegelikkuses polnud võimalust seda öelda , mida ma mõttes Su poole teele läkitasin . Mu viha on otsas , ainult imelik tühi tunne on järel . Ma pole Pariisis kunagi sellise tühja tundega viibinud . Esimest korda elus ei oodanud ma sõitu oma unelmate linna , sest ma ei leidnud võimalust , kuidas ma Roza võinuks kaasa võtta . Pärast nädala taguseid sündmusi – olen Pariisis juba neljandat päeva - , langesid ära ka igasugused edaspidised võimalused , kuigi ma loodan midagi . Ja tema vihkab meid kõiki Sinu pärast . Ostsin täna raamatu intrigeeriva pealkirjaga " Prantsuse testament " , praegu lebab see alles paberkotis laual ja mul pole jõudu ja huvi seda välja võtta . Ometi teen päeval seda mis vaja – ju see pärandati mulle Sinust : " õnnetu olemisest " hoolimata peavad materiaalsed asjad korras olema . Seda suutsid Sa tõepoolest alati . Mu südames idaneb peaaegu tänulikkus Su vastu – Sa tegid seda naeratades , kordagi pole ma kuulnud , et Sul raske on või et Sa oled minu pärast vaeva näinud ja isa pärast kannatanud . Ma koguni arvasin ja arvan veelgi , et Sa oled lõpuks omal moel eluga rahul . Miks ometi purskus see tume ja sogane põhjavesi kõige ebasobivamal hetkel Sinust välja ? On sellega nüüd vähemalt kõik ? Aga mul pole õigust küsida . Kas ma tean , mis minus peitub ? Hea vähemalt , et ma ilmsi Sulle ei öelnud seda , mida viha ja luhtunud lootuse pärm minus üles kergitas . Kuigi Sa aimad nagunii . Ma olen väsinud ja sirutan vastu tahtmist käe raamatu järele . Ellile tuli meelde , mis siis pidavat juhtuma , kui pärmi kuumal ajal kuivkemmergusse panna . Marceli ja tema autori mõte viha ja luhtunud lootuste pärmist polnud kuigi originaalne : viha võttis maad , paisus , kohus , süttis põlema ... Elli krimpsutas vastikusest nägu , kui talle meelde tuli , millise saatürina ta vana Kivi kujutles ja millise rõvedikuna Rainet ... Sõnad , mis ta läbi hammaste pressis nendesamade seinte vahel siin , olid küll sündsusetud , aga paraku ta tunnete kahvatud väljendused . Elli teadis , et targadki mehed joovad end vahel silmini täis , et saast seest välja saada . Jumal tänatud , et tema sisemus oli mingil teadmata viisil puhtaks saanud ja Kivilill ei kuulnud tema sõnu ... Kui ta selle peatüki lõpetab , paneb ta igatahes " kärsa likku " – ta oli vahepeal avastanud köögikapist jahupurgi tagant pudeli Põltsamaa " Lossiveini " ja see ajas asja ära küll . Neil töö juures käis nimetatud mehelik toiming – kas mitte Raine ei korjanud kuskilt selle väljendi , mis neil naiste hulgas käibele läks – mõnikord lõuna ajal kohvikus pärast salatikausikest kohvi , koogi ja neljakümne grammi konjaki või likööriga . Ja juurdekäiva lobisemisega muidugi . Neil joodi ka hommikuti kohvi ja pärast lõunat kell kolm . Nii aitas kolmene kohvipaus üle just sel ajal peale tulevast " unekast " ja lubas pärast poolteist tundi asjalikule töisele tegevusele pühenduda . Kel kiire oli või vaim peale tuli , jäi öötööle . Ka Elli viibis mõnikord tunnikese või paari pärast tööaega oma laua taha ja kui teised lahkusid , nautis vanaaegsete tööruumide rahustavat mõju , enne kui pooliku päevatöö ära lõpetas . Ta vaatas mingi krõbina peale aknast välja , tõmbas kiiresti asjad koomale , viskas kortsunud kitli seljast , nii et nööp lendas , ajas kleidi selga , kammis juukseid , otsis huulepulka ja ei leidnud seda , heitis koputuse peale ukse juurde minnes pilgu peeglisse ja kui külaline teda kergelt embas ja uurivalt vaatas , lootis , et temaga kui oma ema rõõmsameelse ja tubli tütrega rahule jäädi . " Ma nägin hommikul su naabreid meie poe juures , ostsid lapsele mahla . Liine ütles , et lähvad terveks päevaks ära . Ega ma muidu poleks teadnudki , et sa siin oled , " ütles ema lemmiksõbranna pärast kallistamist ja Elli ülevaatamist . " Tore , et sa tulid . Mul on puhkus lõppemas . Mõtlesin , et peaks sind vaatama tulema ja Liine lapselapse vanni tooma , " ütles Elli natuke süüdlaslikult külakosti paberist lahti harutades . Tal jäi üle vaid kohvi keeta , " Lossivein " välja tuua ja lauakatmise ajal külalise poja ja pojatütre järele pärida . Egonil läks kenasti , Hillel , tema naisel samuti ja väike Laura oli juba parasjagu edev ja parasjagu kena tüdruk , õnneks mitte koolis rumal , ja läheb sügisel gümnaasiumi lõpuklassi . Sõbralik kohvilõhn segunes viimseni lahti pojengide pidupäevahingusega , lauda kaunistasid Ilse toodud aiakarikakrad , kadunud ema lemmiklilled , päike tuli välja , vanaproua seal teisel pool lauda , juustes kuld ja hõbe säramas , tundus nii vaoshoitud , kena ja väärikas ning kindla peale oligi seda . Juba sellise inimese nägemine aitab hiljem oma mõtteid ja tundeid korrastada , lootis Elli ja ta tuju hakkas paranema . " Sa siis tahtsidki siin üksi olla ja ema meelde tuletada , " nentis proua Ilse . " Jah , mul on siin päris hea olnud , " vastas Elli tõsimeeli . " Kas proovime ? See on veel ema varudest . " " Su ema armastas ilusat portselani , " tähendas Ilse , kui ta huultega klaasi oli puudutanud ja ettevaatlikult kohvi peale rüüpas . " Aga sina teed kraad kangema kohvi kui tema . Ega sul ei juhtu natuke piima olema ? " " Ma ei ole kuigi suur piimajooja ja piimatilkagi pole , " kahetses Elli . " Aga oota , ma vaatan , kas Liinel on . Pärast tunnistan üles . " Ja Elli haaras puhvetist tillukese koorekannu , sest Ilse armastas kohvijoomises eelkõige korda ja ilu , käis anumast puhta rätikuga üle ja ruttas koridori , kus Liine või õigemini Rolandi külmkapp mahedalt surises . Kapis aga valitses Liine moodi korratus ja Elli nuusutas kahtlustavalt piima , mis ta koorekannu valas . Ent piim tundus puhas olevat ja nii võis kohvijoomine sinna juurde kuuluva jutumõnuga takistusteta käivituda . " Ma hoian vahepeal nende tirtsukest , " tunnistas Elli naeratades külalise imestunud pilgule vastuseks , " nii et ma pean Liinega katsuma läbi saada . Laps on tõesti armas ja tragi . " " Paistis kena laps olevat jah . Sinu kleitki pidi seljas olema . " " Liine ei jäta ka midagi oma teada , " turtsatas Elli . " Mis nad muidu seal pööningul kopitavad , lähevad asja ette . Väga hea võisai . Vanasti anti selliseid ülikooli kohvikus . Olgu , teeme kolksu kah ! Vanade aegade terviseks , nagu ema ikka ütles , kui te siin kohvitasite ! " " Olgu siis vanade aegade terviseks , " vastas Ilse Elli meelest üsna tujutult . Oli Elli ise ehk liialt hoogu sattunud , et saab vahelduseks peale Liine ka ühe mõistliku inimesega rääkida või oli vanus Ilse-proua üle võimust võtnud . Ema ontlik sõbranna ainult puudutas klaasi , aga Elli võttis tubli ebadaamiliku lonksu ja tundis , kuidas ta põsed õhetama hakkasid . " Ema oli sul küll väga elutark inimene . Jõudsid sa temaga enne surma ka rääkida ? " muutus Ilse-proua nostalgiliseks ja tupsutas taskurätikuga silmi . Küllap siin peituski nende kohvijutu luhtumise põhjus – Ilse meelest oli leinava tütre loba ehk liiga kerglane , kuigi Elli ei olnud enda meelest midagi kohatut öelnud . " Ma olen mõelnud küll , et mõnigi jutt on rääkimata jäänud ja üht-teist oleks küsida veel tahtnud . Aga see tuli nii äkki ... " " Jah , aga ega ainult surm tule äkki , mõnel tuleb lahutus ja uus õnn ka nii äkki , et kukk ei jõua kolme korda lauldagi , " arvas Elli vestluskaaslane karedalt . " Ahaa , " ütles Elli , " see kukelaulust on Piibli vihje , eks ole . Ma pean häbiga tunnistama , et ei ole Piiblit eriti lugenud . See oli midagi ärasalgamise või reetmise kohta , see kukelaulmine . Ma kasutaks nüüd võimalust ja küsiks su käest , kas Piiblis on mingi selline koht , kus räägitakse kurjadest mõtetest , mis suust ja südamest välja tulevad ... Alati ei teagi , kust mõni mõte pärit on . Nüüd mul tuleb meelde , et ma vaatasin kunagi Filmnetist ühte filmi umbes niisuguse pealkirjaga ... " " Piiblis on iga asja kohta koht ja mitugi . Aga miks sa küsid ? " " Mul oma tõlketööga seoses ... " " Kas sa siis jõuad veel praegu tõlkida ? " " Jõuan ikka . Seda tööd ma teen rõõmuga . " " Nojah , eks sa too siis Piibel siia , otsime . Su ema luges küll rohkem kui mina . Ta hoidis ikka seal vahel sinu joonistusi ja fotosid , " soostus Ilse-proua . Elli pühkis suud ja pesi käsi . " Kas ma toon selle suure või selle sinise ? " " Too sinine , " kostis Ilse kotist prille ja taskurätikut otsides . Kindlasti pole seal kotis kommipabereid , lahtiläinud nätsupakki , kassatšekke , rahakotist pudenenud sente ega vutlarita huulepulka nagu minul , mõtles Elli ja ulatas raamatu . Kuni vanem naine Piiblit lehitses , vaatas Elli aknast välja . Ta oleks meelsasti soovinud oma ema sõbranna ees heas kirjas olla , ta koguni püüdiski , aga karta oli , et Ilse lahkub siit rahulolematuna . " Näe vaata , " näitas Ilse . " Su ema on siia sinu tehtud kaardi vahele pannud . Ju see oli tema jaoks tähtis . Ma ise ei näe , õiged lugemisprillid jäid koju . " Väike Lea oli valgele paberile värvipaberist punaseid ja kollaseid õisi kleepinud ja Elli , tema mina jätk , võttis raamatu oma kätte ja vaatas neid , ja pani hajameelselt selle uuesti kinni . " Pidin sulle otsima selle kohta , mis suust ja südamest ... " Elli raputas pead ja pani Piibli tagasi sahtlisse . " Kui vaja läheb , eks ma otsin ise . Sa olid ema matuste ajal haiglane , ega pärast hullemaks ei läinud ? " " Ei läinud midagi . Minu vanuses ei lähe küll päris heaks ka , aga eks ma käin ja tuksun ... " Oli mul nüüd vaja terviseteemat üles võtta , ohkas Elli . Vanad inimesed hakkavad surma kartma , kui nende sõbrad ja tuttavad üksteise järel teise ilma kolivad . " Kui hea , ma pole ammu enam porgandipirukat saanud , " ütles ta kohusetundlikult . Millestki ju pidi rääkima . " Kui ma võtsin , olid alles soojad . Kuidas siis Helmutil läheb , kui sa tead . " " Oh , tema on Londonis töö- ja lõbureisil . " Ilse vaatas Ellit kahtlustavalt , nagu oleks tal Kivilille patutegu ja Elli südamest ja suust paiskunud kurjad sõnad teada . See ei saanud küll kuidagi võimalik olla , aga Elli hakkas end ebamugavalt tundma . Ka oli imelik küsida , kas tema , Elli , on kursis , kuidas ta mehel läheb . Ent Ilse tõusis püsti , vaatas oma sõbranna tütrele hukkamõistvalt otsa ja ütles : " Kui ma siia tulin , siis ma lootsin , et see ei ole päris nii , nagu Liine rääkis , aga sa võiksid mulle vanale inimesele nüüd otse öelda , miks sa seda tegid . " " Misasja ? " kätsatas Elli ja tõusis ka ise püsti . " Mida Liinel on minu kohta halba öelda ? Vastupidi ... " " Ega ta sinu kohta midagi halba öelnud . Tema oli kõigega väga rahul . Ütles , et ega vana arm ei roosteta ... " Elli potsatas istuma ja surus lusika raevukalt kreemikooki . " Istu , Ilse , ja räägi mulle nüüd sõna sõnalt ära , mis see Liine seal latras . " " Et sa jätsid Helmuti maha ja lähed tema poisile naiseks . Et kuidas dokumentidega on , seda tema ei tea , aga asjad pidid nii kaugel olema . " Elli tõmbas koogitüki kurku ja kohkunud näoga Ilse pidi teda seljale kloppima . " Aga Roland , mis tema ütles ? " küsis Elli , kui ta jälle hingata sai . " Midagi ei öelnud . Istus autos , kui Liine minuga jutustas . " " Seda valet Liine veel kahetseb , " ähvardas Elli juba pisarsilmil . " Kui ma nüüd hästi järele mõtlen , siis ta on enne ka imelikke vihjeid teinud . Täna hommikulgi ütles oma pojukesele , et tulgu aidaku mul tirtsukest riidesse panna , et see on tema laps ka . Ma lihtsalt ei leia sõnu ! " " Elli , kullake , ära vihasta nii hirmsasti , " palus Ilse , kelle nägu oli juba selginemas . " Nii et Liine jutus pole sõnakestki tõtt ? " " Absoluutselt mitte , " kinnitas Elli . " Ainult see laps ... Nad kumbki ei oska taga midagi peale hakata . Mul on Tirtsukesest nii kahju mis hirmus , " tunnistas Elli ja puhkes nutma . " Jumal küll ... Pidin ma nüüd su tuju nii ära rikkuma . Aga ma tahtsin teada ... Su ema pärast juba . . . " " Aitäh , et tulid . Nüüd ma vähemalt tean , miks Liine lipitseb . Ema oskas temaga ringi käia . Aga ega minagi temaga pikalt pole rääkinud , ainult lapse kohta küsisin . Nüüd mulle igatahes aitab . Viskan oma kaks asja kohvrisse ja jätan neile kirja , " vastas Elli silmi pühkides . " Ära lase ennast segada . Ja ära kirja küll jäta . Mine minema ja ära ütle sõnagi , " soovitas Ilse . " Hea , et sul mõistlik mees on . Mõni teine hakkaks veel teab mida arvama . " " Ja-jah , " nõustus Elli , kes enam midagi öelda ei osanud . " Mul oli enne nii halb ja nüüd ka süda väriseb , " kurtis Ilse . " Tahad , ma otsin sulle takso ? " " Ei , saada mind bussi peale , kui sul aega on . " Kui Elli Ilset saatmast tagasi tuli – Liinest ja tema pojast enam ei räägitud - , sõi ta hajameelselt ära külalisest järele jäänud rammusa koogi ja rüüpas suurte sõõmudega veini peale . Ta ei olnud enam vihanegi mitte , aga ta päev ja puhkuse lõpp olid rikutud ja hulk kummalisi oletusi viras ta peas . Kas Roland maksis talle tõepoolest kätte , peibutades teda tirtsukesega ja andes kergeusklikule Liinele kaheti mõistetavaid vihjeid . Naine , kes hakkab õiendama , teeb end topeltlolliks , selles oli Ilsel küll õigus ja seda öelnuks emagi . Kui ta tahtis neile mõista anda , et Rolandi kavalus on läbi nähtud , pidi ta samuti vihjamisi kõnelema või , vastupidi , eriti kena olema ja oma totakad naabrid lolliks tegema . Aga sellega ei saanud Elli hakkama . Vähemalt salalik ma ei ole , lohutas ta ennast . Ta vaatas peeglist oma lõkendavate sarnadega nägu ja suurteks ja rohelisteks lahvatanud silmi . Palju rohelist siidi ja kandelaabrid ! Öökuninganna läheb oma valdustesse lilli noppima . Paraku ei olnud kuskilt võtta hämarat heinamaad ja lõhnavaid valgeid öölilli . Nende aegki polnud veel kätte jõudnud . Aga kui jõuab , ei oska Elli neid kuskilt otsida . Tõenäolisem on , et ta sügisel soojal maal ära käib , kui et ta selle haruldase lille leiab . Hetkel aga ei olnud midagi muud teha , kui üritada Marceli luhtuvate lootuste ja ootamatu lugemiselamuse rajal püsida . Ta heitis veel kord pilgu peeglisse ja nägi " öökuninganna " asemel õhetava ja veini joomisest natuke lõtvunud näoga keskealist naist . Tervitus Pariisist ! Mõtteline muidugi . Huvitav , kas Sinagi praegu mõtled mu peale ja kuidas Sa ise oma etteastet hindad . Mina ei taha sellest rääkida ega mõelda . Miski pani mind vahepeal järeldusele jõudma , et kõik me mured ja hädaldamine on tühine . Tühine sellepärast , et me ise sisustame nendega oma elu ega ole maailma vapustavate sündmuste tõugata . Mõned suudavad elu tõmbetuules , mis raginal riike ja väärtusi kokku lükkab , ometigi heas mõttes inimesteks jääda . Ma ei hakka seda raamatut Sulle ümber jutustama . Võin ainult öelda , et ma imetlen seda . Imetlen ja jõuan järeldusele , et ei loe veri , vaid vaim . Antud juhul on tegemist prantsuse vere ja vaimuga . Minul on veri , aga ei ole vaimu . Olen ma kelleski teises suutnud äratada hõllanduslikke kujutlusi Pariisist , kus noor Proust tavatses sajandi algul teatud kohvikusse sisse astuda , et end vee ja viinamarjakobaraga kosutada ? Suudan ma kirjeldada tuhandete õnnelike kodulinna ja miljonite ihalejate unelmate täitumise kohta , selle tänavaid ja maju , hiigellinna maagilist fluidumi ? Kas teel olla on parem kui kohale jõuda ? Tuletorni juurde , Pariisi , Jeruusalemma , pühasse taevalinna ... Mina tahan Riiga . Esimest korda elus igatsen tagasi . " Tagasi " ja " koju " tähendabki Riiat , minu tagasihoidlikku eluaset , minu poodi , mida Sa uhkelt kaubamajaks nimetad , ja lootust . Varem oli Pariis mu lootuste linn ja üsna mitu aastat seostus see ühe kauni kevadpäeva ja kollase liblikaga . Arvatavasti ei saa Sa minu jutust ilma selgitusteta aru , aga milleks selgitused , kui me enam nagunii teineteist ei mõista . Mul oli ka võlusõna , mille tarvitamiseks ma viimasel ajal tarvidust ei tundnud , sest kujutlus selle taga ei olnud enam tegelikkusest reaalsem . Kõik see poleks mulle meeldegi tulnud , kui ma poleks hajameelselt ajakirjade pealkirju ja kaanepilte vaadates oma kollast liblikat , või pigem seda , millisena ta pildile jäi , ära tundnud . Kohtumine oli ootamatu . Ehk kunagi varem täitnuks see mu vaimustuse ja imetlusega , nüüd ainult nukra üllatusega . Ta kandis avara dekolteega kollast pluusi , ta silmad ja hambad särasid , ta meik oli veatu , ent see särav hetk tardus helesinise tühjuse taustal ja muutus minu jaoks mõttetuks . Jääge terveks ja elage hästi , sarmikas ja edukas Nathalie B. , Te ei ole enam minu Naatali . Aga tänan , et Te ühel kaunil kevadpäeval oma jaki maha pillasite ... Umbes nii ma mõtlesin . Veel aasta tagasi oleksin kõik teinud , et ajakirja toimetuse kaudu temaga kontakti võtta . Tõesti hea , et seda ei juhtunud . Ei usu , et niisugune tüüp võiks üldse elus kellegagi ühte vankrit vedada , mõtles Elli . Ta ei elanud hetkel Marcelile ega oma tööle kuigivõrd kaasa . Oli ebamäärane õhtune aeg ja Tirtsuken võis varsti koju jõuda . Ta kujutles end neile vastu minemas ja lihtsalt ütlemas , et tal täna käis külaline . Uudishimulik Liine küsib , kes käis . Elli vastus ja range nägu panebki kõik paika . Ta naeratab ainult lapsele , kes talle vastu jookseb . Sellal kui ta räägib , läheb ta juba Tirtsukesega enda poole . Praadigu siis mõlemad oma rasvas . Elli tegi mõned kuklaringid , sirutas käsi ja jalgu , jõi külma kohvi ja kuulas arvuti vaikset töökat surinat . Kukkus nii välja , et see jäle masinalogu ajas ta vihale ja kui koli kord kappi tagasi lükati , muutus kõik paremaks . Ta vaatas suletud ust , mille taga pappkastis vana kirjutusmasin konutas . Nii juba käib kord hädaaja abiliste käsi – nad pälvivad paar tänusõna ja lükatakse siis mälu salasoppidesse . Nagu see igavene uimerdis Marcelgi tegi - aitäh , et oma jaki kord maha pillasite , ja head aega ! Mulle tundus kõik jälle võimalik . Räägin seda justkui Sulle , aga ei näe Sind enam sellisena , nagu sel õnnetul õhtul , õigupoolest ei näe ma Sind üldse . Sellest on äkki palju aega möödas . Ka Rozat ei mäleta ma enam niimoodi vaatamas nagu tol õhtul . Mõni päev enne isa sünnipäeva pidasime kuskil tundmatus maakohas piknikku ja meenutus sellest on sedavõrd elav , nagu toimunuks see eile . Istusime maas , taevas meie peade ja värvikireva jõeäärse heinamaarohu , kitsa pilvi peegeldava vuliseva vee , maaliliste kivide ja kõrkjate kohal oli helesinine ja sõbralik . Vahemärkusena öeldes – hoopis teistmoodi , ruumiliselt ja õhuliselt helesinine võrreldes teatud ajakirja ereda klantskaanega . See , et Roza seal oli ja nii vabalt ja võluvalt käitus , tundus mulle ühtaegu äärmiselt loomulik ja äärmiselt erakordne . Päras istus ta keset jõekest kividel , meisterdas kõrkjatest pardi , lasi selle ujuma ja laulis omaette . " ... pikad , pikad , pikad ja pardike on väike ja pardike on väike , " kostsid meieni sõnad ja paistis , nagu oleks ta meie lähedaloleku üldse unustanud . Mulle meenus , et selles laulus oli juttu mingitest pikkadest lilledest olid need mis nad olid , aga minu jaoks kerkisid sinna uhked päevalilled . " Van Goki-Goki – Goki , van Goki-Goki- Goki , " muisklesin samas helistikus , aga nii tasa , et isagi ei kuulnud . Või kuulis ? Elli oli kirjutanud " muisklesin " , kuigi noodivihikus seisis sel kohal " laulsin tasakesi , mõnuledes " . ÕS-i ei olnud ja Elli ei viitsinud ema vana Wiedemanni avada . Arvatavasti polnud sealgi sellist sõna . Aga pildi tekitas see küll . " Matu muiskles meie jalgade juures . " Igaüks saaks aru , et Matu tundis ennast mõnusasti ja laskis nurru . Elli jaoks paistis ka päike ja soojendas neid kõiki , kuigi väljas oli juba pisut jahedaks läinud . Elli olnuks valmis kellegagi selle sõna pärast sõdima . Sõna , mis kätkes endas sooja päikest , kassinurru ja päevalille , tuli käibele lasta , kui keegi polnud seda varem juba teinud , sest see tundus nii tuttavlik . Jah , ma vaatasin isa ja mu meel läks kurvaks . Isa oli juba vana mees , aga veel mitte nii vana , ja mina , tema poeg , olin röövinud talt ühe ilusa lootuse . Roza oli otsustanud minu kasuks , olin ta südame võitnud , kui vanamoeliselt väljenduda , ja kindlasti ei rääkinud selle juures kaasa minu varanduslik seisukord , millest tal polnud õieti aimugi . " Töötan siin poes , " ütlesin Rozale ja isa ei hakanud ometi oma allasurutud meelekibeduses talle seletama , et mina olen omanik . Kui me tagasi sõitsime ja Roza tagaistmel mu isa kõrval hajameelselt aknast mööda libisevat maastikku vaatas , ei olnud ma tema südame võitmises enam nii kindel , ometi tundsin , et miski meid ühendas . Ka oli meil üks ühine omadus – me mõlemad olime imelikud . Sa ilmselt ei tea , et Su poeg on imelik , muidu Sa poleks midagi taolist meile näkku paisanud . Kaasaegse kompleksivaba ellusuhtumisega noored inimesed oleksid juba võimaluse leidnud mitu korda ühte heita . Mulle tõesti ei meeldi sõnad , mida praegu selle kohta kasutatakse . See muidugi ei tähenda , et need tinglikud kaasaegsed noored inimesed teineteist seepärast rohkem tunneksid . " Ah , ma ei tunne teda üldsegi , olen temaga ainult paar korda ... " See ei ole minu väljamõeldis . Kui ma oma segasel perioodil kord poe taga suitsetasin , raatsimata päikese käest veel sisse minna , tegi üks kena intelligentne noor daam sellise avalduse teisele samasugusele . Kui nendest asjadest rääkimine mulle vastukarva poleks , võiksin ka mina kellegi kohta niiviisi öelda . Tõsi , ma ei mäleta neid peaaegu üldse . Tundma õppimiseks selline algus minule ei sobi ja temalegi kindlasti mitte . Ent mulle tuli praegu midagi muud meelde , midagi , mis minu kasuks ei kõnele . Sõna " omanik " tekitas minus iseäraliku kõheda tunde . Miks ? Sinu peale mõtteis oma viha välja valades ei tekkinud mul kordagi soovi " omandusest " lahti öelda . Tõsi , ma olen nüüd ise äri ajanud ja sugugi mitte edutult , muidugi teatud tagasihoidlikul tasandil , aga algkapitali andis ju mulle mu onu , Sinu vend . Sina oled tõesti oma venna hoidja . Teid oli kaks , aga suurem jagu otsustusvõimest ja juhiomadustest ilmutas end Sinus ja nii korraldad Sina ka tema elu ning oled suutnud onunaise oma tagasihoidlikuks liitlaseks teha . Aga kellele teil oma varandust jätta peale minu , kui Mirjamit ei ole enam . Ma oletan , ema , et Sa armastasid Mirjamit kui oma tütart . Kui nüüd järele mõelda , ahvatlesite mind lausa patutööle – oma õde kosima . Mis sest , et ta meie verd ei olnud , vaim loeb rohkem kui veri . Aga nüüd ma targutan tõepoolest . Sa ei ole milleski süüdi . Ma olin küps end hetkeks ahvatleda laskma , ainult et Mirjami puhas meel sai rikutud . Alles enne surma sai ta rahu tagasi , mõeldes mulle nagu enne – nagu tädipojale või vennale . See , et Sa leinasid teda kogu südamest , seletabki seda , et lasksid mind suvilas rahulikult oma süü käes vaevelda ega otsinud taga . See seletab isegi mingil kummalisel kombel Sinu vihapurset ja kui hästi järele mõelda – Su kiiret vananemist . Muidugi on isa " süüdi " , et Sul on ainult üks järeltulija , poeg , kes ei täida Su lootusi , ja puudub noorem laps , Sinu igatsust mööda armas tütarlaps . ... keda armastada ja ehtida , mõtles Elli . Tirtsukeses ringles tõepoolest " võõras veri " – Rolandi tume veri täis tuska , rahulolematust ja vähest õpihimu . Ja tundmatu naise tundmatu veri . Aga tüdrukul olid erksad silmad , puhtad nagu äsjapestud aknad . Elli otsustas , et ta kannatab välja . Ei hakka neile midagi otse ütlema ega vihjama . Nii võib ta ehk järgmisel ja veel järgmisel suvel siin Tirtsukest kohata . Kui Roland muidugi omas nüris rahulolematuses järgmise naise juurde ei koli või teab kuhu ei rända . " Võõra lapse heaks ei saa muud midagi teha kui paluda , et tal elus hästi läheks , " tähendas Ilse- proua , kui buss paistma hakkas , tuli Ellile meelde . Kuidas Elli seda teha sai , kui ta ei osanud ! Ja ei teadnud , kas sellest üldse abi oleks ! Ta oli hajameelselt laua ära koristanud , pesi tassid ja veiniklaasid puhtaks ning pani kappi tagasi . Aivar võib nüüd talveks siia kolida , mõtles ta asjalikult . Elu läheb rööbastesse ja veereb surma poole nagu kõigil inimestel . Küllap olid need tänavuaastased viimased tugevamad adrenaliinisüstid tema elus . Loodetavasti ! Edaspidi tuleb osata iga pisematki rõõmu hinnata . Ja mitte himustada kättesaamatuid asju nagu teiste inimeste laps . Õppetund missugune ! Ja päev , mil ta siia pages , tundus tohutu kaugel . Mõni teine päev või aasta või hetk olid hoopis lähemal . Talle tuli meelde üks tudengipõlve Riias-käik . Kuidas nad istusid bussijaamas ja ootasid , ilm oli kuum , üks enesekindla näoga noor naine nagu Freesia kõndis neist mööda ja tal olid jalas samasugused valged kingad nagu Ellil kotis . Bussi astudes pillas Elli oma piparmündikommid maha , sellised rohelistes paberites , mis kleepusid tugevasti sisu külge , üks mees korjas need üles ja vaatas talle otsa , tüdrukud ta selja taga kihistasid . Ent aitab unelemisest ! Ta oli puhvetikapi juurest peegli juurde sattunud , rätik käes ja kuutõbise ilme näol . Või pigem küll päikesetõbise , sest kui Elli kord seda suve meelde tuletab , jääb talle meelde päikesse vaatamine maja seina ääres . Ja muidugi Tirtsuken . Võimalik , et ka Roland . Mis parata ! Ja kummalisel kombel kattusid suvi siin ja suvi Riias , muutudes üheks ja samaks sajandilõpusuveks . Nüüd võiksid nad küll juba koju tulla . Ellil on absoluutselt ükstapuha , mida Liine arvab või mida Roland mingi tobeda aje sunnil valetas . Tema hoolitseb veel paar päeva Tirtsukese eest ja püüab kogu loosse mõistusega suhtuda . Ent aeg oli hiline ja punane päikeseloojang muutis Elli kuidagi ärevaks . Rahutult kõndis ta akna juurde ja tagasi . Roland oli hooletu ja hoolimatu autojuht . Juba iseloomu poolest , aga ehk ka sellepärast , et ta tõepoolest ei hoolinud endast ega teistest . Liine muidugi hädaldab , et poiss , ära kihuta , aga see teadagi ei kuula . Ja Tirtsukesele pakub kiire sõit hirmusegust põnevust . Nii vajutab see saatuse heidik gaasi põhja ... Elli nägi rattaid kuristiku kohal ja pigistas silmad kohkudes kinni . " Noo see veel puudub ! " ütles ta valjusti . Õigupoolest ta ei sobigi lapsega tegelema ja õige kah , et talle pole neid ette nähtud ! Närvipundar sihuke ! Aga kui ta oli enda kallal norinud , läks ta meel jälle murelikuks . Muidugi ei hakka Roland oma last meelega surnuks sõitma . Kui ta lube suudab hoida , sõidab ta võibolla üsna korralikult . Õnnetusi juhtub sellegipoolest , kuigi keegi hommikul liiklusuudiseid kuulates vaevalt arvab , et see temaga juhtub . Et ta jälle rajalt ei pudeneks , käis ta ringi ja tõstis asju ühest kohast teise . Need olid rohkem küll tema asjad , mis ema korralikus elamises praegu ringi vedelesid . Ta ei leidnud enne oma käekotti , praegu kössitas see diivani ja seina vahel . Ta oli tahtnud hommikul õrnalt huuli jumestada , et Ilsele reipamat muljet jätta . Nüüd võttis ta kotist huulepulga ja maalis endale sensuaalselt lopsa suu ja tegi peegli ees nägusid , nagu ema öelnuks . Äkki tundus talle , et all kobistab keegi . Aga see ei olnud nende hoogne tulemine , auto mürinatki polnud kuulda . Keegi nagu kõhkles või kaalutles seal . Elli poleks osanud pärast öelda , keda ta ootas või kartis , aga trepi ees seisis pisut nõutu näoga noor naine . " Tere ! Keda te otsite ? " võttis Elli initsiatiivi enda kätte . " Meile helistati ja paluti edasi öelda , et nad tulevad homme õhtul . " " Kes " nad " ? " päris Elli arusaamatuses . " Ma olen sealt nurgapealsest majast , " seletas naine kannatlikult . " Keegi mees , ma ei tea , kas teie abikaasa või kes , helistas , et nad täna koju ei jõua , tulevad homme . Ükskord käis siit üks vanem naine arsti kutsumas ja kirjutas telefoninumbri üles . " " Andestust , et ma nii pikkade juhtmetega olen , " hakkas Elli peast haarates naerma . " Suur tänu teile . Ma juba tõesti muretsesin . Olge tänatud ! " " Võtke heaks . Head õhtut ! " " Jah . Aitäh ja head õhtut . " Hoolimata sellest , et ta noorele naisele nurgapealsest majast ilmselt tobeda mulje jättis , oli Elli selle närvilise päeva jooksul esimest korda tõesti rõõmus . Ta keeras välisukse , mis nüüd suvel nädal otsa järjest oli vist öösiti lahti seisnud , oma käega kinni . Tuli välja , et tal oli üksinda kõhe . Ka läks kõht tühjaks . Kui ta oli söönud , teed peale joonud ja kampsuni ümber võtnud , täitis teda tervenisti soe rahulolu , tahtmine sooja hoida ja mitte midagi teha . Nii oli kõige parem magama minna . Ta ei mõelnud ei Kivilille , Tirtsukese ega Rolandi peale , pigem näis talle , et ema magab teises toas . Ja ta üle võtsid võimust kerged ja meeldivad uneeelsed uiud . Seal hõljus talle eelmisel sügisel enne jõulu meeldima hakanud pruun sametjakk , mis paraku siiski ostmata jäi , sest Elli numbrit ei olnud , nagu sobiks selline jakk ainult temast väiksematele ja koguni kleenukestele naistele . Seal leidis ta kataloogist palju kenama seeliku kui see , mille ta tagasi saatma pidi , sest lõhik ulatus liiga kõrgele . Seal oli saapaid ja lehvivaid salle . Seal oli raamatuid , mida ta oli tahtnud osta , aga millegipärast ostmata jäid . . . Ta pigistas silmad kõvasi nagu väiksena , kui ta oma värvilist pimedust vaadata tahtis . Nüüd kihasid tillukesed värvilised sädemed tumedal ekraanil ja kuskilt kumas midagi sinakat . Aga ta ei näinud enam kummalisi lilli ja veel imelikumaid asju , millest ta siis ega nüüd ei teadnud , kas ta neid ilmsi või poolunes nägi . Ta oli aastateks unustanud uurida oma laugude tagust maailma . Tõsi , kui kinnisilmi päikest või tuld vaadata , lõõmas ekraan värvides , mida ainult tinglikult võis oranžiks nimetada , ja kui nimetissõrmega ühte silmanurka vajutada - Elli tegi seda prooviks - , ilmus teise nurka kuldne rõngas nagu kerge käega visandatud kelmikas punnsilm . Varane valge ja valus kurk ajasid ta üles . Ta neelatas , köhis ja vaatas tõredalt ringi . Tuba oli liiga jahe ja õhtuse õdususe kaotanud . Ta pani kampsuni üll , kõndis üle koridori ja tagasi . Uni ei tulnud enam . Ta tõmbas dressid selga . Pärast tuleb trepp ära pesta . Seda oli hea teha , kui neid seal kodus ei olnud . Ta ärkas õieti alles teise kohvikruusi juures ja ringutas ennast magusalt . Inimesed ja seosed nendega tulid koos kohvilonksudega tagasi – hoolivus ja pisut ehk mõrased abikaasatunded Kivilille vastu , tõrjuv olek Raine ja Liine vastu – nimedki olid neil sarnased , aga kindlasti oli neil tähtsamaid elumõtteid ja -ülesandeid kui ainult oma olemasoluga Ellit ärritada - , rõõm ja mure Tirtsukese pärast ning väga iseäralikud muutlikud tunded Rolandi vastu . Ja õnneks mingi osadus Riia-romaani ja Marceliga . Sellest viimasest võis ta kohe ka oma osa saada , see oli nii lõbu kui kohustus kui pagemisvõimalus . Võtsin oma tüdrukukese pildi välja ja uurisin seda esimest korda hoolega . Laste juuste värvus võib mitu korda muutuda , seletas mulle Freesia , ja olevatki juba muutunud . Praegu katsid Anette'i pead heledad pehmed udemed ja ta näol virvendas sarnasus mu lapsepõlvepiltidega . Ei saanud öelda , mis just oli minu moodi , aga midagi pärines ka minult . Veel vilksatas mu peas paha mõte – miks juhtus nii , et Freesiast sai mu lapse ema , aga mitte Rozast . Sulle kindlasti niisugune mõte ei meeldi , nagu ka kohusetundetud mehed , nagu Sa öelnud oled . Arvatavasti pead nende all isa silmas . Ma ei tea , kas pehme iseloomuga isa on nii kohusetundetu , nagu Sa mõtled . Mina aga ei oska oma tütart veel armastada , kuid mingi õhkõrn ja ettevaatlik tunne on olemas . Või seostub ettevaatlikkus pigem ta emaga , Freesiaga , nagu ma teda mõtteis kutsun . Kui Sa veel isiklikult olukorda uurimas pole käinud , tee seda . Freesia on üllameelne naisterahvas ega keela Sul oma lapselast näha . . Ma ei tea , kust täpselt Su andmed pärinevad ja kui täielikud need on . Igal juhul abiellub ta minu hea tuttavaga ja mina lähen pulma , kui ma selleks ajaks tagasi jõuan . Nagu Sa ilmselt tead , lasin mina ilma kahetsemata asjadel rahus oma teed minna ja tema emotsioonid on teistele väljanäitamiseks vaoshoitud ja korrastatud nagu lilleseade . Ometi sain talt tagaselja ühe komplimendi osaliseks . Pärast ühisarutelu kolme , ei siiski nelja asjast huvitatu vahel , sest kahtlemata on üheks huvitatud isikuks väike Anette , kes ise ei oska oma huvisid kaitsta , saime mõni päev hiljem Freesia peigmehega , minu hea tuttavaga omavahel kokku , ning riivasime kohvi ja konjaki juures neid diskreetseid teemasid . " Võluv lurjus , " olevat Freesia mind iseloomustanud , täpsustamata , mida ta selle all mõtles . Tahaksin väga , et ka Roza märkaks mu võluvust ja lurjuslikkust , mille väljendused oleksid tema puhul teistsugused . Jah , minu õnneks ei pidanud Freesia võimalikuks seesuguse tüübiga , nagu ta mind interpreteeris , midagi kindlamat üritada . Tema väljavalitus on kahtlemata hea perekonnainimese jooni – ta ei aja mingeid sinilinde taga , vähemalt ei paista temast midagi niisugust - , on nii aus , kui ühelt advokaadilt vähegi loota võib , aga ka paindlik ja hea kõneanniga nagu advokaadile kohane ja väga sümpaatse huumorimeelega . Kui tabavalt kujundlikud väljendid maha arvata , napib Freesial seda viimast ja nii nad täiendavad teineteist meeldivat , olles mõningais põhilisis asjus nagu näiteks majanduslik kindlustatus ometi ühte meelt . Ma ei ütle seda sugugi pilgates , sest mina pole nullist peale hakanud nagu nemad , kui Gunnarsi vanaisa stiilne mööbel välja arvata . Peaksin noorpaarile pulmakingi tegema . Tuleb selle üle aru pidada . Loodan , et Sa seal kaugel aimad mu mõtteid ja annad minu vahkviha andeks nagu mina Sinulegi . Võibolla seob minu pärast üle elatud ebameeldivus Rozat minuga rohkem kui mu senine hillitsetud ja vanamoeline austamine . Igal juhul ma palun , et Sa taganeksid oma põhjuseta eelarvamustest . Ma ei oska tema iseloomu enda ette laotada nagu maakaarti , või kui , siis kujutab see väikest asustatud punkti ja tohutut valget läbiuurimata ala , kus tinglikult on märgitud üks suur jõgi , teadmata täpselt , kus on kärestikud ja kanjonid . Mina ei ole maadeuurija . Mina otsin lihtsalt tükikest rikkumata maad , kus elada . Heldene aeg , ütleksid Sina , ema , oskad aga sina loomulikest asjadest keeruliselt rääkida . Heldene aeg , ütles Elli ema , heldene aeg – külm on lapse põsed ära võtnud . Elli valis spontaanselt " heldese aja " , " heldeke " ja " armas aeg " jäid kõrvale . Kui autor oleks eesti keelt osanud , oleks ta ehk pikemalt mõtlemata valinud näiteks " heldekese " . Sellised kõnekeelsed variatsioonid võisid sageli pärineda mõne armsa ja tuttava inimese suust . Kuidas ta ise ütleks , kui Tirtsuke valgete põsenukkidega tuppa jookseks , jääbki tal teadmata . See-eest meenus talle , kuidas Kivilill nende tutvuse väga põneval ajajärgul tuli külmal talveõhtul esimest korda neile . " Külmad kui kivid , " tähendas Elli sõrmeotsaga oma tulevase põsenukke puudutades . Sel õhtul juhtus mõnda muudki olulist , ometi jäid Kivilille sisseastumise hetked Ellile kõige enam meelde . " Tuli ja lumi , " ütles Kivilill Elli sõrmi huultega puudutades . Ent siis tuli ema külalisele vastu ja sirutas käe . " Heldene aeg , külm on teid päris ära võtnud . Tulge edasi . " See oligi nagu tutvustamise eest . Alguse sõnadest võis palju oleneda . Igasugune algus võis üldse ära jääda , kui öeldi valesid sõnu . Veel enne seda , kui Roland naise võttis , kaotas Elli oma arust südame ühele kenale paar kursust vanemale keemikule . Elli võttis tänulikult vastu keemiatudengist klassiõe kutse mingile labrakale , kuigi teadis , et selles pundis joodi liiga palju . Elli lemmik oli ka kõva võtja . Kainepoolsena nohises ainult , kui täis jäi , ei saanud pilku Ellilt ära , aga see ei olnudki enam meeldiv , sest keemiatudengi lõug vajus iga lonksu järel rohkem rippu . " Kuule , sina emalõvi või kes sa oled , minu ühendid möllavad . Jumalast äge marusja , puhas alkohol , " ütles keemik , või kui mitte sõna sõnalt nii , siis vähemalt midagi sama tobedat . Tüdrukuid hüüdis ta igal juhul kõiki marusjadeks , aga Lea - see oli veel tema-aegne lugu – tahtis olla midagi erilist . Muidugi ei jooksnud ta tihkudes koju , aga hoidis edaspidi oma uutest tuttavatest eemale . Praegu võis seda nagu mõnda muudki nooruses juhtunut kerge muigega meenutada . Vahepeal - oh kui pikka aega – suhtus ta Rolandisse ka enam-vähem nii ehk peaaegu mitte kuidagi . " Heldene aeg , " ütles ta kuuldavalt , " olen mina alles jamasse sattunud . Heldene aeg küll . " Hajameelselt võttis ta riiulist pihku ühe entsüklopeedia köite , punakaspruuni kuldsete tähtedega , nii öelda nõukogude –aegse . Ellil oli kodus juba sini-kuldne , aga ema ei hakanud enam uut tellima nagu Kivilillgi . Miks nad oleksid pidanudki . Ju arvasid , ja õigesti , et nende eluajal raamatute jagamiseks ei lähe . " ... raudteetransport , ravim- ja muruktaimed , reformatsioon , reha , Reinvald , Rembrandt , res mobilis , Riia , ristumine , rokokoo , Rokossovski ... " riivas Elli pilk sõnu ja pilte , - kunagi ajalooõpikust vaatas marssal ja väejuht tublisti elusama näoga - , " Roland ... , Bretange markkrahv , prantsuse kangelaseepose " Rolandilaul " nimikangelane . Langes Karl Suure Hispaania-sõjakäigul Roncesvallese mäekurus baskidega peetud lahingus . " " Hommikust , Teie Kõrgeausus Bretange markkrahv ! " Võimalik , et Lea ei öelnud tol ajal ülbelt " hommikust " , aga praegu kuulis Elli seda nii . " Mis see veel on ? " kohmas Roland . " Kelle nimi sulle pandi , ise tead ka või ? " " Isa järele , " vastas poiss ja punastas . Rolandi isast ei teatud siin majas midagi ja ega see ei huvitanud ka kedagi . " Ma ei mõelnud seda , " turtsatas Lea . " Tead , mis asi on " Rolandilaul " ? " " Mina laulan , " ajas Roland lõua ette . " Iia-iia –aa ! " Lea jooksis trepist alla ja välja . Elli oleks tahtnud Rolandi silmadega näha , kuidas Lea trepist alla ja väravast välja jookseb . Least sai Elli , kelle kooliplikalik kohmetus , mis vahel ikka välja lõi , kuigi ta ei olnud just arakeste killast kunagi , sootuks kadus . Elli naer muutus kõlavamaks , kõne ühtaegu hooletumaks ja lihvitumaks , erialased teadmised sügavamaks . Elli ostis riideid ja raamatuid , teda toetas armastus ja ümbritses sõprus , ta nautis oma isiklikku elu ja tööd . Tal ei tekkinud enam kummalisi mõtteid nagu plikapõlves . Elli oli oma vanamoelise eesnime kõrgem vorm Leaga võrreldes ja ometi oli ta ühtäkki laineharjalt maas . Millal see juhtus , polnud võimalik täpselt määrata . Kui kõrged lained üle kivide pahisesid , lõi tema end armetult ära ja toibus nüüd üksildasel saarel , kus teda uued ohud ümbritsesid . Elli mõtted olid nii imelikud , ta oli nii üksi , et ei taibanud enam oma olemasolu mõtet ja kas ta ongi olemas . Aga trepp on ometi , nentis ta natuke aega hiljem irooniliselt . Trepipesemine mõjus Ellile nii hästi , et ta endale sooja süüa tegi – pakisuppi –ja külmkapist peaaegu kõigele lõpu peale . Järgmiseks päevaks jäi vaevalt paari võileiva jagu juustu ja glasuurkohuke . Või süüa need õhtul ära ja teha hommikul kiirputru ? Siis saab juba õhtul kapi välja lülitada ja puhtaks teha . Ja paras aeg on pakkida . Elli tõmbas kohvri välja ja tõstis kušetile . Lõviosa võtsid endale mantel ja kilekotti pressitud saapad . Elli vaatas mantlit vastumeelsusega . Kui ta millestki tüdinud oli , siis sellest joperiidest mugavast hallist mantlist . Elli tõstis ta kappi . Las seisab siin . Nüüd mahtusid teised asjad hästi kohvrisse , koguni ema kleit , mis talle parajaks oli saanud . Elli käis asjalikult ja aru pidades ringi . Puukastil vedeles ajalehti , pabereid ja kohvipaki jäänused . Ta surus need kokku ja torkas otsapidi sügavamale kasti . Ilm oli nii kuum , et pliidi kütmine ei tulnud kõne alla . Mõttekas oleks ämbritäis vett õue sooja viia ja pesukauss , et pea väljas ära pesta ja pisut jalgu leotada . Nii ta tegigi . Paljajalu oli pestud trepil hea astuda ja Tirtsukesel parem istuda . Lapse peale mõeldes tõmbas ta korra ninaga ja kõik . Ta südant täitis äkki äramineja rõõmus erutus ja Tirtsuke oli rohkem ilus pöial-liisimuinasjutt . Õige lahkumine on ikka valus , lohutas ta ennast . Kuniks vesi soojeneb , istus ta arvuti taha ja trükkis ära , mida Marcelil oli oma emale veel öelda . Ega olnudki midagi erilist enam . Küll ma pärast silun , mõtles ta , kuigi oli endale lubanud , et " toodab " ainult enam-vähem korralikku teksti . Ent mõte liikus nii kiiresti , et sõrmed vaevu järele jõudsid . Kui ta lõpetas , oli kuum pärastlõuna ja et asjatuid teemaarendusi omaenda elu kohta vältida , hakkas ta puhtuse ja iluprotseduuridega peale . Juuksed peaaegu kuivad , seisis ta õues ja liigutas kuumas õhus käsi , et lakk paremini kuivaks , kui need koju jõudsid . Ta ei teinud pisut pekslevast südamest väljagi . Ka polnud tal neile midagi öelda . Nagu arvata , tormas Tirtsuke kohe ta sülle ja sasis juukseid . " Küll sa oled ilus ! Kas sa hakkad külasse minema ? " kilkas laps . " Trepp kõik nii puhtaks pestud ja ... " märkas Liine . " Ei lähe ma täna kuhugi . Mis sa vahepeal tegid ? " vastas Elli Tirtsukesele . " Palavus tahab ära tappa ! " soigus Liine . " Midagi ei teinud . Igav oli ! " kihistas tüdruk . " Ilma sinuta oli igav . " Roland , kes sõnagi ei öelnud , läks trepist üles , tema järel lohistas end Liine kompsudega ja Elli ootas pisut . " Kui sa kuhugi lähed , võta mind ka kaasa , " ütles Tirtsuke usaldavalt end tema vastu surudes . " Igale poole ei saa kaasa võtta , " vastas Elli . " Miks ei saa ? " nõudis laps . " Väsid ja tüdined ära . Töö juurde ei võeta lapsi kaasa ... " Õnneks libises Tirtsukese mõte mujale . " Ma sain ühe asja , millega saab selliseid väikseid värvilisi teha . Oota , ma näitan . " " Jookseb või jalust maha , " pahandas Liine . " Meil on kõhud täis , kui ta ainult kuidagi magama saaks . " " Ei tea , kas on praegu mõtet , " ütles Elli . " Ehk õhtul varem . Tule , ma pesen su käed ja näo puhtaks . " " Pane ta korra pikali , eks paistab , kas uni tuleb , " arvas Liine ja Elli tõmbas ukse kinni . " Vaata , vaata , " nõudis tirtsuke ja puhus õhku vikerkaarevärvilisi seebimulle . " Anna oma mullitaja siia ja peseme sind natuke . " " Kas see asi ongi mullitaja ? " " Miks ta ei ole , kui mullid tulevad , " vastas Elli nagu masin . " Näe , mullid , näe , mis värvi ! Seda värvi ei olegi ... " " Jäta nüüd ! Tule pesema , " ütles Elli tõredamalt kui vaja . Tirtsuke võpatas , kuuletus ja jäi mossitama . Elli hoidis end tagasi teda silitamast ja kallistamast ning kamandas ta magama . Solvunud lapsel läikis pisar silmas , aga et ta vist tõesti väsinud oli , tuli ka uni . Oleks pidanud juba hommikul ära minema , süüdistas ennast Elli . Nüüd tuleb salaja Tirtsukesest nägemata lahkuda , nagu oleks viimasel ajal tema osaks ainult põgenemine . Peab hommikul vara minema , või veel parem – õhtul . Nüüd läheb jätab ta nendega seal viisakalt hüvasti ja ütleb Liinele , et pidagu lapsel ise silm peal , kuni ta bussijaamas käib . Õieti öeldes võiks Roland teda sõidutada , äkki oli ta nii väsinud . Ta tõusis juba püsti ja istus tagasi . Kui Liinele mõni ebameeldiv ootamatus kaela langeb , hakkab ta nutma ja kisama . Nii tegi ta siis , kui mitu aastat tagasi oma käeluu murdis , nemad Kivilillega juhtusid siin ema juures olema ja Kivilill tõi takso ja viis Liine traumapunkti , ja Liine nuttis ja pröökas mis hirmus , kui Roland keskkoolis joomisega vahele jäi ja oleks enne lõpetamist välja visatud . Nüüd oli Liine paraku samuti Rolandi laimu ohver . Roland on süüdi , et ta vana ema järjekordse mataka saab , aga palju rohkem tegi Ellile haiget , et laps , kes teda sama kiiresti armastama hakkas kui Elli teda , pidi asjatult kurvastama . Ja see ei olnud tal esimene kord kedagi kaotada , sest ta emagi saatis ta minema . Parata ei onud midagi . Nagu unes kõndis Elli kummuti juurde , võttis sahtlist suure Piibli , avas raamatu kuldsed lukud , tegi selle huupi lahti ja ta silmad jäid pidama ridadel , mis kuulutasid , et Jumala juures on kõik võimalik . Kuigi Elli ei teadnud , miks ta üldse midagi nii imelikku tegi , küllap meeleheitest , valgusid ta silmad pisaraid täis ja ta surus võimetus vihas oma äsjahooldatud küüned näkku , nii et jäljed pidid järele jääma . Isegi raamat , mida nimetati küll raamatute raamatuks , aga ei olnud teada , kas temast ja ta õpetusest üldse kasu on , pilkas teda ! Siis kuulis ta Rolandi samme ukse taga , surus piiblid kiiresti sahtlisse ja otsustas naabrite peale viha välja valada nende eneste pinnal , et Tirtsuke ei peaks vähemasti üles ehmatama selle lõugamise peale , mis nüüd lahti läheb . Niisama raevukalt kui hommikul torditükiga arveid õiendades tõmbas Elli ukse lahti , juuksedki elektrist pragisemas . Markkrahv Roland vaatas teda kohkunult nagu vaene teekäija Baskerwille'ide koera . Jah , üks kiuslik jobu genereeris ta peas sellist teksti ja muutis seeläbi kogu sündmuse naeruväärseks . Elli tegi paar korda suu lahti ja pani kinni ega olnud kindel , et sealt " auš , auš " ei paiskunud välja , nagu hauguksid Riia koerad . " Tohib korraks sisse astuda ? " küsis Roland tasakesi ja Elli , kes nägi , et lahing oli juba enne kokkupõrget kaotatud , taandus alistunult oma tuppa , Roland tihedalt kannul , tungides Elli privaatsuse tsooni . " Istu , " pakkus Elli , et teine talle nii pealetükkivalt lähedal ei seisaks . " Aitäh , mis ma ikka istun . Mul on sulle üks palve . " Ometi kestis sõjaseisukord edasi ja Elli oskas ka oma pinnal kaotada . Nad liikusid nende paari fraasi saatel nii , et Elli seisis seljaga vastu oma välisust ja Rolandi parem käsi toetus vastu uksepiita , teine tonksis justkui muuseas külmkappi . Tal olid õnneks pikad käed , nii et Elli mahtus sellesse piiramisrõngasse ära . Nüüd tuleks raisale küüned näkku lüüa , kehutas ta ennast , aga küsis hoopis : " Mis sa tahtsid ? " " Viin ema homme hommikul kaheksaks arsti juurde . Et kas sa vaataks veel hommikul tüdruku järele . Ma näen , et sul on juba kohver pakitud . " " Jah , ma sõidan homme koju . " " Kas bussipilet on juba ostetud ? " " Ei ole veel . Kavatsen just ostma minna . " " Ma võin sulle pileti ära tuua . Mul on seal kandis asjaajamist . " " Jah , oleks kena küll . Üheteist ajal läheb minu meelest üks ... Ei , võta siis juba pärastlõunaks ... " " Saab tehtud , " raporteeris Roland , silmades ülbe alandlikkus , kui niisugune kombinatsioon üldse võimalikuks osutus . Kui ta läinud oli , torkas Elli sõrmed kõrvadesse ja tundis , kuidas seal miski võbises ja surus . Hoolimata varasemast rahulikust elust hakkas Elli vererõhk neljakümne künnisel omasoodu tõusma ja langema . See ei pidavat hea olema . Nüüd võis ülemine näit kahesaja lähedal kõikuda . Viimati võttis ta rohtu päeval enne Aivari saabumist ja oli vahepealsetest asjadest hoolimata tabletid ära unustanud . " Heldene aeg , anna sihukese pärast veel otsad , " kaebles ta poolihääli ja rabistas tablette otsides koti kallal . Ta võttis kaks tükki välja – ei , paljuks läheb , järsk langemine on ka halb – , pistis ühe suhu ja jõi vett peale . Tirtsuken magas , suu natuke paokil ja kerge naeratus näol , nagu poleks ta nutusena uinunudki . Üks kärbes harrastas seinal orienteerumist , aga Elli ei hakanud teda taga ajama . Ta kattis lapse jalad õhukese linaga kinni . Tööd teha oli siin majas juba võimatu , ometi istus Elli laua taha ja kuulas , kuidas arvuti rahustavalt surises . Peatükk oli läbi . Selle moto pärines Romain Garylt – " Naiselikkus on kõige vängem värk , mis üldse olemas on . " Tõepoolest , naised väntsutasid Marceli ja see oli ta enda meelest ta elus tähtsam kui äriajamine , mida ta erilise huvi puudumisest hoolimata loomulikuks ja iseenesestmõistetavaks asjaks pidas ega rääkinud sellest kuigivõrd . Võimalik ka , et ta autor ei teadnud ärist midagi ega hakanud võõras valdkonnas fantaseerima . Elli oli meeste ja naiste , laste ja vanemate tunnetest küll ja küll lugenud , teda oleks huvitanud mingi temale võõra valdkonna peegeldumine tundeelus . Võimalik . et äris kehtis peaaegu et ainuke sentens , mis Ellil ladina keeles pähe oli jäänud – homo hominum lupus est . Nad sõbrannaga hüüdsid üht õppejõudu lupuseks – lupus istus vahel nendega samas kohvikus ja rüvetas madlääni . " Madlään " oli teadagi seotud Proustiga . Ellile tuli meelde , kuidas ema " Svani armastust " luges – kõigepealt ühe jutiga läbi , et näha , kaua Svani-sugune tark ja kena mees seda lipakat armastab , ja siis juba rahumeelselt teist korda . Ema ostis ja luges raamatuid , mis võis põhjuseks olla , et Elli ja tema ajakirjanikust vend samuti kiibitsesid ehk nagu vennapoeg Aivar ütles : " Isa ja Elli kiimlevad kirjanduse ümber ja vähe sellest , heitsid samasugustega paari ka . Mis minul vaesel nüüd muud üle jääb ... " Vaesest Aivarist pidi samuti saama humanitaar , isegi ajakirjanik mitte , seega edaspidi töötu filoloog või täiesti muul alal tegutseja . Aga võimalik ka , et omal alal tegija , kuigi raske oli ette kujutada , kuidas elavaloomuline poiss magistritööd ponnistab , kirjanduskriitikaks sulge ihub või üldsusele tundmatu tõlkijate armee vähenõudlikke ridu täiendab . Ometi ei sundinud tema vanemad poega midagi mõistlikku õppima . Nende näiliselt korralikule suguseltsile oli omane selline võluv minnalaskmine . Ema ei keelanud Ellile midagi , küllap arvas , et tütre eest Jumala palumine aitab rohkem kui moraalilugemine . See oli muidugi kena , et ema nii tegi ja mitte teisiti , aga kui tema , Elli , oleks Tirtsukese ema , oleks ta ilma igasuguse palumiseta tolerantne : ei laidaks ta tüdrukule ühtki eriala maha rääkimata keelamisest . Peaasi , et õpib . Ja samuti mitte tema poisse . Küll ise aru saab . Aga on veel palju muid asju , mis nõuavad lapsevanemalt raudset närvikava ja kui vaja , peenetundelist sekkumist ... Paraku on see kõik üks oleks minu olemine . Homme tuleb raske päev ja karta on , et ta pärast põeb seda ja kogu seda jama siin mõnda aega . Ta räägib sellest muidugi Kivilillele ka , mitte just nüanssides küll . Võimalik , et sedasorti raskus aitab tal abieluraskustest üle saada , kui need peaksid tekkima . Tirtsuken , õigemini süütunne ta pärast , oleks siis jälle mingi abivahend , nagu see laps oli ka oma emale tüütu lisaraskus ja Rolandil praegu kiviks kaelas , pidurdamas ta enesekeskset liikumist . Mida Roland teeks , kui tal tütre ees enam kohustusi ei oleks , ei osanud Elli täpselt arvata . Igal juhul ei jääks ta Liine juurde ja võimalik , et puistaks jäädavalt Eestimaa tolmu jalgelt , sest ta oli juba elanud Venemaal ja Soomes . Ühel heal päeval võtab ta Tirtsukese ja õnnetu laps ei õpi ühtki keelt korralikult selgeks . Kui see varem ei juhtu , siis pärast Liine surma igatahes ... " Lõpp , " käratas Elli . " Aitab juba ... " Tirtsuken ei ärganud õnneks . Hoolimata sellest , et Elli enese korralekutsumiseks häält tõstis , ei surunud kõrvus enam . Ta võttis ema rohusahtlist palderjanitablette ja jõi neile klaasi vett peale . Siis tuli ta tagasi kummuti juurde , avas sahtli , mille ta enne jõuga kinni surus ja kohendas oma äkkviha pärast andeks paludes raamatute raamatuid . Jumal küll ! Tuli igasugused emotsioonid maha suruda ja kindlameelselt abi oodates toimida . Just praegu on aeg ka uut peatükki alustada nii tõlkimise mõttes kui üleüldse . Ma ei osanud arvatagi , et siin nii hea istuda on . Suvekuumus annab tasapisi järele . Puudelt tilgub selgust ja rahu nagu lõppenud vihma viimaseid piisku . Mõni , näiteks mu ema , kes Sind armastas , peaks mind sadistiks , kui ta teaks , et ma Sinu oma vestluskaaslaseks olen valinud . See tuli kogemata . Tulin Sind lihtsalt vaatama ja tõin Sulle valgeid roose . Kui ma teaksin , kuidas see täpselt käib , sooritaksin mõne ohvritalituse , et paluda meie Jumalalt endale andestust ja Sinule rahu . Seda ma mõtlesin , seistes ebalevalt Su haua juures , kui rahu mind korraga valdaski , nagu langeks Sinu rahust osake minulegi . Vaata , Sinu surmast saadik olen ma pidevalt vajanud inimest , kes mind kuulaks . Paraku käivad mul judinad üle selja , mõeldes , et mõni neist mind tõepoolest kuuleb . Oma eelnenud vestluskaaslaste puhul – isa , klassivend , ema – oli täiesti selge , et nad sedavõrd suured telepaadid ei ole , et mu monolooge kuulda . Ega ma valju häälega pole kordagi etelnud , lihtsalt mõtetes , et need selgemaks saaksid . Sellest on ka kasu olnud – olen endale , isale ja emalegi midagi andeks andnud . Alguses vaevas mind süütunne Sinu ees , seotud mõningase sallimatusega isa vastu , et ta meid maha jättis . Need vaevad edukalt läbinud , nagu rong tunneli , kuigi minu melanhoolse flegmaatilisuse puhul on nii sihikindel ja jõuline liikumine välistatud , hakkasin nautima rahumeelset ja tegusat elu ja väikestviisi kokkusaamist oma lemmikklassivennaga , mis viis mõtted koolipõlve peale , kui juhtus äkki üks asi teise otsa . Sain teada , et mul on tütar , ja varsti pärast seda taipasin , et olen armunud ühte oma isa ajutisse töökaaslasse , kui autorite kollektiivi liikmeid võib töökaaslasteks nimetada . Ema , kes elas Sinu surma väga üle , avastas ühtäkki oma elu ebaõnnestumise süüdlased – minu , isa ja mu tunnete objekti . Selle naise nimi on Roza . Ema korraldas isa sünnipäeval meile minu korteris skandaali . Mõni päev pärast seda pagesin Pariisi , kus mul oli äriasju ajada . Seal ostsin juhtumisi raamatu pealkirjaga " Prantsuse testament " . Äkki tundus , et mu kannatused on nii tühised , võrreldes sellega , mida inimesed ajaloo tõmbetuultes täiesti süütutena tundma peavad . See mõte rahustas mu maha , sundis emale andestama ja ühtäkki aru saama , et igasugused raskused panevadki tunnete olemasolu , tugevuse ja jäävuse proovile . Tunnen tõepoolest , et mu lugu ei häiri Sind , et Sa kuulad , kui kuulad , nagu loeksid raamatut või vaataksid filmi . Hoopis Tema kuuleb mu hääletuid jutustusi , Tema ees tahan ma ennast õigustada , aga Ta näeb neidki mõtteid , mida ma ise ei suuda päevavalgele tuua või sõnastada . Ent Ta vanatestamentlik karmus on kadunud , mina nagu ükskõik kes , leian , andestust ja lunastust Tema Poja läbi . Ta vaatab andestava pilguga mu tühiseid maiseid sekeldusi , mis mulle nii olulised on nagu igale inimesele tema enda omad . Ja olen sama tähtis või tähtsusetu , nagu see mees , kes vaese Laatsarusena prügikastist pudeleid kogub või üks selle maailma imposantsemaid jalgpallikohtunikke , kelle loominguline vabadus reeglite piires võimaldab mängul uue suuna võtta . Ja hetkeks kujutan end häirimatult ja väljapeetud sammuga sörkimas kuumal staadionil , pea pöetud , mõistatuslik naeratus näol , imetletud ja vihatud . Kooliajal saavutasin kohtunikuna suuremat edu kui ise palli järel joostes . Mõtlen ka pudelite korjamise peale . Jalgpallikohtunikku ei saa minust enam iialgi , rääkimata rahvusvahelise kategooria kohtunikust . Küll aga on võimalik pudelikorjaja isetu vabaduseni jõuda . Ent praegu lähen oma senini materiaalselt kindlustatud rännakul edasi , järgides tühiseid lõbusid , väikesi kohustusi ning suurt ja kõikehaaravat egoismi , sest armastus kellegi teise vastu on ühtaegu enesearmastus – saan ju haiget , kui ta mind ei armasta . Roland , mõtles Elli . Roland on kas pika armastusega , mida palju vett ei kustuta , või ... Nagu vastuseks poolikule mõttele koputati uksele . Elli avas ja vaatas sedapuhku kunagist klassivenda uudishimulikult . Roland oli kuidagi hajevil ja pateetilise näoga , kui ta pileti Ellile ulatas , nagu poleks see lihtne bussipilet , vaid reis Kuule . " Aitäh , " ütles Elli . " Ma kohe otsin raha ... Heldene aeg , mul ei olegi , pidin ju enne kaardiga võtma ... Ma homme annan või jätan su ema kätte . " " Ei ... Ega sellega kiiret ole ... Tüdruk magab ikka veel ? " " Magab jah , " ütles Elli ja läks vaheukse juurde ja Roland astus samuti üle toa , et magavat last vaadata . " Tema on jah ... tema on kõige parem , mis mul on ... " pigistas Roland huulte vahelt ülestunnistuse ja hoolimata klassivenna sõnade filmilikust trafaretsusest tabas Ellit meeleliigutus . Asjata kardab ta Tirtsukese pärast . See ongi happy end , teadmine , et lapsest hoolitakse ja tema tuleviku nimel püütakse . " Ta on jah kõige kenam ja armsam väike tüdruk , keda ma näinud olen , " tunnistas Elli . " Ei tea , kas ma näen teda veel , kui ma jälle Tartusse tulen ? " " Ma arvan , et sa näed teda küll , " oli Roland armuline ja pälvis Ellilt tänuliku naeratuse . Selle vaikse , aga intensiivse jutu peale , kus temast räägiti , tegi Tirtsuke ka ise silmad lahti ja Roland sai ennenägematu asjaga hakkama , tehes tütrele kohmakalt pai . Paraku ei osanud laps seda hinnata ja ütles peaagu nutuselt : " Ma ei taha sind , issi ! Tahan Ellit ! " Elli kiirustas nüüd Tirtsukest sülle võtma ja Roland oleks võinud neist kummastki märkamata lahkuda , kui ta ise ei oleks veel kord tähelepanu endale tõmmanud , öeldes : " Aitäh sulle , Elli ! " Elli ei jõudnudki vastata , sest Roland tõmbas ukse kiiresti kinni . Kas Roland mõtles lapsehoidmist , või oli ta veel millegi eest tänulik , selle üle polnud praegu aega juurelda , sest Tirtsuken oli järjekordselt viril ja kui Elli täitis ta tahtmised , asutas ta lapsele muinasjuttu lugema . Seda ei osanud tirtsuke ise veel soovida . Natukese aja pärast tuli Liine mannapudruga . Oma valearvestustes küll kinni , märkas ta siiski , et Ellil on toas lagedamaks jäänud ja märkis : " Su asjad on kõik kokku kraamitud ... " " Koristasin täna , " vastas Elli . Olgu Tirtsukesel veel sel ööl muretu uni . Saagu homme kuidas saab . " Käin ommen silmaarsti juures , poiss viib sinna ja toob tagasi . Teil ommiku ea vaikne olemine nigu iirtel , " kõhistas Liine . " Ma ei tahagi sind , vanaema , " torises laps . " Tahan ainult Ellit . " " Küll sa saad veel Elliga koos olla nii et ... " oli Liine võidurõõmus . " Eks ma lähen aga oma nurka koti peale . Ead ööd teile . " " Head ööd , " vastas Elli , hingates kergemalt , et Liine ära läks – praegu ponnistas ta oma vabal tahtel , aga kui poleks Tirtsukest , kelle pärast seda teha , kuuluks Liine nende inimeste hulka , kelle vältimiseks ta põõsa taha pikali viskaks . Ometi oli tal kahju , et peab Liine kaardimajakese kokku lükkama . Muidugi ei osanud Liine päriselt kaarditrikke – kaardimajake kuulus Kivilille peigmehepõlve etteastete hulka . Kui majake valmis sai , rääkis Kivilill , kelle esivanemad Saaremaa mullas puhkasid ja sugulased sealsamas elasid , et see on " kolme pörsakese " maja , et need laulsid " pönnadi pönnadi üppas pöis " , et hunt " tömbas kopsud öhku täis " ja maja " karmauhti löhki käis " . Ja Kivilill puhus majakese laiali . Kui vana Kivi oma oskusi meelde tuletaks ja lihviks , oleks Tirtsukeselgi tore seda vaadata . " Elli , ma sõin pudru ära . Söö sina ka , " tuletas Tirtsuken meelde . " Tubli tüdruk , " kiitis Elli . " Tubli Elli , tubli Elli ... " tänitas Tirtsuken rõõmsameelselt . Talle oli viimasel ajal Elli nimi meeldima hakanud , kui siin üldse esimestest ja viimastest aegadest rääkida sai . Heldene aeg , Roland nimetas teda esimest korda elus Elliks , mis pidi tähendama , et lõpuks ometi tõmmati Leale kriips peale . Ei , kriipsu pealetõmbamine ei olnud kena väljend ja küllap see niimoodi ei juhtunudki , vaid nende mõne päeva jooksul , kui ta Tirtsukesega õiendas , harjus Roland teda nägema sellena , kes ta praegu oli . Nii kadusid vimm ja mõttetu klammerdumine koolipõlvemälestusse . Elli ohkas . Ent liiga proosaliselt see siiski ei toimunud , sellest siis Rolandi pisut kangelaslik näoilme . Kangelaseepos , kangelaslaul , kangelassurm , miks mitte ka kangelaselu . Paraku tekkisid kangelaslood ja –laulud pärast kangelase surma . Nende filoloogiliste mõtiskluste ajal sõi Elli Liine keedetud putru nii otseses kui ülekantud tähenduses . Otseses tähenduses ei olnud mannapudrul vigagi ... " Sõidki pudru ära nagu niuhti , " nentis Tirtsuken . " Kes niimoodi rääkis – nagu niuhti , " küsis Elli hajameelselt . " Sina rääkisid , kui sa mind pesid – et oledki pestud nagu niuhti . " " Nüüd teeme kõik asjad ... " " Ei tee , ei tee ... " " ... ja siis ma loen sulle Pöial-Liisist . " Pöial-Liisi pärast oli Tirtsuken valmis tegema kõik , mis kästakse . Nende mõne päeva jooksul , mil Elli talle luges , sai laps maigu suhu võluilma õitemeest . Ja Elli luges , kuni väike pöial-liisi magama jäi . Ta kavatses kõik oma lapsepõlve raamatud lohutuseks Tirtsukesele jätta . Tuli nad kokku otsida ja Liinele anda koos Elli isa tehtud pisikese raamatukapiga , seega siis perekonna reliikviaga , kuna isa ennast Elli ei mäletanud . Kui ainult keegi tirtsukesele raamatuid loeks ! Aga Elli teadis , et pildid on peaaegu nagu lugu ise . Lugu , mis tärkab lapse elavast kujutlusvõimest , mis lendab nagu otsiv mesilane võluilma uksest sisse ja välja , tagasi mesipuu poole . Mesipuu juurest liikusid Elli mõtted " köögihaikude " juurde , mida nad Kivilillega moosiplekilisele vihikulehele kirjutasid , kui nad moosi " purgistasid " . See oli ta esimesel Merivälja-sügisel . Äi , keda Elli ta sõbralikkuse pärast vanaisaks kutsus , oli kodunt ära või ehk tukkus oma toas . Pärani akna all õitsesid saialilled . Kuskil pirises kärbes , purke täitis mesikollane ploomimoos ja Elli kirjutas : Kivilill pugistas naerda ja kirjutas midagi kärbsest , kelle olemine meepurgis on hullem kui ämblikuvõrgus . Elli hoidis ruudulist kahe poolega lehte paari kokaraamatu ja lehekestele kirjutatud koogiretseptidega ühes sahtlis . Võimalik , et see oli veel alles , kuigi kööki tulid uued kapid ja retseptid kolisid teise sahtlisse . Suure moosikeetmispäeva hommikul pusis aga Kivilill isiklikult mingite nupsikute abil Elli juuksed patsidesse ja nimetas teda Ellipipiks . Mis ploomidesse puutub , siis armastas Elli endiselt magusaid luuviljalisi , keetis sügiseti ploomimoosi ja vekkis kreeke . Veel eelmisel sügisel keerles Kivilill moosikeedu ajal köögis nagu poisike , kuigi pipipatse ja haikusid enam ammugi ei tehtud , ja jõuludeks viis Elli Rainele purgi moosi , sest Rainelegi maitsesid ploomid . Selle mõtte juures tegi Elli süda kummalise jõnksu . Mis siis , kui Raine ei ahvatlenud Kivilille mingitel kasuahnetel kaalutlustel , vaid lihtsalt sellepärast , et talle meeldis Kivilill . Elli kujutles , kuidas Raine neilt lahkudes selle asemel , et välja minna , hiilib vargsi keldrisse ja hiivab purgi moosi . Ära minnes ei läheks selline trikk muidugi läbi , aga kohvijoomise vahepeal küll , kui Raine käiks " korraks ära " ja jätaks külla tulles ettenägelikult oma suure koti esikusse ootama . Raskusi muidugi tekiks ja võimalik , et pealtnägijate piinlikkus oleks suurem kui vahelejääjal ... Ta vaatas mingit sabinat kuuldes teise tuppa ja nägi , et pojengidel on " väärikuse kroonlehed " , nagu Marcel oma ema väljapeetud välise olemise kohta ütles , maha langenud . Nüüd võis Elli pudenenud õielehed ja väärikuseta varred suruda kilekotti , mille ta viimaste jäätmete jaoks oli valmis pannud . Oma mõtete peale naerma turtsatades ja pisut kahtlevalt ukse vahel seistes langes ta pilk magavale Tirtsukesele . Laps maigutas parajasti suud ja krimpsutas nägu , nagu maitseks ta midagi viha või kibedat . Tabletid , tuli Ellile meelde . Ta oli ühe ära võtnud , aga polnud teist tagasi pannud . Nüüd vaatas ta hirmuga Tirtsukest , kes küll juba naeratas , ja katsus ta käsi . Kui Elli kunagi õhtul pärast saabumist kaks tabletti võttis , et see häiriv surumine kõrvus järele annaks , hakkas tal pärast külm . Aega polnud kuigi palju , sest ta oli aknast välja vahtides ja pahaaimamatult oma tobedaid mõtteid mõlgutades juba niigi väärtuslikke minuteid kaotanud . Paaniliselt sobras ta kotis ja puistas selle sisu laua peale . Muu pudi-padi hulgast veeres paar lahtist köhakommi ja mingi roosa tablett , aga mitte otsitavat . Elli laskis käpuli , urgitses näpuga põrandapraos , uuris midagi leidmata voodialust ja ajas end püsti , et Tirtsuke üles äratada ja oksendama sundida . Närviliselt hõõrus ta sõrmede vahel taskust leitud prügi , pudistas selle ühest käest teise ja hakkas naerma . " Jumal küll ! Olen mina alles hädapätakas ! " lausus ta valju häälega , pistis kribitud tableti suhu – sel polnud tõesti suuremat asi maitse - , läks jõi köögist vett peale , kontrollis , kas uks on riivis , ja viskas kergendatult kleidi seljast , sest ehmatusest lõi tal higihais üle pea , nagu tol õnnetul päeval Kivilille töökohast ühe jutiga mingisse kohvipoodi traavides . Kui ta pesunurgast tuli ja öösärgi selga pani , kuulis ta Rolandit pööningule ronimas ja Liinet poolihääli all tänitamas : " Mis äda pärast sa sõitu minnes need vanad raamatukapsad kaasa vead ? " " Teinekord hea vaadata , " vastas Roland mõistlikult . Kas ema ja poeg veel midagi rääkisid , seda Elli ei kuulnud , sest ta tõmbas vaheukse kinni . Tallinnas Meriväljal <arv> . juuni <arv> V. a. Michel Mehlemann . Oleks tõepoolest väga tore Teiega kokku saada , kui Te Tallinna tulete . Ei osanud arvate , et Te estofiil ja eesti keele õppija olete . Mis Teie romaanisse puutub , siis valmistab see mulle rohket lugemisrõõmu . Nn must tõlge sai kevadeks valmis . Pühendusin puhkuse alguses tõlkimisele , aga siis tuli pikem paus . Teie peatsele saabumisele mõeldes hakkan jälle usinaks . Pakuksin Teile enda juures öömaja . Elame abikaasa ja tüdrukutirtsuga kolmekesi ja saame ühe toa Teie käsutusse anda . Andke teada , millal sõidate . Peatse kohtumiseni ! Teie Elli Kivilill Tallinnas Meriväljal <arv> . augustil <arv> Armas Michel Mehlenmann . Tänan Teid südamliku kirja eest . Tore , et Te ettevõtmisi edu saadab . Saan tõlkega peatselt ühele poole ja raamatu ilmumine on kirjastuse järgmise aasta plaanis . Ilma Teie inspireeriva külaskäiguta vaevalt asjad nii kiiresti oleksid edenenud . Käisin ka hr A. G. T. juures pinda sondeerimas . Tal on Teie huvi üle hea meel ja ta loodab Teiega kohtuda , nagu kokku lepitud . Hämmastav , kui jõudsalt Te eesti keeles edusamme teete ! Te suudate end mitteüksi veatult , vaid ka isikupäraselt väljendada . Mu imetlus on seda suurem , et ma ise suudan õpitavas keeles vaid nn passiivse oskustaseme saavutada . Suvi on meil vist sedapuhku läbi . Eile käisin Tartus . Terve päeva valas nagu oavarrest . ( See väljend tähendab suurt sadu , nagu Te isegi ilmselt taipate . ) Tänan minu kodakondsete ja " ploomiaia " järele küsimast . Ploomid on nüüd valmis . Eestimaal öeldakse sel aastal ploomiuputus olevat . Sort , mille vastu huvi tundsite , on " Emma Lepermann " . Saadan A. G. T-ga Teile purgikese maitsta . Teie ristitütar Naatali käib esimesi päevi lasteaias ja olen tema pärast pisut närvis , aga paistab , et tal hakkab hästi minema . Helmut on samuti oma uude ossa , lapsevanema rolli , sisse elanud . Mõlemad tervitavad Teid . Loodan peatselt Teist midagi kuulda ! Tervitades Teie Elli Kivilill . Tallinnas Meriväljal <arv> . november <arv> Armas Michel ! Oleme kogu perega tohutult liigutatud , et Te Tirtsukest meeles pidasite nii kauni luuletuse ja toreda kingitusega . Ta õppis luuletuse jalamaid ( =kohe ) pähe ega tahtnud kleiti üldsegi seljast võtta . Nimetas Teid " minu armsaks onu Mihkliks " . Te olete nüüd meie peres tehtud mees ! Ma ei ole üldsegi kurb , et reisile ei saa . Kogume ennast nii materiaalselt kui moraalselt ja läheme kuhugi kolmekesi . Tõesti armas kuulda , et te meie põnevast lapsesaamise loost inspiratsiooni leidsite . Meil ei ole midagi selle vastu . Kirjandusest ei tule küll praegu midagi samalaadset meelde , aga meil siin ühes populaarses telesaates räägiti inimestest ja lasti neil rääkida ( lapsel ka , ma ei tea küll , kas see oli õige ) , kellel oli taoline probleem ja kus asi läheb ilmselt kohtusse , sest ema tunneb , et kasupere on tema õigusi riivanud . Arvan siiski , et ema ei saa lapsi ennast armastama sundida . Meil ei ole Naatali isaga õnneks mingit omavahelist vaenu , ma pean temast siiralt lugu , ta pole ennast ka ilmutanud , mis on minu meelest õige ja meile kõigile parem , ja lõppude lõpuks paistis see ju ta enda soov olevat . Nii palju siis sellest . Muide ! Minuga juhtus hiljaaegu veel üks veider lugu . Läksin üsna juhuslikult ühe näituse avamisele ja avastasin seal minu silmade ja pisut viirastusliku väljanägemisega naisterahva , maalil muidugi . Mis kõige kummalisem – tal oli seljas just selline jakk , nagu ma kevadel Tartus ostsin . Kunstnik paistis ka kohkunud olevat , kuigi minu jakist ei võinud ta midagi teada . Igal juhul verbaalselt me ei kontakteerunud , aga lõime klaasid kokku . Vabandust lüürilise kõrvalpõike pärast ! Üks hea uudis – andsin käsikirja kirjastusele üle ja loodan , et kõik laabub ! Meil tuli siin hea mõte , kui see Teile ka meeldib – tulge meile aastavahetuseks külla . Igal juhul kaaluge seda ettepanekut tõsiselt . Kulla Michel , Te olete tõeline meelitaja ! Ploomimoos muide ei ole ainult minu kaubamärk , vaid peaaegu minu Meriväljal elatud elu märk üleüldse . Esimestest moosikeedupidustustest siin majas on mul isegi üks " köögihaiku " meeles : Sellega lõpetangi seekord oma kirja . Loodame Helmutiga mõlemad selle aasta sees Teiega kohtuda ja ehk sinasõprustki juua . Naatali saadab onu Mihklile selle joonistuse – tema visioon meie ploomiaiast . Olge tervitatud ! Teie Elli .