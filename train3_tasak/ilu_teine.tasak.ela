kirjak	ilu_teine.tasak.ela	Lehte Hainsalu Ja oligi kõik juhtunud ja möödas . Igatsetud puhta rõõmu asemel valitses määrdunud kurbus . Killu ei teadnud , kuidas nüüd üldse olemas olla . Sedagi ei teadnud , mismoodi siit räsitud pesast üles saab , riivamata enda ja teise ilumeelt . Killu oleks tahtnud , et Tehvan oleks teinud midagi – mida küll ? kaisutanud ? kõrva sosistanud ? mööda tuba tantsinud ? Igal juhul oleks Tehvan pidanud ilmselgelt väljendama ülekeevaid emotsioone , aga Tehvan istus noruspäi Killu aseme veerel , Tehvani kukal oli vastu jõuluhämarat aknavalgust nukker ja hüljatud . Teine neist pidi vaikuse murdma . " Tehvan , " ütles Killu , ja see oli kogu lause . See oli üldse kõik , mis ütelda . Tehvan nagu ärkas , pööras end tüdruku poole . Killu ei julgenud otsepilguga vaadata , mis nägu mees on . " Ära ole kurb , ritsikas , " lepitas mees ja patsutas teda õlale nagu poissi . Ise vaatas kõrvale . Nii see on , kohe hakka sõnadega seletama . " Kurb oled sina , " ütles tüdruk ja neelatas . " Ja siis olen mina ka . " " Ma ei ole kurb , ma olen – " Vaikus . " Mis sa oled ? " küsis tüdruk viimaks , vastust kartes ja ometi lootes . " Ei tea õieti ise ka , mis ma olen . Vahest ehk hämmeldunud . See oleks ehk kõige ligem sõna . " " Hämmeldunud ? " imestas tüdruk . Nüüd oli ka tema hämmeldunud . " Sa valmistasid mulle üllatuse . Ma kujutlesin , et oled vanem kui sa oled . " " Ja nüüd ? " " Selgus , et oled noorem kui sa oled . " Tüdruk tundis häbisähvatust : mees oli aru saanud , et ta esimene oli olnud . Siiski oli Killul häämeel , et Tehvan esimene oli saanud olla ja et mees seda ehk mõistis hinnata – kui sellele nüüd vihjas . " Ma ei teadnud arvata . Anna andeks , kui ma ehk tormakalt toimisin , " ütles mees ja vajutas oma nina tüdruku juustesse . Tundus , et heldimusega . Õndsuseootus peatas Killu hingamise : nüüd ta pihib midagi ! Killu saab kõik teada ! Aga Tehvan ütles – küllap pihtiski : " Mul pole selliseid kogemusi . Minu nainegi ei olnud - " Naine ! Tema naine ! Siin kolmandaks ! Mees tundis ka ise külma tuuletõmmet , nagu oleks aknapooled äkki laiali paiskunud . Ent mis öeldud , see öeldud , ehkki mitte välja öeldud . " Nüüd siis tead , " kohmas mees . See pigem kinnitas kui kustutas eelmise ütluse järelkaja . Siiski aimas Killu Tehvani hääles kahetsust ja mõistis : mees ei tahtnud sobimatu ülestunnistusega haiget teha , vaid püüdis seletada , miks ta hämmeldunud on . Killu ise oli ju küsinud , sest ta tõesti ei teadnud , miks peaks üks mees hämmeldust väljendama kukla kurbusega . Vist läks midagi teisiti kui Tehvan tahtis – mis see võiks olla ? – ja see rikkus mehe rõõmu . Killu rõõmu siis ka , sest nemad kaks olid nüüd üks . " Tehvan , " ütles tüdruk jälle . " Jah , ritsikas ? " Killu tõstis pea ning hõõrus otsmikku vastu Tehvani särgivarrukat . Nagu kassipoeg , kes tähelepanu nõuab , mõtles mees , kui tüdruku nukelisi õlgu embas . Samas ohkas ta kuuldavalt : jälle peab seletama ! Kuidas ütelda , et ta nüüd lähebki ? Vaikus . " Ma arvan , et mõistan sinu tundeid , ritsikas . Seda enam on kahju , et pean nüüd tõesti minema . Tagumine aeg , " ütles Tehvan , aga ei läinud veel , võttis tüdruku näo oma pihkude vahele , vaatas sügavasti silma , mida Killu sündida lasi : pilku tõsta ei olnudki julgustükk . Mees ohkas taas ja tõusis , sääred paljad – Killu meelest nii oma ja siiski nii võõrastav – ning pani pintsaku selga . " Sul jäi kohv pooleli . Nüüd on see jahtunud , " ütles tüdruk nukralt . Ta selitas sohval , vasak käsivars üle pea , ja vahtis lakke , kuhu autode tuled joonistasid kuuseokste sakilisi varjusid . " Õige küll , kohv , " märkas mees , jõi püstijalu tassi tühjaks , pani selle lauakesele tagasi – liialdatud ettevaatusega , nagu Killule tundus . " Sinu keedetud , " ütles mees nagu hoolivalt , astus sohva ette , libistas sõrmeotstega üle tüdruku jaheda lauba , lükkas juuksetuka kõrvale ja suudles põgusalt justkui ema või õde . Ilmselgelt hüvastijätuks . Killu nihutas käsivarre laugudele , mis vägisi märjaks kiskusid . " Ära pahanda . Nad tulevad juba kell kuus ja sünnipäevalapsel ei sobi – " seletas mees salli kaela ümber mässides . Mässis ja harutas ja mässis jälle – ootas nagu midagi , üht silpi , üht sõna , üht naeratust . Aga ei , Killu silmad olid käsivarre peidus ning hoidsid ripsmete jõuga kibedat vett tagasi . Killu nägi kõrvadega – kuulis tõmbluku tsirinat , sokis samme , mantli nööpimist , kingade jalgavajutamist , lingi lõnksatust , ukse sneprisse langemist . Kõik . Ja ometi pidi täna algama uus ajaarvamine . Nii oli Killu teadnud . Kaks tulikiiret pisarat lipsas üle põskede . Rohkem mitte ! Killu rehmas silmad käeseljaga kuivaks ning tõusis , tegi valgust üles võtmata ennast korda , kraamis aseme . Istus siis Tehvani tühja tassi taha , jäi vahtima tänavalaterna valgustäppi punasel kuusekuulil . " Tehvan Pennert , " ütles ta poolihääli . Ja lisas : " Killu Pennert . " Aga see oli ilmvõimata . Killu Uppin , see ta on . Paraku . Ehkki mitte seesama , kes vaevalt tunni aja eest . Pulmaöö ilma pulmadeta niisiis . Isegi mitte öö , vaid teise jõulupüha õhtupoolik . Või ei – koguni poolikut õhtut pole talle antud . Saatus selline . Ei ainsat tunnistajat ega piduvõõrast õnnesoovidega . Ei lilleõit ega vanemate õnnistust , nagu muiste kombeks . Ennevanasti oli ilus ! Kas mees oli teda lihtviisiliselt tahtnud ja võtnud – või armastanud ? Killule paistis , et Tehvan armastas . Killu küll oli armastanud ja mitte nii väga tahtnud , mitte täna veel . Praegu siin – üksi ja pimedas – tundus talle , nagu alles küpseks tema ihus see hetk , mil soojuse ja läheduse kasvamine äkitselt plahvatab . Kui see ongi see , mida naised silmas peavad , siis süttis tema küll tagantjärele , niiöelda tuhaasemele . Oli ta õnnelik ? Nüüd , mil kõik õnnelikult möödas , nüüd vist oli . Mälestused on ilusamad kui elu ise , meenus talle plikasalmiku tarkus . Nõnda näis olevat . Mõnd üürikest silmapilku võib mäletada kestvaks ning ikka ja jälle tagasi kutsuda , et uurida ja tõlgendada . Viimased kaks päeva oli Killu läbi elanud ühtsama hirmpikka hetke . Jõululaupäeval , kui stuudio oli pidu pannud , oli Tehvan teda Beta lintide riiulite peidus januselt suudelnud ning sosistanud : Mul on teisel pühal sünnipäev , ma tulen sind vaatama , kas tohib ? Muidugi tohtis , Killu ei salanud – kas oleks pidanud salgama ? Aega olid nad enestele järelemõtlemiseks ja ettekavatsemiseks jätnud . Mis täna sündis , oli paratamatu , ükskord ju ikka oleks pidanud see juhtuma . Aga mul ei ole kingitust , poed olid juba pühadeks kinni , oli Killu kahetsenud , kui mees tuli – tõesti tuli . Pole hullu , parim kingitus oled sa ju ise , oli Tehvan pareerinud ja kelmi poisikese kombel naernud , nii et Killu ei teadnud , kuidas ta sõnu võtta . Peenike nali või ? Sõnakõlks ? Või kompliment ? Ei , nüüd ta luiskab – kuumalaine , mis näkku tõusis ja üle keha levis , andis talle asjade seisust märku . Kui aju ei usu , siis veri teab . Ta oli peitnud oma ärevuse lauakatmise askeldusse , oli kartnud ja oodanud . Pudelit ma kaasa ei toonud , jõuluõhtul ei jooda ju ? oli Tehvan poolküsimisi ütelnud . Alles nüüd taipas Killu : Tehvan tahtis , et neil oleks tõsi taga , mitte veiniuim . Ta oli tänulik – jälle tagantjärele . Tänulik ? Õnnelik ? Kas ta oli nüüd armuke ? Või oli temal armuke ? Poiss-sõber Tehvan ju pole , ta on mees juba . Kuidas selle kohta öeldakse – kuidas ilm ütleb ? Ah , ütelgu ilm mis tahes , tähtis on inimese enese tunne . Just nimelt : mis enesetunne ütleb ? Peab siis kõike kohemaid määratlema ja lahterdama ! tõrjus Killu kiusakaid mõtteid . On mis on , hästi on : mingigi selgus suhetes , mingi edasiminek , oluline kusjuures . Tehvan ütles täna : Kahekümne kuues detsember on püha Stefanuse järgi tehvanipäev , seda nime tunneb põhjarannik , mujal on tabanipäev , mida aga sellena ei tähistata , pigem peetakse teist jõulupüha . Killu tehvanipäeva ei tea , tabanipäevast on vist kuulnud . Aga nii Tehvan ütles ja Killu tahtis nüüd mehe juttu kontrollida – väikse tagamõttega : kui see inf on kriipsupealt tõsi , siis Tehvan ehk ongi tõsiselt võetav , lootis ta . Killu tõi tabureti ja ronis üles . Lae all leidus otsitu : Eesti rahvakalender VII . Killu puhus oranžmustalt ümbrispaberilt tolmu lendu ning lõi raamatu lahti . Tõesti-tõesti oli nii , nagu Tehvan ütelnud . Aga seal seisis must valgel rohkemgi : Forselius on eestlaste ebausukommetest kirjutanud , et Tehvanuse päeval ratsutavad nad harilikult oma hobuseid ja lasevad neile aadrit , siis suksud olevat väledad jooksma ja kosuvat hästi . Killu surus raamatu põlvede vahele hoidu ja naeris end taburetil hobuseks . Noh , peremees tuli ja ratsutaski ja laskis ka aadrit , ihahhaa ! Killu ongi paras hobusenimi , märanimi kusjuures , ihahhaa ! Nüüd puuduks veel see , et ta mehele väledalt järele jooksma hakkaks või – hullem veel – ühestainsast korrast kosuma saaks ! Fuih , kui labane ! sõitles ta ennast , kuidas sa võid , Killu Uppin ! Ometi tundus see mäng pisarateni naljakas . Panen Tehvani homme proovile , kontrollin , kas ta on sedasamust lugenud ja siit õppust võtnud , otsustas tüdruk . Killu torkas raamatu riiulisse tagasi ja läks viis kollase tabureti kööki . Õues põlesid elektrituled ümber elusa kuuse , tuul liigutas vanikut , nii et tulimadu näis omaette roomavat . Madu ? ! Ilge ! Oh õudust , seal oli öeldud mitmuses – ratsutavad kõiki oma hobuseid ja lasevad neile aadrit . Kas tõesti Tehvan täna – ? Ei ! Killu tundis oma edemust . Tehvan oli kogemata ju ütelnud , et tema naine ei olnudki olnud – . Nüüd kõlas see lause teisiti , hoopis-hoopis teisiti : Killu oli hingelt ja ihult puhtam ! Killu taipas , et Tehvan oli eksprompt väljendunud : oleks mees pisut mõelnud , poleks nii öelnud . Ta polnudki Killut osatanud , aga ta oli oma naise reetnud . Jah ! Oh ! Kas ta siis ei armasta oma naist ? Küllap vist , ega siis muidu – Killu vahtis tulimao looklemist ja unistas . Kord ütleb Tehvan , tema Tehvan : Naine , mul on kahju , aga ma lähen nüüd päriselt ära , sest leidsin kellegi , kes on kaua-kaua just mind oodanud . Naine küsib : Kas sa oled kindel , et ta just sind on oodanud ? Tehvan vastab : Kui ma üldse milleski kindel olen , siis just selles . Naine läheb näost valgeks ja ütleb : Seda ma kartsin juba ammugi , et sa kord kellegi leiad . Tehvan ütleb : Mitte lihtsalt kellegi , vaid tema , ainukese maailmas ! Killu nägi seda stseeni nii ilmsi , nagu seisaks kolmandana kõrval . Ruum tundus olevat köök , sinistest kahhelkividest pliit oli kõnelejate taustaks . Sinised kahlid Tehvani köögis , kas tegelikult on ka või ? Tarvis sobival hetkel küsida . " Tehvan Pennert , " ütles tüdruk poolihääli . Ja lisas : " Killu Pennert . " Nii peab see ükskord olema . Killu keris end sohva asemelohku – padi lõhnas veel mehest , oli purjuajav sookailulõhn – pani pihud põse alla ja uinus kui hea laps kunagi . Suur tükk jõuluõhtut oli veel järel , aga mis temal sellest , kui kingitus käes . Hommikul oli Killul kiire stuudiosse jõuda . Killu kujutles , et on olukorra peremees , kui saab ise valida hetke , mil meest märgata . Tuleks ta uksest ja mees oleks kohal , siis poleks kindel , kas ta näoilme ei reedaks neid mõlemat . Nüüd peab ju kahekordselt kaval olema ! Killule tundus , et jalad ei mahu keha alla ära , nii et ta kõnnakust saab igaüks aru , mis temaga on . Tuleb hoiduda teiste juuresolekul liikumisest . Ta läks läbivaatusse ja hakkas telesaate musta materjali vaatama ning plaane üles märkima , et režissöör saaks montaažilehe teha . Sellega oleks hommegi aega , aga mis tehtud , see tehtud . Kaks head asja – võib rahus paigal püsida ja teiseks oodata , kas mees kisub uksi lahti , et näha , kus ta on . Muidugi tuleks Tehvan tema juurde , nad oleksid ses tillukeses toakeses kahekesi mõnegi viivu , piisava puudutuste vahetamiseks . Huvitav , kas Tehvan riskiks teda suudelda , kui iga hetk võiks keegi sisse astuda ? Võib-olla riskiks , et maitsta patu võlu . Kas Killu tohib teda ise puudutada nagu lähedast , või peaks see juhtuma kogemata ? Või on see nüüd rangelt keelatud , nii et kogematagi ei või – kogemata eriti mitte – sest silmad on igal pool ? Või on koguni nii , et Tehvan palub vabandust temalt ja oma naiselt ning eksitus unustatakse ? Kas Killu peab tegema näo , et ongi unustanud – kui tegelikult tema ei unusta ju , sest tema pole eksituses ? Aga ta on eksituses , sest Tehvanil on naine ! Jah , aga see naine polnud Tehvanit oodanud , oli end enne ära kinkinud . Kas tema ise oli just Tehvanit oodanud , millest ta teab , et just Tehvanit ? Ega teadnudki , ta hing ootas , ja kui Tehvan tookord kingaparandusse tuli , siis ta ju tundis ära – tema ! Ta ei teadnud , kes mees on – et Tehvan ja abielus – ta polnud vaadanud , kas sõrmus sõrmes , ta vaatas silma , sest tööde väljaandja peabki kliendile silma vaatama . Ka Tehvan oli tema ära tundnud , muidu oleks mees ju kingapaki võtnud ja oma teed läinud . Aga ta ei läinud , sest talle oli määratud Killu teed käia , ehkki ta ei teadnud , et see on Killu ja et saatusel nende kahega plaanid on . " Tehvan Pennert , " ütles tüdruk oma mõtete peale . Ja lisas : " Killu Pennert . " Ta ei teinud seda edevusest ega lapsikusest . See oli loits . Nood olid olnud mustad tänavakingad , üsna uued või hästi hoitud , ainult et vasaku kinga kontsaäär oli vasakule kröömike viltu kulunud , nii et seda oli kingsepp pidanud pisut järele aitama . Tehvan oli sedasorti mees , kellel ei tohtinud miski vähemalgi määral viltu või kulunud olla . Jah ! Ta oli uurinud oma kinga tähelepanelikult , jäänud parandusega rahule ja ulatanud üle leti Killule tagasi , et tüdruk selle sisse pakiks . Siis olid nende käed viivelnud – tüdrukul pakki andes ja mehel vastu võttes – , pika sekundi olid nende sõrmed justkui kokku puutunud , ehkki seda ei saanud olla : valgesse paberisse keeratud must king lahutas neid . Too üksik pisut kulunud vasak king igatses teise , parema ja kulumatu järele , mõtles Killu nüüd . Kingaparanduses polnud parajasti kedagi olnud , kui mitte arvestada triibulist kassi , kes aknalaual kummipuu taga neid oma fosforpilguga jälgis . " Preili , kas see amet meeldib teile ? " oli Tehvan küsinud . See ei olnud kliendi küsimus teenindajale . See polnud ka külgelööva mehe küsimus juhuslikule piigale . See oli inimese küsimus teisele inimesele , küllap sümpaatsele . Killu oli naeratanud ja eneselegi ootamatult pihtinud : " Ma ei saanud ülikooli sisse . " " Kuhu nimelt ? " " Filoloogiasse . " " Proovite uuesti ? " " Mis mul üle jääb . " " Mõistan . Siin saab õppidagi , eks ? Kui parajasti kliente pole ? " " Eriti mitte . Ei saa süveneda . Jutukat loeb veel kuidagi . " " Kui siin nagunii ei saa õppida , siis võiksite kaaluda huvitavamat töökohta . Mul on ettepanek . Olen telestuudios produtsent ja me kavandame üht telesarja ning otsime abiväge . " Killu oli läinud üleni punaseks ja tunnistanud : " Ma ei oska midagi . " Mees oli taibanud : " Asi pole nii hull . Ma ei mõelnud , et näitlejaks . Režissöör otsib assistenti . " " Seda hullem . Minu nupp ei jaga tehnikat . " " Mis tarvis , õpite ära . Režissöör oli just huvitatud filoloogiliste kalduvustega neiust . " " Neiust ? " " No palk pole just suur . Aga ega te siingi kolossaalselt teeni . " " Selles pole üldse küsimus ! " oli Killu rõõmsalt hüüatanud . Sest küsimus pole tõesti mitte palgas ega milleski , kui tunned ära konkreetse mehe , keda oled ilmteadmata oodanud . Killu oli sealsamas otsustanud ja kohe sealsamas kaks avaldust kirjutanud – lahkumiseks ja tööle asumiseks . Võib-olla jäi tookord Tehvanile mulje , et ta on tänapäevane ? Sellel pole nüüd enam tähtsust . Nüüd peaks mees olema veendunud . Veendunud – milles ? Et Killu kahjuks ei olegi tänapäevane , et ta on endale näppu lõiganud ? Küllap Tehvan eile nii mõtleski , miks ta muidu oli kurva kuklaga ja vait ja hämmeldunud ? Ei , aga kui nii , siis ta ei oleks ju reetnud oma naist – mida ta siiski tegi – sest oli võrrelnud naist Killuga selgelt Killu kasuks ja seda tahtnud tallegi öelda ja vaevalt sõnasabast kinni saanud ; kuid just see , et ta sõnasabast püüdis haarata , näitab , et ta on tõsine mees , kes annab endale aru igas olukorras . Killu silmad olid monitoris kinni , aga kõrvad hulkusid koridoris ja kuulatasid vähimat kui krõbinat . Naerdi ja vilistati , kõnniti ja kõmistati , rõõmsad hääled liikusid ja lainetasid , aga üht polnud nende hulgas . Ei olnud ega tulnud . Killu ei kannatanud enam , ilmus varjupaigast välja , läks küsis valvuritädilt , ega Pennert ole vahepeal laekunud . Muidugi sattus autojuht kõrvalt kuulma . " Pennertil oli eile sünnipäev , killuke ! Ta käskis täna mitte järele tullagi . Kas miskit põleb ? " " Ma tahtsin lihtsalt ta käest küsida – " " Küsite homme , killuke . Või parem ülehomme . " " Kas ta ka homme – ? " " Kuidas kunagi , " muigas autojuht elutargalt . Killu lonkis trepist üles . Ainsa silmapilguga oli maja muutunud tühjaks ja võõraks . Lõhnas tolmust ja pühade päradest , aknast immitses keskpäevahämarust , kõik oli rumal ja mõttetu . Äkki tuleb ta minu poole , oletab , et pean pühi edasi ? sähvatas mõte , ja selsamal hetkel kuldas trepiastmeid päike . Oh ! Ah ! Tehvan tuleb kindlasti , ta peab ometi üle vaatama , mis Killust järele on jäänud ! " Mul sai töö valmis , tõmban uttu . Kui režissöör peaks otsima , olen kodus , saatku mulle järele , " ütles Killu sekretärile . Mis temal režissöörist , ta arvestas , et kui Tehvan tuleb ja teda küsib , siis Mirje teab ütelda . Aga Mirje kostis : " Ole mureta . Ei Piibemann tule . Korralik ülemus ei tule pohmelliga . " " Korralikel ülemustel ei olegi pohmelli ! " nähvas Killu . Mirje vaatas teda imestunult . Miks ma nähvasin ? pani Killugi imeks . Kui ta välisukse oli lasknud kinni plaksatada , siis taipas : teda oli häirinud , et sekretäri lause ülemuste pohmellist oli varjuna langenud režissöörilt produtsendi peale , nagu peaks Tehvangi pohmelli põdema . Mis tal võis ka olla , aga igaüks ei ole ütleja . Kuid tegelikult ei öelnud Mirje ju Tehvanist sõnagi , jutt käis Piibemannist , kes joogu või ärgu joogu ! Ma olen õige munakooreks muutunud , ei tohi peale hingata , kohe mõra sees , mõtles Killu härmas parki jõudnult sammu lisades . Ta kujutles , nagu ootaks Tehvan ukse taga , laseks ja laseks kella ja kuulataks trepist tõusvaid samme ; samas teadis , et Tehvan nii ei käitu , tema poisipõlv on selleks liig kaugel . Võimalikkuse ja tegelikkuse vastuolu ongi , mis sünnitab hingekoorde mõrasid , mõtles Killu , kuid unistas ikka – Tehvan ootab , kiirusta ja lenda ! Ei olnud külalisest mitte märki . Kui ta oleks juba ära läinud , oleks sookailulõhna tunda , järelikult polnud ta käinud ; ehk tuleb veel , kuigi kokkulepet polnud – oletada ju võiks . Imelik oleks , kui üldse ei tulekski . Aga ta ei tulnud . Ta ei tulnud järgmisel päeval tööle ka mitte . Pühade pikendus , mil aeg seisab . Tuleb õhtul , kindla peale ! lootis Killu . Tüdruk ootas ega riskinud ühtki tegevust ette võtta , ta ei oleks saanud ju Tehvanit tervitada , tolmulapp peos või käed küünarnukini pesuvahuga . Ka triikimist , ka lillekastmist , ka sahtlikoristust ei sobinud toimetada ning vaibakloppimine ja pliidiküürimine lausa teotaks hingepüha . Piparkoogiküpsetus oleks kõlvanud , ent tainast polnud , idee tekkis liiga hilja . Nii seisis Killu pikki tunde jõude akna all , vahtis kardinate vahelt tänavale , jälgis kõnniteed ja küünitas pilgu pargi sügavusse ; käis vahepeal sohvapatju kohendamas , passitas neid kõikepidi , vaatas eemalt hindava pilguga ; vahetas kõleda laetule hubase küünlavalguse vastu , kahtles siis , kas tuluke liig tuhm pole : välja ehk ei paistagi , et ta kodus on ; süütas seinal lugemislambi , see ei meeldinud , kuna tõstis sohva kahemõtteliselt esile ; pani siis lauatule põlema , jah , see sobis , kui valgussõõri sisse vana paks kirjandusajalugu nihutada . Nüüd veel tool õigesti seada , nagu oleks armsama tulek teda õppimisel üllatanud . Täismehe silmis võiks nõnda plusspunkte teenida , arvas tüdruk . Killu läks akna alla juba soojaks seistud vahipostile , tormas sealt välisukse iga häälitsuse peale esikusse , et kuulatada üles tulijat , süda kurgus ja vere kohin kõrvades . Mitte liig vara avada ! Mitte ka viivitada ! Strateegia ja taktika ennekõike ! Mööda . Ikka ja aina uksest mööda . Küll voorib meile palju külalisi , imestas Killu , tallates mõnd meetrit edasi ja tagasi , akna alla ja ukseni . Sammud trepikojas lähenesid ja kaugenesid . Meeste toekad sammud ja naiste kontsaklõbin . Laste jooksumüdin üles-alla . Jälle ja jälle . Ükskord nad peatuvad , teadis Killu . Aga millal ? Täna küll mitte , kell on palju . Mis võiks Tehvanit kinni hoida ? Kas ta ei taha tulla , kortsutab kulmu mõttestki , et peaks nagu Killut vaatama minema , ah tühja kah , küll ma homme lähen ? Või ei saa , istub jõulupuu all , laps sülle antud , kukal kurbust täis ? Killu tegi aseme üles . Kui Tehvan nüüd veel peaks tulema , siis on küll veider – voodi ootamas ! Aga muidugi , siis ta jääbki ju ööseks , hilja juba . Killu askeldas veel , leiutas tegevust , lõpuks ei jäänud muud mõistlikku kui teki alla pugeda . Uni ei tulnud , Killu mõtles , et peaks võib-olla tõesti pisut kooliraamatuid liigutama hakkama , et aja tühjust petta . Sest tühja aega hakkab nüüd lõputult olema , taipas Killu . Küll oleks sisseastumisel hea Ibseni " Peer Gynti " vastata , ma mõistaksin nii hästi Solveigi tundeid , mõtles Killu ja unistas Tehvani enda kõrvale . Järgmine päev oli laupäev ning Tehvan tuli . Tehvan tuli , võttis Killul lõuast , tõstis ta silmad pilguulatusse ja uuris : " Kuidas ritsikas on need päevad elanud ? " " Kas see oli elu ? " küsis Killu vastu . Tehvan üllatus , purskas naerma , keerutas Killut mööda tuba . " Või see ei olnudki elu , või ritsikas oli talveunes kõik see aeg ! Sa siis ootasid mind ? " " Kuidas veel ! " laskis Killu pea longu . " Aga sina ära oota . Sina ela . " Tehvani hääl oli südamlik , siiski tundis Killu , et teda noomitakse . Vanemliku õigusega . " Kui sa siis järsku tuled ja mind ei olegi – " " Ja siis ? Tulen , lasen kella , ootan seitse sekundit ja lähen vilistades oma teed . " " Vilistades ? ! " jahmatas Killu . " Kord vilistades , kord ümisedes , kord lahinal nuttes . Kuidas kunagi . " " Lepime kokku , et ainult nuttes , " naeris Killu . " Nagu rikkis vannikraan ? " pakkus Tehvan . " Nagu rikkis vannikraan , " kinnitas Killu . " Olgu . Kuid ainult sel juhul , kui lepime kokku , et sina ei oota ilmaasjata . " " Miks ilmaasjata ? ! Parema meelega ootaksin asja eest . " " Ritsikas ! Kuula nüüd – ma olen perekonnainimene . Mul on kohustusi . Ma ei ole alati oma aja peremees . " Tehvan suudles Killut nii õrnalt , et Killu sulaski juba . " Sa oled hobuste peremees , ma tean , " ütles Killu ja vaatas mehele tähelepanelikult otsa : kas ta teisel pühal tegutses rahvakalendri järgi ? " Hobuste peremees ? ! " üllatus mees võltsimatult . " Ma olen hobune , hobuse aastal sündinud , kuid mitte hobuste peremees . " " Eesti rahvakalendri seitsmes köide ütleb , et Tehvan on hobuste peremees ja kahekümne kuues detsember on tema päev . Kas sa ei ole lugenud ? " " Ei . Kas sul on see raamat ? " " On , " tunnistas tüdruk rõõmsalt , kuid kohkus – Tehvan loeb siinsamas toda ratsutamist ja aadrilaskmist ! Ta kiirustas seletama : " Ma ei leia üles , eile otsisin , olen vist kellelegi laenanud . " " Registreeri mind järgmiseks lugejaks . " Nüüd seisis vale nende vahel . Killu tõotas , et tunnistab selle kord üles , kui nad niisugustest asjadest juba rääkida saavad . Kui ta Killu Pennert on . Ei , enne seda , eelõhtul . Siis tunnistab ta kõik kahtlustused ja kavalused üles , mis ta sinnani korda peaks saatma . Tehvan otsustagu siis , kas võtabki sellise naiseks . Kui nad õhtulauas teed jõid , ütles Killu : " Ma ei küsi , miks sa ei tulnud . " " Seda teed sa hästi , ritsikas . Mehelt pole mõtet selliseid asju küsida , kui sa temast hoolid . Aga ma võin küsimatagi öelda : tahtsin anda sulle aega hinge ja ihu ravida . " " Ja see on nüüd ravitud ? " " Seda vaatame kohe-kohe järele . " Killul läksid põsed palavaks . " Ma saan aru , mis sa mõtled , aga me oleks ju võinud niisamagi teineteist kaisus hoida . " " Niisama ilmaasjata ? " " Minu meelest oleks see vägagi asja eest . " " Ega sa seda tõsiselt mõtle , ritsikas ? " küsis mees ja tõmbas tüdruku sohvale oma kaissu . Killu hingas mehe sookailulõhna , kuid pea jäi selgeks . Ta tundis , et peale temapoolse vale on nende vahel veel midagi ülepääsmatut , midagi sõnastamatut . Mees pani tähele . Ta ei tahtnud haiget teha . " Õigupoolest tulin ma sulle ilusat aastavahetust soovima , " ütles ta ning suudles vennalikult . " Juba ? Kaks päeva veel aega ! " " Ma sõidan maale . Ära oota , ela ! " " Püüan . " Killu hääl oli tuhm . Ta neelas nuuksatuse alla . Neelatus oli kuuldav . " Ritsikas ! Maailm ei ole lõppenud . Mustmiljon aastavahetust ootab kannatlikke . " Jah ! Oh ! See kõlas kui tõotus . Pikk ühine elu ! " Ma olen nii rumal ! " kahetses Killu ning hüppas mehele ootamatu ägedusega kaela . " Sest sa oled noorem kui sa oled ! " naeris mees . Killu vajutas talle pihu suu peale . Mees suudles seda ahnelt . Pärast , kui nad pimeduses vagusi lamasid , ütles mees : " Ausalt öelda mõtlesin kõik need päevad üht asja . " Killu südames tuksatas , tuhat magusat mõtet sööstis läbi pea . Aga mees vaikis . " Mis sa kiusad , " tonksas tüdruk teda . " Ma lootsin , et sa ütled : ma ei küsi , mida sa need päevad mõtlesid . Aga bambusse panin ! " " Peaaegu pidin seda ütlema . " " Miks sa siis ei öelnud ? " " Ei tahtnud ennast korrata . " " Ma suudleksin sind , aga ei taha ennast korrata , " narris mees . " Kui parajasti räägitakse tähtsaid asju , siis ei saagi suudelda , " kuulutas tüdruk iseteadvalt . " Kumba sa eelistaksid ? " " Ma kuulan , mis sul öelda . " " Oled sa selles kindel , et ütlen ? " " Absoluutselt . " Vaikus . Siis hakkas mees naerma . " Mis on ? " solvus Killu . " Katsetan , kas oled küllalt naiselik . " " Mis mõttes ? " " Uudishimu mõttes . " " No kas olen ? " " Ei . Sa ei ole põrmugi uudishimulik . " " Sest ma olen teadmishimulik . " " Mina ka . Ja ma tahaks teada , kuidas see sul on õnnestunud , et poisid nii magusat pala pole aegsasti ära nokkinud . " " Ju ma pole huvi pakkunud . " " Nii pimedusega löödud meessugu ka ei ole , " kahtles mees . " Seda ma ei saa uskuda ! " " Kas seda sa kõik need päevad mõtlesidki ? " " Sedasama . " " Ma siis ütlen . Poisid respekteerivad tüdruku õigust distantsi hoida . Nad püsivad tüdruku kehtestatud piirides . " " Miks sa kitsid piirid kehtestasid , seda ma taipan , aga miks sa neid nii kaua hoidnud oled ? " " Nii kõrge eani , tahtsid öelda ? " " Ei tahtnud , aga kui sa nõnda määratlesid , siis olen nõus : kõrge eani . Sa oled ju üheksateist juba ? " " Jah . Alles üheksateist . Aga sinu meelest vanatüdruk . " " Mitte vanatüdruk , vaid piisavalt vana tüdruk . Ja sul pole olnud kiusatust ? " " On . Koguni kolm , kõige õrnemas eas . Enne kooli . " " Ära tee ennast huvitavaks ! " " Ei tee . Ma olengi huvitav . " " Paistab küll . Lase tulla . Hea et pime on . " Killu klõpsatas seinalambi põlema , vaatas mehele kiusakalt otsa , pani käed kukla alla ja jutustas . " Ma elasin jõe ääres agulis , lapsi oli seal vähe , vaid mõni poiss , needki koolipoisid juba . Mäletan neist kolme . Ühega kohtusin pesuköögis . Ta käskis mul kaks sõrme elektrikontakti torgata , tema olevat torganud , jube vahva värinatunne olevat . Oligi , pole siiani unustanud , nagu sedagi , et poiss ulgudes plagama pistis , enne kui me muljeid vahetada oleks saanud . " " Oh õudust ! Loodan , et järgmised mälestused tulevad nõrgenevas gradatsioonis . " " Tulevadki . Teisega mängisin puukuuride ees pandilunastamist . Mul tuli koerajunn näpu vahel jõkke viia . Veeretasin seda korralikult saepurus , aga nagu ma selle kahe sõrme vahele võtsin , pigistas ta mu sõrmed lõpuni kokku ja irvitas südamlikult . Noh õnneks tuli see kraam jõkke viia ja oli ju ka ainult tuttava hundikoera oma . " " On ikka poisslastel fantaasiat ! Kuidas mina küll ohmu olen olnud . " " Sa ehk ei mäleta . Vaevalt nemadki mäletavad . Kolmas oli tühiasi , aga tegelikult ma kartsin hirmsasti , see oli mulle kõige raskem , sest toimis pidevalt . Meil ei olnud veevärki ja ma käisin kolme tänavaristi taga vett toomas . Ilus kolmeliitrine piimaplännu oli , plekist ja pealt roheline . Aga seal , kus veekraan pidevalt kraavi jooksis , elas kolmas poiss . Koolis ta vist ei viitsinud käia , sest valvas minu tulemisi . Ütles , et titad ei tohi vett võtta . Kui ma hirmujudinate saatel plännu täis olin saanud , ajas ta mind nõgesevihaga taga , talvel oli tal mõni roigas käepärast . Ma ei mäleta , et ta mind kätte saanud oleks , või kas ta kätte saada tahtiski , aga madinaga loksus vett riiete peale ja vahel kukkusin ka , siis nutsin viha pärast ja see tegi südame veel eriti täis . Plännu ka jäi poolikuks . " " Sa vist mäletad nende nimegi ? " " Une pealt . Ruts , Albert , Toomas . " " Tehvanit seal hulgas õnneks ei olnud . " " Ma ei tea ühtki Tehvanit . Sina oled esimene . " " Jah . Mina olin esimene , " ütles mees tõsinedes . " Esimene ja viimane , " kinnitas Killu pühalikult . Nad vaikisid . Viimaks leidis mees naljatooni üles : " Nüüd ma mõistan . Sa olid enne kooli juba küllalt kogenud naisterahvas , et poisse elu lõpuni pahadeks pidada . " " Ei , miks pahadeks . Pigem süüdimatuteks , kui ma seda sõna tollal oleks teadnud . Ma taipasin , et nad on teistsugused . Teine inimliik . " " Kindlasti . Muidu oleks topelt ports tüdrukuid . Ja see ei lähe mitte . " " See ei sobi looduse plaanidega . " " Loodusel oli hoopis muud plaanis , " ütles Tehvan ja kustutas tule jälle ära . Killu oli esimest korda õnnelik . Tundus , et Tehvan oli seda topelt . Sestap tohtis loota , et Tehvan jääb täna kauemaks . Võib-olla õige kauaks , võib-olla hommikuni . Võib-olla üleüldse . Aga Tehvan ei jäänud . Tal polnud sellist kavatsust tekkinudki , mõistis Killu , kui mees kohe varsti tema laubalt juukseid tagasi lükkas ja vennalikult suudles . Aimus pikka lahusolekut . " Tehvan , " ütles Killu , kui nad esikus seisid . " Jah , ritsikas ? " Killu surus näo mehe mantlikraesse . Teine neist pidi midagi ütlema . " Mis me kokku leppisime , ritsikas ? " Killu ei vastanud . " Ole rõõmus ritsikas , võta uus aasta väärikalt vastu , " ütles mees ja vabastas end õrnalt . Uks langes sneprisse , mehesammud tõttasid alla rutakamalt kui sobilik . Killule tundus – ainult kolm sammu ja teda ongi unustatud . " Tehvan Pennert , " ütles tüdruk poolihääli , laup vastu ust . Ja lisas peaaegu vihaselt : " Killu Pennert . " Siiski lootis Killu imet , kas läheb Tehvani auto katki – mitte avariis , oh ei ! – või jääb laps haigeks – mitte nii väga , aga ikkagi – või valib saatus midagi muud . Paljugi mis ette ei tule : helistatakse maalt , ärge sõitke , teed on täis tuisanud või et me tuleme tänavu ise linna , tahaks kord ka inimeste sekka . Killu ei tea , mis naine Tehvanil on , kas juuksuri puhkepäev või õmbleja ülekoormatus või teab-kuhu ära pandud kaelakee rikub tema piduplaane , aga kui naine peaks stseeni korraldama , siis võiks sündida , et Tehvan läheb välja end tuulutama . Ei lubanud tulla , ent tuleb ikkagi , sest kuidas ta võiks Killut üksi jätta nõnda kauaks ! Sest Killul ei ole mitte kedagi ! Tüdruk ei usaldanud kaugemale minna kui nurga peale poodi ; ta kuulas hoolega raadio ilmateateid ja politseiteateidki . Läksid tunnid , möödus rahutu öö ja hommikupoolik ja õhtupoolik ja teinegi öö ; koitis härmas vana-aasta , ilusa aasta viimane päev . Võta aru pähe , Killu Uppin , ela ! noomis tüdruk ennast , tiris kapuutsiga talvemantli selga , haaras õlakoti ja põgenes nagu tulekahjust . Kui Tehvan tulebki , siis paras talle ! Bussijaamas sagis palju rahvast , saaliti erutatult ja oldi omavahel tuttavamad kui muidu . Oivalises tujus bussijuht mahutas uskumatul kombel kõik kohvrid ja kotid , kõik piletiga ja piletita sõidulised peale ning riburada mahaminejatele soovis veel ilusat vana-aastatki . Aina üks palun ja tänan ja teile paremat ! Kasuisal oli silmanähtavalt hea meel . Kuusk seisis samas nurgas kus ikka , needsamad veneaegsed ehted küljes , ehk küll oma riik oli lääne kulinatega ammu tulnud . " Kuidas oled sa elanud , tütrekilluke ? " Killu ei võinud kasuisale vastata nagu Tehvanile , et kas see oli elu . Sest see oli olnud elu ! Ent tüdruk oli otsustanud saladust mitte kellelegi pihtida , mitte veel . Maailm on väike , kes tahes võiks Tehvanit tunda ; keeleedevusel võivad olla saatuslikud tagajärjed . " Tänan küsimast , kuidas sul endal läheb ? " andis Killu vastuseks . " Sa oled viisakas nagu hispaanlane , et tänan küsimast , kuidas tädil läheb , tänan küsimast , kuidas teie tädil läheb , tänan küsimast , kuidas onul läheb , tänan küsimast , kuidas teie onul läheb , " naeris kasuisa õige lustakalt . " Eks ma suuremas linnas õpi ka midagi , " naeris Killu kaasa . Oli hea lahe meeleolu nagu ennevanasti , kui ema veel elas ja kui poolvend tilluke oli . Nüüd seisis Andres köögis piida najal , käed rinnal vaheliti , ja vahtis üksisilmi õe lauakatmist . Tal oli meesterahva asjatundlik pilk juba . Mindi kolmekesi surnuaiale . Hommikune hämarus hakkas õhtuseks hämaruseks muunduma , õhk tihenes saabuva püha ootuses kuningsiniseks . Taevas süüdati tulukesed , neid oli seal ülal tunduvalt hõredamalt kui all kalmuplatside puhasvalges lumes . " Kui ilus , " ohkas Killu . " Jõululaupäeval oli rohkem , " ütles kasuisa . " Esimesel pühal oli ka rohkem , " ütles Andres . Kui kena , mõtles Killu , nad ei ole ema üksi jätnud . Ka tema mõtles emale sagedasti , hoopis tihedamini kui eluajal . Mõte emale ei teinud ammu enam haiget , mis tühja-tähja ette heita oligi , oli unustatud , ja omaenese lapsevõlg oli enesele andeks antud , nagu ka ema oleks talle andeks andnud . Muuta ja tagasi võtta pole midagi . Kui nad koos rahvavooriga uuesti lärmakale tänavale jõudsid , lõi Andres kaks sõrme mütsinoka juurde ja teatas : " Ma lähen siit . Lubasin sõpradele – " Kasuisa – Andrese isa – ei koputanud sõrmeküünega käekella klaasile ega öelnud , et poiss , hiljemalt üksteist . " Poiss suureks kasvanud , " nentis poolõde . " Aeg läheb , " nentis venna isa . " Poiss läheb ka varsti oma minekut . Ma mõtlen – " Vaikus . " Sa mõtled – ? " " Et miks sa naist võtnud pole ? " " Kas sina salliksid seda ? " " Kas Andres ei salliks ? " " Peaasi , ma ise ei salli . Mul üks ju ongi , aga mitte see päris . Kipub kangesti poisile emaks , poiss ütles üsna jõhkralt : mul on omal ema , mis siis et mulla all . Tollel on küllalt suur tütar , minul poeg , kuidas me siin väikses pesas toime tuleks ilma üksteist ahistamata . " " Omal ajal saime hakkama . " " Jaah ! Kas ma vähe olen kibedust tundnud . Olid ju meeltmõistja tüdruk juba , kui sulle isaks tulin . Mis isa ma olin , rohkem võõras onu , süllegi ei tihanud võtta ega palju-õnne-sünnipäevaks-musi anda . " " Ahistamisest siis nii laialt veel ei räägitud . Ma poleks selle peale tulnudki , keegi poleks tulnud . Kasuisasid kõik kohad täis , eks nad ju kõik ole võõrad . " " Vaistud on ometi olemas . Miski keelas , miski sundis iga liigutust jälgima , et valesti aru ei saadaks . Piirid olid püsti ees . Kui sa teaks , kui palju jubedusi juhtub , kui palju purustatud elusid . Ja hullem veel , kui sind vääriti mõistetakse , kui paha kavatsust pole olnudki . " " Kas alati saab kõike ette karta . Võib-olla ei lähe nii . " " Kui aga läheb ! Peab ette nägema . Igas suunas peab nii aastate taha kui aastate ette mõtlema . Ja mitte ainult enese seisukohast . Aga ka enese seisukohast : kui oled valmis kõige halvemaks , toob rõõmu tavaline halbki . " " Aga armastus ? Kui see tuleb ? Kas see küsib millestki ? " " Armastus , jah . Kui seda ära ei tunta või ära ei jõuta oodata , siis lastakse see tühjalt mööda . Või kui armastus on mullas , siis võib leida küll lohutust , kuid mitte asendust . " " Öeldakse , et iga uus armastus on eriline . " " Iga uus kleit on eriline , inimene seal sees ikka seesama vana . " " Seda ütlesid sa hästi ! " hüüatas Killu , pistis jooksu , haaras lähemast laternapostist kahe pihuga ja tiirutas ennast , pea kuklas , kuni kapuuts alla vajus ja mütski lumme sadas . " Seda tegid sa kümne aasta eest nobedamini , " ütles kasuisa tütre mütsi kloppides ja tagasi pähe passitades . " Tänan , - isa ! " Kasuisa heldis silmanähtavalt . Ühestainsast ammu oodatud sõnast . " Kus sa uut aastat vastu mõtlesid võtta ? " " Lähen pinginaabrit vaatama . " " Ma mõtlesin ka , et sa küllap seda kavatsed . Muidu oled teretulnud koduski , ei seal rohkem kedagi tulemas ole kui too kõneldud naine . " " Kui ma Brittat eest ei leia , siis tulen koju . Aga ära oota . " " Tea , et ootan sind alati , sa oled oma armsa ema moodi . Väga , " ütles üles leitud isa , tõstis kaks sõrme mütsinoka juurde – täpselt nagu Andres – ja pööras ümber nurga . " Ja sina oled armsa Andrese moodi ! " huikas Killu talle järele . " Ära mind oota , ela ! " Selle lausega oli Tehvanilt saadud koorem nagu teise inimese õlule toimetatud . Tehvan Pennert , Killu Pennert ! Simsalabimm ! Britta oligi kodus . Täpsemalt – köögis . Tagapool sumises paras seltskond , parajas tujus juba . " Kõik vabad ja vallalised , " viipas Britta laia kaarega . " Ma loodan , et sina ka ? " " Mina ka . " " Võta platsi . Leia anumad , sa oled peaaegu nagu omas kodus . Armas rahvas , kes ei tunne – see on mu relvaõde kaheteistaastasest sõjast , Killu nimi , Killu Uppin , teletöötaja kusjuures , teeb Tibutobu seriaali . Et te teaksite ja lollusi ei räägiks . " Ta võeti kohe letti . Ei mingit aupaklikkust . " Kas sa , Britta , arvad tõesti , et sinu külalised suudavad lollust suust välja ajada , mis oleks võrdväärne Tibutobu magedustega , " hõigati akna alt nurgast . Seltskond purtsatas üksmeelselt naerma , tulijat vaadati ootusrikkalt . " Ära pane tähele , Killu , džinn on džinnipudelist pääsnud , nagu sa isegi taipad , " vabandas Britta ja pages jälle kööki . Killu elas kohe sisse . Ta ütles : " Ma märkan jah sügava rahuldustundega , et mõned teie hulgast isegi jälgivad Tibutobu seriaali . " " Ju see vastab nende vaimsetele vajadustele ! " naerdi . " Nad ei jõua järgmist osa kuidagi ära oodata ! " Nii oli kombeks , seriaale tuli mõnitada , tuli süüa ja salata . Tegijad teadsid – salgajad söövad isukalt ja mõnitavad moepärast . " Juba see pealkiri ! Jõledus ! " hüüti akna alt nurgast siiski täie tõsidusega . Killu vaatas : too oli kena tüdruku näoga poisslaps . Küllap tähelepanust rikutud , otsustas Killu . Niisugune , kes lihtsalt peab pilli lõhki puhuma . Killu kukkus vabandama : " Mina ei ole kahjuks – või õnneks – autor , isegi mitte toimetaja , minust oleneb õige vähe . Aga ma olen meesnaiskonnas ja vastutust tagasi ei aja . Siiski pean ütlema : seda sarja on tore teha olnud , me klapime omavahel . " " Ma anun , Killu , ainult üht – kust te selle jõleda pealkirja välja tõmbasite ? " ei jätnud tüdruku näoga poisslaps oma . " Teinekord küsige pealkirju Axelbrändilt ! " naerdi . " Või parem veel tema vanematelt , need on kihvtid nimede väljanõidujad ! " " Akselbrändi ? " imestas Killu . Poisslaps tõusis , et kummardada . Ta oli õige pikk – või oli lagi madal . " Just nii , Axelbrändi . X-ga . Teie teenistuses . " " Nüüd sai katel kaanekese – Axelbrändi ja Tibutobu , Eduard ja Kunigunde ! " hirnuti nõrkemiseni . Poiss meeldib neile , mõtles Killu , ent nad ei ole sellest east välja saanud , kus lemmikule knopka istmele pannakse . Küünlad põlesid , naeruhambad sädelesid , sumin voogas nagu tõus ja mõõn . Oli tuttav tuba , oli võõras värk . Tehvan Pennert , Killu Pennert , nõidus Killu omaette . Ja unustas selle sealsamas , sest põlletatud Britta ilmus köögiuksele , aurav vaagen peopesal , et kuulutada : " Verised vorstid , verised vorstid ! Enampakkumine ! " " Mulle kõige suurem , ma tulen kaugelt ! " sirutas Killu oma taldriku . Tema valjule kõhukorinale vastas veel valjem mitmehäälne naer . Mulle kaks , mulle kolm , mulle kaheksa ! Mulle kõik ! karjuti läbisegi . Ma olen näljast nõrkemas ! Apike , mina juba olengi nõrkenud ! Vaagen oli hetkega tühi , nagu oleks ahjualune mehike külaliseks käinud . " See mulle meeldib , " kiitis Britta seltskonda . " Midagi ei lähe raisku . Kas miskit veel soovitakse ? " " Kui nüüd piisakese pitsikesse ka saaks , " tellis sireda olekuga näitsik . Ta meeldis Killule kohe – kuidagi koduselt oma , justkui kuskil mujal juba nähtud . " Näiteks mõnd klassikalise kirjanduse raamatut , " täpsustas näitsik . Killu pettus : talle ei meeldinud , kui tüdrukud konjakit joovad ; see oli tema meelest külapuskari maitsega . Ja seda veel klassikaliseks kirjanduseks nimetada nagu filoloogidel kombeks ! " Kui nüüd padjakese küünarnuki alla ka saaks , " tellis rõõsk neiuke , lohukesed põsepadjakestes , armas üleni . " Kui nüüd sõõmukese värsket õhku ka saaks , " tellis keegi nurganeiu . Killu küünitas kaela ja vaatas : pulksirged mõlemas mõttes mustad juuksed ; ehk oli piigal eksamisess , et tarkust ei tohtinud välja loputada ? Kõik inimesed on ju ülikooli sisse saanud , kõik peale Killu , ja kas Killu nüüd enam – " Kellele veini , kellele džinni ? " pakkus Britta ja organiseeris silmapilk nii väljavalamise kui aknaavamise kui padjapildumise . Patju oli korraga kole palju . " Kui nüüd mõistlikku musat ka saaks , " tellis Axelbrändi ja pitsitas padjasõjamöllus sülle sadanud plikakest . " Musat või musit ? " päriti . " Musat koos musiga või musi koos musaga ? " " Ega sa ometi alaealine ole ? " uuris poiss plikalt . " Kas pean passi näitama ? " itsitas too . " Kas tõesti ema pani sulle oma passi kaasa ? " hirnus teine poiss , piimvalgete ripsmete ja kulmudega albiino . Alles nüüd märkas Killu teda . Mudilas kõik vanaviisi , mõtles Killu . Aastast aastasse seesama ajuvabadus . Kumb variant oleks talutavam – vabadus ilma ajudeta või ajud ilma vabaduseta ? Mõlemaid ju läbi elatud omaski eluloos . Hoidku küll , Seksipill pandigi peale ja toolid suruti nurka . Killu luges kokku : seitse piigat ja kolm poissi , teised omavahel enam-vähem tuttavad , noh esiotsa on tal lootust mängust välja jääda . Killu tundis : lausa talumatu oleks võõra poisi higine kämmal pihal ja leige hingeõhk põse vastu . Aga võta näpust – Axelbrändi raputas noorukese passiomaniku sülest maha ja palus Killu põrandale ning hakkas seltskonna meeleheaks oma pikki koibi sõlme keerama ja huvitavat vestlust arendama . " Ma ei saa ikka rahu , preili Killu , milleks Tibutobu , no milleks ? " nõudis poiss . " See pealkiri müüb . " " Kas ikka müüb ? " " No miks ei müü ! Kindel kaubamärk . " " Vaevalt . Ei mina usu . " " Annab kõneainet . " " Kellele ? ! " " Millest muidu meiegi täna räägiks ? " " Ah soo ! " " Jah soo ! " " Ei , aga tõsiselt . Kelle vaimusünnitis see on ? " " Kollektiivne . Võttegrupp oli koos , seriaali nimeks pakuti välja , mis kellelgi parajasti pähe kargas . Stopperiga võeti aega , Tibutobut naerdi kõige kauem . " " Ja see rahuldab teid ? " " Me oleme sellega kokku kasvanud . Igasuguse nimega harjutakse , muideks . " " Tänan . Sain vihjest aru . " " Jajah , ma olen ka Axelbrändiga juba jõudnud harjuda . Kindel kaubamärk , ainukordne terves universumis . " " Jätkuv kõneaine kõikjal , ammendamatu teema , kas tüdrukuid see juba ära ei tüüta ! " " Nähtavasti on ebatavalisel nimel jätkuvalt üllatusväärtust . Aina uued sugupõlved tunglevad oma silmaga nägema , milles seisneb Tibutobu populaarsus . Teised seriaalid tulevad ja lähevad , see jääb jätkuma . Massid nõuavad , nad ei loobuks ülereedesest reliikviast , vastupidi – sellest ei piisa , nad nõuavad ka kordusi . " " Ei saa aru , kas olete iroonik või küünik . " " Nii üht kui teist . " " Paistab jah . Kuigi väljanägemiselt olete jalustrabav lüürik . " " Ma tänan . Kuid lüürika ei raba jalust , vaid südamest . " Ping ja pong ! Nagu lauatennis . Võidumees on see , kelle eduseisus kell kukub . Poiss jäi tummaks , lint sai otsa , ja kohe on ka aasta otsas . " Kas kuulame presidenti või lähme õue ? " küsis Britta . " Kuulame presidenti ja lähme õue ! " kilgati . Pauk tehti lahti , klaasid mõõdeti suure sekeldamisega ääretasa , minut või kaks seisti hardunult sinise ekraani ees , siis tormati uksest välja ja trepist alla , käigul klaasidelt kuhja pealt rüübates . President jäi toahämarusse üksi mõtisklema . Esimesed kärsitud raketid juba lendasid . Hurraaaaa ! röökisid poisid ning tõttasid klaase kokku tinistama ja peoõdesid musitama . Taevas lõhkesid kõikvärvilised tuled , et säriseva vihmana alla niriseda , naaberhoovides paukusid püstolid , koerad ulusid õudusest , inimesed naersid ja käratsesid . Varsti oli kõik möödas , taevas vait ja ilmsüüta , hoovimelu tubadesse tõmbunud . " Nüüd avaldab igaüks , mis ta soovis ! " pani Britta ette . " Aga ausalt ! Aga avameelselt ! " kisati . " Noh , Axelbrändi , hakka pihta ! " " Einoh , tore on , miks mina ? " " Sa oled kõige pikem ! " " Kas kõige pikem peab ka kõige rumalam olema ! " " Sa oled mõõdupuu , sa näitad ette ! " Kõik vakatasid . Axelbrändi näol vaheldusid trots , õrnus , häbi , häbematus , kahtlus , hulljulgus , jultumus , kavalus kiiresti ja ilmselgelt nagu tulevärgi värvid . " Kas pidi midagi soovima ? " küsis ta lollitades . Pahameelepomin oli üldine . " Mina soovisin Eestimaale ilusat aastat ! " ütles sire tüdruk . " Noh ja sina ? " " Mina nii kõrgelennuline ei olnud . Minul oli mõttes üks tilluke mõttekilluke . " " No on sepp vend ! " kostis albiino poisi imestlev hääl . " Kohe voodimõtted peas ! " Hetkelise jahmatuse järel tehti teist juttu ja üksteise võidu loobiti oma soove nagu korvitrennis palli : äkki saabki pihta ! Kõik oli läbini maalähedane – et isa kosuks operatsioonist , et veevärk sisse pandaks , et eksamisessi üle elaks , et kenolotoga võidaks , et Pariisis saaks ära käia . Et . Et . Et . " Noh ja sina , kallis pinginaaber ? " tundis Britta huvi . " Mina soovisin , et keegi ei saaks iial teada , mis ma soovisin , " kostis Killu . " Vat see on alles keeruga pauk ! " irvitas Axelbrändi . " Õnnetu poiss ei saa iial teadagi ! " " Miks siis just poiss ! " pareeris Killu , ent veri tulvas näkku ja kaelale . " Mõistke , mõistke , mis see on – sinine kui jõhvikas , küps kui kuremari ! " naeris Axelbrändi üle näo . " Mis sina nii väga hõiskad , Killu tuli , Killu läheb kõige oma südamesaladusega , " viskas mürgiselt tüdruk , kes ennist Axelbrändile sülle oli kukkunud . Killu läks istus albiino kõrvale . See pidi tema meelest olema mõjuv märk : siin on ka teisi , ehk etemaidki poisse . Britta tuli köögist võileivaliuaga . " Viitsisid sa ikka heegeldada ! " rõõmustasid poisid . " Kellele koduveini , kellele brändit ? " pakkus Britta . " Ainult mitte axelbrändit ! " teeskles hüljatud sületüdruk palvet ja pani käedki kokku . Tuba lõi sumisema : Jätke juba järele , tõepoolest , justkui debiilikute lasteaed ! Tehvan Pennert , Killu Pennert , loitsis Killu . Ta eriti ei kuulanud , mida albiino oma maadlustrennist vadistas . Ükskord sai seegi öö otsa ja Killu tegi esimese bussiga minekut . Ta ei võinud riskida kauemaks jääda . Ja mis tal siin linnas ka teha . Lapsepõlv tõesti läbi . Ritsikas oli rõõmus , Tehvan , ritsikas võttis uue aasta väärikalt vastu , mõtles Killu läbi uue aasta hämaruse sõites . Aga igav on maailmas , härrased – nagu klassikud on ennegi tähele pannud . Kas tal hakkabki nüüd olema igav , lausigav , paduigav , kas tema toonust jääb tõstma vaid Tehvani ootamise ärevus ? Kas tema pärisosaks saab Tehvani lahkumise pettumus kohe Tehvani tulles ? Aga Tehvan ei tulnudki . Helistanud mees võib-olla oleks , kui Killul leidunuks vastav riistapuu lauanurgal või taskus . Aga ei leidu . Postkast muidugi on , ent kaardi saatmine eeldaks romantilisemat meesterahvast kui Tehvan . Võib-olla saadab Tehvani tervituskaardid üleüldse tema naine . Tehvan oleks võinud öelda : Mul on üks töökaaslane Killu Uppin , kui sa juba kaarte kirjutad , saada üksiti temale ka . Naine küsib : kas head uut aastat või õnnelikku uut aastat , kumma tekstiga kaart ? Mis sul üle jääb , see saada , ütleb Tehvan . Mul ei jää midagi üle , puudu tuleb , ütleb naine . No ära siis saada , eks ma soovi suusõnaliselt , kui kokku saame , ütleb Tehvan ja kuivatab köögis nõusid edasi . Ja naine limpsib marke teises toas , lehmakirja hommikumantel seljas , hõlmad lahti . Ma olen päris ullikeseks läinud , mõtles Killu . Ta raius rusikaga vastu peapesa : Tehvan Pennert , Killu Pennert ! Võlusõnast oli standardvormel saanud . Aga aitas eksinud mõtted iga kord joonele tagasi . Nad kohtusid kolmandal jaanuaril stuudios . Oli ka viimane aeg , uue järje salvestus seisis ukse ees . Neil oli palju arutamist ja korraldamist , nad olid kaua Tehvani kabinetis . Tõsi küll , suures summas koos , aga Tehvani soojus ulatus Killuni . Killu toetas kõiges Tehvanit , mis mees otsustas või ette pani , ehkki ütles vaevalt sõna sekka , märkis vaid kohusetundlikult endale üles , mis ta pidi kaasa võtma , valmis panema , tellima , annulleerima , kooskõlastama , teistele õigel ajal meelde tuletama . Ta soovis koosoleku kestmist , ent ootas selle lõppemist , et jääda omavahele . Kui Tehvan tahab , leiab ta ka võimaluse . Aga produtsent Pennert läks režissöör Piibemanniga ikka veel millegi üle jageldes uksest välja . Tõmbas siseukse tagasikätt kinni , välisuks langes ise kokku . Killule mitte pilkugi . See oli peaaegu alatu . Killu puges peadpidi kamorkasse , kus hoiti kasutatud rekvisiite , tagus rusikaga sinist poksikotti – Tibutobu kolmandast järjesaatest – ja kordas : loll ! loll ! loll ! Teine neist kahest oli ilmselgelt loll , aga kumb ? Õhtul Tehvan ei tulnud . Killu ostis hommikul stuudiosse minnes endale mobiili . Tal polnud aimu , oli see trendikas mudel , aga Nokia see oli , pruugitud ja odav küll , ent seda teadis ainult tema . Tüdruk kuulutas üle toa : " Et te teaksite , mul on nüüd telefon . Mobiil . " Keegi ei liigutanud kõrvugi . " Sul on mobiil , " üllatus vaid Tehvan . " Jõuluvana tõi ? " " Jah , jõuluvana tõi . " See oli juba teine vale nende vahel . Tehvan ise ju pakkus , see variant nähtavasti sobis talle . Tehvan tegi märkmiku lahti , tähendas Killu mobiili üles teiste töökaaslaste ritta . Killu oli peadpidi juures , et number õige saaks . Tehvan kirjutas : Killu Uppin . Üks tavaline tibutobu niisiis . Oleks mees märkinud saladusliku K. või K. U. või R. – ritsikas ! – või avanud uue lehekülje või lihtsalt meelde jätnud , mälupõhja vajutanud ! Ma ei ole enam millegagi rahul , kahetses Killu . Millest see tuleb , et enne tundus parem ? Hea oli olnud oodata juhuslikku puudutust ja mõtiskleda , kas see oligi niiväga juhuslik ; hea oli olnud tõlgendada mõnd pilku , mõnd naeratust , kas see oli pelgalt kamraadlik ; hea oli olnud muukida avalikku kiidusõna , mitu protsenti selles oli tunnustust Killule kui püüdlikule abimehele ja mitu protsenti Killule kui noorele naisele . Mida aju ei uskunud , seda veri aimas ; ja see tuli , aga hoopis teisiti ! Kell üksteist õhtul laskis mobiil lõpuks oma häält kuulda . Killu oli juba arvanud , et riist on tehase praak või eelmisel omanikul hukka aetud . " Liini korrasoleku kontroll ! " kuulutas Tehvani poisikesehääl . " Sina ! " Muidugi , ohmu , kes siis veel , ütles ta endale . Nad rääkisid homsest salvestusest . Iga sõna oli topeltkoormusega , argitähenduse all virvles nagu pühapäeva tõotus . Killu mõistatas , kui palju ta tohib öelda , kas mehel on pealtkuulajaid . Aga vaevalt : foonil kuuldus autode möödumist . " Kas sa oled tänaval ? " " Mis siis ? " " Ma kuulen nagu autohääli . " " Ma olen pargis . Võtan värsket õhku . " " Enne uinumist ? " " Enne uinumist . " " Siis ma ei küsi üht asja . " " Ära küsi , ritsikas . Mul on tegemist . Ja sul on nüüd mobiil . " " See ei asenda . " " Aga ma leian sind iga kell . " " Jah . Olgu või mõne pika poisi voodist . " Tehvan naeris , tal oli mahlakas hääl . " Keegi ei võta mobiili voodisse ! Sel juhul saan vastuseks : mobiil , millele te helistate , on välja lülitatud , ja need teised sõnad . " " Ja siis ? " " Siis ma tean , ritsikas magab juba . Üksinda , rusikas põse all . " " Sel juhul võiks teda ju äratada . Ta on kerge unega . " Mees naeris lustakalt . " Head ööd , ritsikas ! Värvilisi unenägusid ! " " Need saavad küll vaid mustvalged olla , " porises Killu . " Kuis nii ? Telesaated on kõik värvilised ! " ütles Tehvani hääl nagu lepitavalt ja kadus ; mobiil jäi kurttummaks . Salvestama Tehvan ei tulnudki . Olevat sponsoreid masseerimas või mis . Killu taipas : eilne kõne oli võetud asja pärast , sel polnud mingit pühapäevast allteksti . Killu kahetses juba oma ostu : ehk oleks mees sunnitud saate asjus ise laekuma , kui mõlemal mobiili poleks ? Kunagi ei tea ette , mis on õigeaegne ! Salvestus läks harilikult , kuid kolmapäevane koosolek kujunes õige tormiliseks . Tavaliselt viibis seriaali autor vaid salvestuse juures , vahel ka montaazis , ent seekord oli Piibemannil talle sisulisi ettekirjutusi . Killule meeldis Angela Engel ; kord enesekindel , kord uje naine oli elanud kiiresti võttegrupi elusse sisse ja probleeme temaga ei tekkinud . Killul oli meeles pealkirja leidmise lugu , silme ees seisis Angela kõrgele tõusnud kulmudega nägu , kui teatati , et seriaali nimeks saab kas Tibutobu või üldse mitte midagi . Ainult sekund , ja Angela kulmud olid langenud ning laia naeratuse kohale lamenenud : Oh kas tõesti Tibutobu , ma pean seda tegevustikus ju kuidagi põhjendama ! Ja veel sekundi pärast oli ta hüüatanud : See võiks olla kas peategelase või mõne põhitegelase hüüdnimi ! Ei , Angela Engel oli just selline mobiilne autor nagu neil vaja . Pennert ise oli tema kuskil avastanud , stuudios imestati : on sel mehel ikka silma ja vaistu ! Täna oli probleem delikaatne : Piibemann tahtis oma õepoega seriaali palgale . Poisivolask ei õpi ega tööta , mis on ilmse andekuse tunnus , teda peaks proovile pandama . Seda välisautori kuuldes muidugi välja ei öeldud , kuid omad teadsid . Piibemann keerutas prille sangapidi peos ja sõnu suus . Kas preili Angela pole mõelnud seriaali värskendamisele mõne uue tegelasega ? Vaatajaskonna vanaprouadele – ja neid on enamik ! – meeldiks kindlasti mõni krapsakas poisslaps , kes oleks näiteks välispidiselt krutskimees , aga seespidiselt õilis ja hea ? See annaks neile lootusi omadegi võsude asjus ja tõstaks seriaali vaadatavust . Piibemann jäi ilmse armastusvääsusega preili Angelale suhu vaatama , kuldlindude lendu ootama . " Aga – kuidas see passib palgafondiga ? " ajas Angela ootamatult sõrad vastu . " Ma ei saa vastutust võtta ! " Võib-olla on teda informeeritud , mõtles Killu , sekretär Mirjele meeldib kaks asja : kõigega kursis inimest mängida ja Piibemannile aeg-ajalt kärna keerata . Killu ootas huvitatult , mis saab . " Palgafondiga on tõesti nagu on . Kuid me võime Miku-poisile – ma ütlen , näiteks Mikule – eetripuhkust anda ja vaatajagi saab temast puhata , see pole paha , pole üldsegi mitte paha , " seletas režissöör autorile . Ootamatult sekkus proua Vaiki : " Vabandust , ma tean nagu küll , et kunstnik räägib stsenaariumist siis kui kana kuseb või kui rezissöör küsib – mis on üks ja sama – aga Pärt Pärtelsonile on Miku-roll nagu väga tähtis nii majanduslikus kui moraalses mõttes . " Tere talv , lausa vandenõu ! " Kuidas meil sponsoritega on , härra Pennert ? " käänas režissöör oma kere produtsendi suunas . " Täpselt seesama , mis täna hommikul ja üleeile õhtul ja kaks nädalat tagasi . Läänerindel muutuseta . " " Lootust on ? " " Lootus sureb viimasena . " Tehvani hääletoonist taipas Killu , et kaks suurt meest on vastasseisus , kusjuures Tehvanile Piibemanni plaan põhimõtteliselt ei meeldi . Ega Piibemanngi pime olnud . Ta pani ette : " Otsime lahendusi . Sellega olgu ajurünnak välja kuulutatud . " " Milleks toda poissi sisuliselt vaja on ? Mulle ei ole ühtki poissi viirastunud , " porises autor . " Viirastused valges öös . See on eesti kirjanduses juba ära kirjutatud , " põlastas Piibemann . " Ei , aga tõesti ! Mul on uus käsikiri valmis juba ja selles – " " Hüva on ! Lähme laiali , aga teema jääb üles . Nuputage , preili Engel , mõni põnev käänak , fantaasiat teil jagub ! " Ja Piibemann paljastas oma võimsa valgendatud hambarea , nagu plaaniks vaese preili sealsamas pooleks hampsata . Siiski riskis segadusse aetud autor suruda bossi väljasirutatud kätt . Oli sellega uus leping kinnitatud ? " Läki ! " kamandas Piibemann autojuhti , kes tõmbas malenupud varrukaga kähku üle lauaserva sahtlisse ja rabas lätu pähe . Tehvan ja Angela istusid palmi alla suitsetama , ehkki suitsetas vaid Angela . Killu istus siis ka . Tehvan võttis palmipotist tikutopsi , pakkus Angelale tuld ja Angela naeratas vastuseks ning Killu oli ringist välja suletud . Ta ei võinud sellega leppida , ta pidi olema nähtav . Ta ütles Angela Engelile : " Ma olen küll režissööri assistent , aga ma ei ole alati tema poolt . " " Kelle poolt siis teie olete ? " " Hea telesaate poolt . " " Kas Piibemann teeb meelega praaki ? " naeris Angela ja puhus suitsurõngaid läbi palmilehvikute tuhmhalli lae poole . " Killu on meil tubli killuke , " naeratas Tehvan Angelale ja seejärel kohe ka Killule . Tundus et andekspaluvalt . Angela hakkas jutustama , loobumata ometi suitsurõngakunsti viljelemisest . " Pennert , mulle tegelikult ei meeldi sihukesed hakitud saated , sips Kalle ja Küllo ärijuttu baaris , sips erootikat mamsli magamistoas , sips nutulaulu sotsiaalabi kabinetis või aidsi ennetuskeskuses . Mulle meeldiks millessegi süveneda , tervikut komponeerida , intriigi vaataja silma all arendada . " Tehvan nihutas televisiooni logoga tuhatoosi nende kahe vahele . Kas oli see intiimne žest või tahtis Tehvan palmipotimulda säästa , mõistatas Killu , kuni Tehvan loengut pidas . " Ei tule välja . Üks asi – kõigil osalistel on kihk ekraanile pääseda ja lõputiitrites nimetatud saada , olgu asjaarmastajad või pärisnäitlejad . Eriti kui nad oma rahakotti kiikavad . Teine asi – ka vaatajad ei kärsi kaua ilma olla mõnest tegevusliinist . Neid ei tohi petta . Oleme ju agulis näinud naisi – vanu ja mitte nii väga vanu – rinnutamas trepikoja teise korra aknal , padi kõhu all , valvamas tänavasündmusi päevade , nädalate ja aastate kaupa ja selle üle teiste omasugustega arutlemas . Nüüd on nad lapsendanud Tibutobu tegelaskonna ja tahavad neist kõike teada iga päev . Ei saa nad seda , lähevad soojast toast trepikoja tuuletõmbusse ja hangivad kopsupõletiku . Armas autor , kui ebameeldiv see oleks . " " Ma mõtlen pigem nooremale rahvale , " ütles autor koni tuhatoosi põhja vastu põrmustades ja vaatas produtsendile pisut pilkavalt otsa . " Ma olen ju ise ka noor – ja vaba ja vallaline . " " Just noorus ei kannata üht plaani – eriti üldplaani – kauem vaadata kui kaks sekundit , seegi on palju tahetud . Diskovalguse vilkumine ja kehaosade visklemine ekraanil on nende taju ära rikkunud . Kümne sekundi jooksul , ühesama laulufraasi ajal peab kaameramees jõudma beibet näidata eest ja tagant , kasukas ja alasti , pikkade juustega ja kiilaspäisena . Tempo , tempo ! Kahekümne esimene sajand ! " " Noh , need verinoored ! Mina olen neile vanatädi . Mul aga on õigus see olla . Ja teha saadet , nagu ma tahan ja oskan . " " Ülitore on seda saadet teha ! " pistis Killu vahele . " Kõigest hoolimata ! " Tehvan patsutas tüdrukut põlvele nagu sobimatul ajal suud pruukinud last , kelle juuresolekut ometi sallitakse . Killu nägi ise ka ennast sellisena , teda häiris preili Engeli vaieldamatu eluküpsus . Preili Engel käitus kõiges kui moodne vaba naine . Kuigi ta vahetevahel võis olla ka lihtsalt Angela . Kas me saaksime kunagi sõbrannad olla , teineteist usaldada , mõtles Killu , Tehvan ometi ei seisa me vahel ! Kui nad õhtul teed jõid , küsis Tehvan : " Ega sa juhuslikult natuke armukade ole , ritsikas ? " " Ma pole su naist näinudki , " kostis Killu , ehkki teadis , millest jutt . " Ma ei räägi sellest . Seadusliku naise peale ei olda ometi armukade . " " Kuidas kutsutakse toda , kes ehk ongi armukade ? " nõudis Killu ja vaatas mehest otse läbi . " Ei saa aru , " pomises mees ning lõi pilgu maha . " Küll sa saad . " Mehel jäi pala kurku kinni . Vaikus . " Ritsikas ! Ärme rutta sündmustest ette . " " Siis ruttavad sündmused meist ette . " Tehvani teelusikas kukkus laua alla . " Mis sa räägid ! Ma olen ometi iga kord – " Killu pahvatas naerma . " Ei , mitte seda ! Oh sa vaene , vaene Tehvan ! Sa mõtled , et väiksel lusikal on tähendus suure lusika ja kahvli suhtes ? Oh ! Ah ! Aga ei ! " Mehe nägu selgines , mees tuli ümber laua tüdruku juurde . Võttis sülle , embusse , kaissu . Sosistas kõrva : " Naine on naine . Autor on autor . Ritsikas on ritsikas . " " Oh , ma olen nii rumal ! " nuttis Killu . " Aga ma tahaks olla naine . Ja täna oleks tahtnud olla autor . " " Ma tean . Võib-olla saadki kord mõlemat . Ent ma ei kadesta sind . " Tehvan tõmbas taskust siniruudulise taskurätiku , pühkis tüdruku silmad kuivaks . Ise noomis nagu lohutust vajavat last : " Oled sa näinud mõnd vesistavat ritsikat ? Nad viiuldavad hoopis rõõmulaulu . " " Nad näevad hukku ette . Nad on hullud just enne hallaööd . " Tehvan pani tüdruku suu suudlusega lihtsalt kinni . Mis oligi ainumõeldav teguviis . Elu loksus rööpasse . Tekkis mingi korrapära , mingi rütm . Kui nad stuudios said mõne musi vahetada , siis Tehvan tegeles õhtul oma asjadega ; kui neid minutikski üksi ei olnud jäetud , tuli Tehvan õhtul teed jooma , aga siis kerkisid eksistentsiaalsed küsimused päevakorda , mis kippus rikkuma rõõmu teineteisest . Killu tõotas iga kord enesele , et ei hakka kohemaid lahkumist pelgama ja pärast ei tingi uksel ; et parem naudib iga viimast kui hetke , ent miski temas oli tahtest suurem . See nüüd oli paremuse poole – ilmaasjata ta ei oodanud . Ta süda oli küll valvel , kuid mõte tegeles väljamõeldud eludega , mida käsi lappas tuhandetel lehekülgedel . Killu luges ohjeldamatult armastusromaane . Oh kui hästi mõistis ta kõigi nende kuningannade ja orjataride ja ülikute ja alatute tundeid ! Armastus tõi kannatusi – alati ! Armastus lõppes ustavuse võiduga – enamasti ! Killu võis naistekate kütkes teinekord hommikuni vaevelda . Sellest polnud midagi , et uimasena tööle läks : Tehvani nägemini lõi teda iga kord virgeks , ja ega tal vaimupingutust nõudvaid ülesandeid ausalt öelda ka polnud . Ta oli üks väike assistent , ja ainult – tal polnud karjäärihimu . Selles ehk oligi tema häda põhjus , mõtles ta vahel . Tal oli võimalik elada vaid enesele ja oma armastusele , ja mõlemad - nii ego kui armastus - kasvasid üle pea . Küllap selle pärast Tehvan teda manitseski . Ükskord juhtus ime . Kui nad teed jõid , pani Tehvan kella lauale kummuli ja ütles : " Õnnelikud kella ei tunne . " Oh ! Ah ! Kas ta tõesti jääb ! Juubeldas Killu . Ta jäi . See oli pikk õhtu , nii pikk , et nad ei kiirustanudki kõnelema , kõiki maailma asju ühekorraga selgeks rääkima . Seriaali ega telemaja nad mitte ei maininudki . Nad istusid teineteise kaenlas ja vaatasid , kuidas kevadtalvine tuul pimeda akna taga kaske väntsutas , ning Mozart mängis nurgas päikselist muusikat . See sobis omavahel kenasti , lõi ülevaid kujutelmasid ning äratas ebamaiseid ihasid . Kunagi kätte saada kõik aastaajad korraga ! Ükskord ära kannatada kõik õnned ühekorraga ! Killu ei nautinud niipalju hetke kui tulevikku , täis miljoneid hetki . Maailm oli tema päralt , maailm ootas ! Ta oli noor , ta oli õnneootlik , ta armastas ! Tuli aeg päriselt magama minna . Päriselt päris mehega . Päris loomulikult ja igapäevaselt , nagu sajad miljonid naised . Homse pärast muretsemata . Killu ei raatsinud silma looja lasta . Ta tõusis ikka ja jälle küünarnukile , et silmitseda uinunud Tehvanit . Õnneks oli ta paksud öökardinad ette tõmbamata jätnud . Tehvan magas rahulikult nagu laps . Kerge naeruvirve väristas vasakut suunurka , silmamunad vilasid laugude all . Kiire une staadium , teadis Killu . Aju töötleb päevaseid elamusi , ilmselt meeldivaid . Mida mõnusat ta unes näeb ? Mida tunneb ja mõtleb see mees , nii oma ja lähedal , samas nii võõras ja eemal ? Vastu hommikut oli Killu raskesse rammestusse nagu veepõhja vajunud . Ta ärkas ehmatusega , et on kuhugi lootusetult hiljaks jäänud , midagi tähtsat maha maganud . Aga ei , oli veel pime , ainult et Tehvan oli varbad vastu toolijalga ära löönud ja vandus tasakesi . " Anna andeks , ajasin su üles . Sa magasid nii ilusti nagu laps . " " Ei ! Ma ei oleks tahtnud magada ! Ma ei tea , kuidas ma ometi jäin ! " " Tudi edasi . Ma lähen Tallinna rongile . " " Kohe praegu ? " " Jah . Ma oleks pidanud seal juba eile olema . " Siis nii , mõtles Killu , siis see vale naisele . Selle öö hind . " Ma teen sulle kohvi . " " Ega ära ei ütleks , kui kähku saab . " Öösärgis Killu istus mehe vastas käsipõsakil ja vaatas , kuidas see kiirete lonksudega jõi . Oli ilus perekondlik hetk . " Millal sa tuled ? " söandas ta küsida . " Ära küsi , ritsikas . Niigi on raske . " " Mul on kerge , arvad sa ? " " Ise oleme selle tee valinud . " " Ise , " nentis tüdruk ja neelatas . " Kas arvad , et see on ummiktee ? " " Teisipäeva hommikul kell pool seitse on selliseid asju raske hinnata , " naeratas mees , suudles põgusalt ja läks . Kauaks ? Päev stuudios oli täiesti tühi , kui mitte arvestada autori lühivisiiti , kes oli tahtnud produtsendiga nõu pidada , aga kui see Tallinnas on - Angela Engel istus palmi alla ja viskas suitsu ette . Tikku rapsimas polnud kedagi , ega seda ometi Killu pidanud tegema ? " Teate , Killuke , mul on auahne unistus , " pihtis preili Engel . " Ma üldiselt tean , et telesaadet tehakse süldipeolistele tapeediks ja kampsunikudujale silmaringiks ja nii edasi . See ei käi mulle põie peale , sest sinna ei saa ma parata . Aga ma tunnen üht professorit , kes kammib televaatamise ajal oma foksterjerit – või peaks ütlema : vaatab koeraga kurameerimise tunnil televiisorit . Mul on unistus , et too professor unustaks end Tibutobu vaatama , nii et kamm libiseks käest , ega märkaks peni solvunud urinat , enne kui saade läbi ! " Killu imetles Angelat . Naisel oli selge unistus , ühiskondlikult aktsepteeritav eesmärk , ja küllap ta teadis , kuidas sihile jõuda . Angela tahtis teha teles kõrget kunsti ! Mis oli selle vastu Killu lapsik lootus põlistada endale teise naise mees , ja ainult . Killu oli niipalju aus küll , et taibata : Tibutobu huvitas teda Tehvani maailma osana , ta armastas seriaali Tehvani tõttu . Aga Angelale oli seriaal eneseteostuse vahend ! Paari päeva pärast tuli maavärisemine . Tehvan oli just jõudnud ära minna , kui mobiil helises . Killu mõtles , et Tehvan tahtis talle mõned eeterlikud musid läkitada – sest kes teine tema numbrit vajaks , kui teakski . Ta hõikas ülemeelikult : " Nunuu ! Mu kõrv kuuleb sind ! " " Kas Killu Uppin ? " nõudis käre naisehääl . " Kes on ? " küsis Killu kohtlaselt ja heitunult . Nõnda hüüti ukse taga koputajale tema lapsepõlvekodus , agulis . " Keegi , kes nõuab taga Tehvan Pennertit . Andke toru üle . " " Teda pole siin . " Killu põlved võdisesid ja suu kuivas . " Seda võis taibata teie esimesest lausest . Kas pole veel või pole enam ? " " Mis te õige mõtlete ! " kriiskas Killu ja katkestas ühenduse ; ta viskas mobiili tagasikätt sohvale nagu tulise . Mobiil piiksus uuesti . Järelejätmata terve igaviku . Killu seisis püsti ja vahtis üksisilmi seda kui ilget elukat , julgemata puudutada : mobla ! Kui see kord vait jäi , lülitas tüdruk tema välja . Ta kuulis Tehvanit ütlevat : Mobiil , millele te helistate , pole sisse lülitatud , Killu magab juba , rusikas põse all . Oh õudust , ma olen rumal , ma rääkisin Tehvani sisse ! Hoopis teiste sõnadega , hoopis teise häälega oleks tulnud vastata ! kahetses Killu . Ta polnud valmis olnud asjade selliseks kiireks arenguks . Aga oleks pidanud . Kasuisa hääl ütles : Igas suunas peab nii aastate taha kui ette mõtlema , ja mitte ainult enese seisukohast . Seal see on ! Mis teha ? Helistada Tehvani mobiilile , hoiatada teda ? Kas see poleks uus viga , kui näiteks Tehvanil mobiili kaasas polekski ; see heliseks kodus ja naine võiks näha helistaja numbrit , kui ta ka sõnagi ei räägi ? Killu läks segas endale suhkruvett . Jõi seda aeglaste sõõmudega , hambad kilksumas vastu klaasi . Pani tühja klaasi valamusse , vahtis pool tundi kraani , kraapis pöidlaküünega vaskoksiidi kihti maha – millal ma seda viimati Kuparikiiltoga puhastasin ? – ja ütles lõpuks enesele : Aga mis siis ! Ehk ongi hästi ! Kui ainult Tehvan ei vihastaks ! Just seda ei saanud tüdruk mitu päeva teada . Sest Tehvanit lihtsalt ei olnud ! " Uppin , kus Pennert on ? " küsis lõpuks Piibemann kõikeaimaja häälega . " Ei tea ! Kas mina olen mõni Pennerti valvur ! " viskas tüdruk vastu . Tal oli niigi süda vaeva täis . " Loe piiblit ! Seda ütles Kain Jumalale , kui oli oma venna tapnud ja Jumal Aabeli järele päris : Ei tea ! Kas mina olen oma venna hoidja ! " " Nojah , et ma olen Pennerti tapnud , siis lähen palvetundi ! " ütles tüdruk ja kõndis kohvikusse . Jalad värisesid , pea käis ringi . Ta polnud kaks päeva söönud , ta ei olnud suutnud minna tühja kööki , kus nad Tehvaniga viimati olid einetanud . Kohvikust tulnud , sai Killu nagu puuga pähe . Ta riputas palitut nagisse , kui kuulis Mirje erutatud häält : " – kohver seljariietega oli trepikotta tõstetud ja ukselukk ära vahetatud , mine kust tulid , öeldud läbi ukse . Eks ta siis läinudki . " Naised lõid sumisema . " Siis Uppin peab teadma ! Säh sulle ritsikat ! Vaga vesi , sügav põhi ! " Autojuht mühatas : " Kuladi litsikas jah see ritsikas . " Killu esimene impulss oli panna välisuks enda järel igaveseks kinni . Ei tohi teha üht viga teise järel , noomis ta ennast . Ta hingas sügavasti sisse ja astus kohtu ette . Kohtunikke ei olnud . Kolleegid vaatasid teda kohkumise ja kaastundega . " Mis on juhtunud ? " küsis Killu väga vaikse häälega . " Anton räägib , " ütles Mirje . " Pane oma lint uuesti käima , Anton . " " Mis mina , " tõrjus autojuht , " seda juttu ju käiatud nüüd küll . Eks te ise reprodutseeri , mul partii pooleli . Mirjel see laul nigunii otsast otsani peas , tüki ladusamalt kui minul . " " Ja kaduski minekut ! " imestasid naised . Killu vaatas Vaikile otsa . " Tehvan on leitud , " ütles Vaiki . " Autojuht läinud eile oma venda nagu vaatama üle tüki aja , ja Tehvan olla seal ennast korterisse sisse seadnud . Nad vist Antoni vennaga nagu koolivennad . Plaaninud seal kolmekesi õhtu otsa , kuis katusealune kolikamber elatavaks kohendada . Antoni venna naine arvanud , et sellest ei saa midagi , tarvis nagu lehekuulutusi uurida . " Uksele ilmus tulivihane Piibemann . " Mirje , kus Anton ? " " Läks trepialusesse maletama , " kostis sekretär , nagu asi tõenäoliselt oligi . " Maletama või valetama ? ! Kui tõtt rääkis , mingu toogu Pennert siia elusalt või surnult ! Ütle talle ! " " Just nii ! Härra Pennert härra Piibemanni palge ette tuua – elusalt või surnult ! " lõi Mirje kannad kokku , lehvitas sabasid ja läks . Mis ma Tehvanile küll ütlen , kui ta tuleb ? murdis Killu pead . Mis näoga talle otsa vaatan ? Oh , ma ei või ! Aga otsa vaadata polnudki tarvis , veel vähem midagi ütelda . Tehvan tuli , vuhises koos Piibemanniga oma kabinetti , ja pärast kutsuti kunstnik sisse . Õige varsti väljus Vaiki märkmelehtedega , kus olid kirjas homsed ülesanded . Killu sai ühe lehe . Ta ei hakanud seda uurima , valvas ust . Ent Tehvan tegi minekut kellelegi pilku heitmata . Nagu oleks Killu paljas õhk . Sellist suhtumist polnud võimalik teiste silma all välja kannatada , nüüd kus kõik teadsid nende omavahelist ritsika-salasõnagi . Killu läks tänavat pidi ja nuttis . Tehvan Pennert ! Killu Pennert ! See oli kaugemal veel kui enne ! Aga kas oli ? Ehk Tehvan tuleb täna ? Helistab vähemasti ? Tehvan ei tulnud ega helistanud . Värisevate sõrmedega valis Killu Tehvani numbri . Standardne naisehääl vastas : Mobiil , millele te helistate – Nüüd tean , et Tehvan juba magab , üksinda , rusikas põse all , ütles Killu enesele , huuled nutukõverad , ja vajus asemele kokku . Hommikul ärkas lootus uuesti . Lootus sureb viimasena , oli ju Tehvan Piibemannile ütelnud . Aga ei midagi . Salvestama sõideti täielikus vaikuses , nagu oleks surnukirst bussi keskel . Killu istus kõige tagumisemas tagaotsas ja Tehvan lausa ees . Nii polnud kunagi olnud . Nii ei hakka see kunagi olema ! tõotas Killu enesele . Tehvan Pennert ! Killu Pennert ! Salvestus tehti kiiresti ilma ühegi liigse nohhita ära . Autor küll üritas vaidlust kergitada , ent ei kohanud vastuväiteid . Siis keegi vist valgustas teda , sest kogu kodutee vahtis Angela Engel ilmse uudishimuga Killut . Õhtul Tehvan tuli . " Mul on kahju , Tehvan , " haaras Killu tal kaelast . " Sina pole süüdi , ritsikas . See Tallinna mees oli tookord õhtul mulle koju helistanud , et kus ma jäin . " " Tol õhtul , kui me Mozartit kuulasime ? Me olime nii õnnelikud ! " " Jah . Tol õhtul . " " Mis naine ütles , kui sa Tallinnast tulid ? " " Ära hakkagi salgama , sul on teine . " " Ainult seda ? " " Ainult seda . " " Ja sellest piisas ? " " Jah . Sest ma ütlesin jah . " " Ja tema ? " " Ütles , ma mõtlen kolm päeva selle üle . " " Ja sa ei öelnud mulle ! " " Ei jah . " " Sa ei usalda mind , Tehvan ? " " See oli minu mure . Ma tahtsin seda üksi kanda . " " Oota – kolm päeva sai täis ja siis ta helistas mulle ? " " Jah . " " Miks sa mind ette ei valmistanud , Tehvan ! Ma oleksin kõnele hoopis teisiti reageerinud ! " " Ma ei arvestanud , et ta nii palju teab . Et ta sulle helistab . Aga mis sellest enam . " " Siiski . Sa loodad leppida . " " Miks sa nii arvad , ritsikas ? " " Sa hoiad tagala puhta . Sa ei tulnud minu juurde elama . " " Ma ei saa sind kompromiteerida . " " Nõnda kompromiteerid sa mind mu enese silmis , Tehvan ! Kes ma nüüd siis olen su meelest ! " " Ma ei ole eneses selgusel , ritsikas . " " Sa ei ole eneses selgusel ? ! " " Mul on perekond , ritsikas . Mul on kaks väikest poissi . " " Need ei kao ju kuhugi . " " Arvad ? Ma mõtlen selle üle . Aga luba , ma nüüd lähen . " " Ei kallistagi ? " " Ma pole seda väärt . Olen sulle palju südamevalu valmistanud . " " Tehvan . " " Jah , ritsikas ? " " Ütle üht asja . " Vaikus . " Kas see muutis midagi , see meie jõulu teine püha ? Noh et ma olin – et sa olid esimene ? " sai Killu lõpuks öeldud . " See muutis kõik keerulisemaks . " " Sa lootsid lihtsalt seiklust ? Nagu muud mehed ? " " Ma pole seda ütelnud . " " Ei ole . Ja ära ütlegi ! Ära mitte , mitte kunagi ütle midagi sellist ! " " Ei ütle , ritsikas . Värvilisi unenägusid ! " " Sa ju tead , need saavad olla vaid mustvalged . " " Kui see minust oleneb – " " Kellest siis ? Kaua sa koolivenna toanurgas konutad ! " " Head ööd . " " Maga hästi . Kõigest hoolimata . " Tehvan läks ja kui Killu üle ukse salaja järele vaatas , oli mehe kukal nii kurb , et tüdruku süda valust kokku tõmbus . Mis see küll on , et kaks täiskasvanud inimest ei saa oma asju korraldatud ? Killu oli pettunud , et Tehvani ja naise tähtis jutuajamine nõnda polnud sündinud , nagu tema oli unistanud . Ära hakkagi salgama , sul on teine – ja ainult ! Ei mingit tunnustust mehe valikule . Ei mingit Tehvani enese algatust . Ma olen vist väga rumal , mõtles Killu . Ja ma ei tea kõike , kindlasti rääkisid nad rohkem , Tehvan lihtsalt ei pea vajalikuks mulle ütelda . Ma ei saa kunagi kõike teada , ma ei saa kunagi kõigest aru , kahetses tüdruk . Hommikul tervitas Killut Tehvani selge kindel pilk . Tüdruk puhkes ootamatusest õitsele nagu värske lumikelluke ning mees imestas endamisi nii äkilist muutust tema oma silma all . Selles tüdrukus peab midagi olema ! Iga tööletulija vaatas neid esmalt murega kui termomeetreid – kas plussis või ikka miinuses ? Rõõmustati siiralt , et kliima on soojenenud , et jälle sobib naerda ja lollusi rääkida . Tegelikult , milles üldse probleem , arutati omavahel , rohkem paare on lahus kui koos , ja igas kooliklassis leidub ainult mõni üksik laps , kes elab koos päris oma isa ja emaga või kellel pole õdesid-vendi küla peal . Selline on asjade seis tänapäeval , ja minevikku tagasi ei saa , kui tahakski . Ta tuli hilja õhtul pimedas . Seisis häbelikult trepikojas , jala kõrval põrandal pruun reisikohver nagu truu koer . Killu haaras kohvri ja tõmbas mehegi siilupidi sisse . " Häbened majarahvale mind näidata ? " naeris mees . " Äkki mõtled veel ümber ! " lõõpis tüdruk . Nad kallistasid nii kaua , et tee sai valmis keskööks . " Me peame mõisnike lõunat , " nentis Tehvan . " Kas nii uhke hakkabki olema ? " " Oota-oota , hullem veel ees , " lubas Killu . " Ma arvan , me jätame söömise päevaplaanist üldse välja . Ajapuudusel . " " Ei , ritsikas , me peame kokkuhoidlikult elama – " " Kui me kokku hoiame – mina ja sina – siis ju elame kokkuhoidlikult . " " – ja elujõudu ka mustadeks päevadeks hoidma . " " Musti päevi ei tule . " " Ja mustvalgeid unesid ka mitte ? " " Ei , sest me ei kavatse magada . " " Hullem värk ! Ei süüa , ei magada ! Kahel kõige tõsisemal elumõnul kriips peal ! " " Ei mingeid mõnusid ! Suisa argipäev ! " hõiskas Killu ja tegi aseme üles . Killu lamas lahtiste silmadega kaua , vahtis öötumedat lage ja kuulas mehe ühtlast hingamist . Tehvan Pennert , Killu Pennert ! sosistas tüdruk . Kas see tuleb , ja kui , siis millal ? Kui kaua kestavad mesinädalad , see pillav küllus , kui nädalad on nende nimi ? Mesikuud , mesiaastad , on see võimalik ? Romaanid ja muinasjutud sellest ei räägi , stoori kulminatsioon on teineteise leidmine läbi raskuste ja eksituste . Aga teineteise hoidmine ? Abielupõrgust räägivad romaanid ja abielust põgenemisest , abieluõnne nagu polekski ? Kui nad hommikul kohvi jõid , pisut häbelikud nagu esimesed inimesed paradiidiaias pärast keelatud vilja maitsmist , küsis Killu : " Millest õieti tuli sinu abielu purunemine ? " " Kingaparandusest . " " Enne seda pidi ju miskit juhtunud olema . Ma mõtlen , sinu ja tema vahel ? " " Kas peame täna hommikul minu naisest rääkima ! " " Peame . Et kõik oleks selge meie vahel . " " Meie lugu on teine . " " Ongi . Aga kui sa tagasi mõtled ? " Vaikus . " Tulen koju , raske päev teles , pea valutab , naine räägib : nägin läbi akna musta võõrast koera , ei tea , kelle koer see on , sihuke sorgus sabaga , ei ole enne näinud , ega sina tea , kelle koer see on , uuri välja , tahan teada . " Vaikus . " Rääkis ikka : poeg on kakanud või ei ole kakanud ja mis värvi , ja alati söögilauas . " " Ta ei käinud tööl , oli lastega kodus ? " " Jah . Prouaelu . Aga me ei tahtnud lapsi nii vara lasteaeda panna . Nüüd läks suurem juba kooli . " Tehvan tõusis lauast ja ringutas . " Hea , et meelde tuletasid : koolis algas märtsivaheaeg ja pean natuke poisiga tegelema , talle midagi ostma võib-olla , naise palk on nagu on . " " Kes ta on – ametilt ma mõtlen ? " " Kondiiter . " Killu pilk langes oma võileibadele : paksud käärud , ebaühtlaselt võitud , servad puha paljad , vorstiviilud vildakad , juust sakiline nagu näritud , ilurohelist mitte mingisugust . Sellepärast neid nii vähe kuluski ? Tehvan jälgis Killu näoilmet ja hakkas südamest naerma . " Ära põe , ritsikas . On tähtsamaid asju , kui hommikulaua kaubanduslik väljanägemine . " " Tehvan , ma olen nii rumal ! " kaebas Killu . " Aga ma õpin ! " " Ma ei tea , kas sa mulle meeldidki , kui sa targaks oled saanud ! " naeris Tehvan . " Tsau , ma siis läksin ! " Ütle siis nüüd , saa siis Tehvanist aru ! Naine ei meeldi , sest tal pole muljete puudusel millestki rääkida , ja Killu ei meeldi – võib-olla – kui targaks on saanud ! Millest peaks Killu rääkima , kui kord lapsevangi jääb ? Kas see ei olegi siis tähtis , kuidas lapse kõht on ? Kas seda peaks mehe eest salgama ? Või ei tulegi neil lapsi , Killu ise ongi lapse eest ? Ärme ruttame sündmustest ette , ütles Killu enesele . Siiski ei tohi ka sündmustest maha jääda . Tehvan Pennert , Killu Pennert , simsalabimm ! Tehvan jõudis koju terve igaviku pärast . Minnes oli tal olnud parem tuju kui tulles . " Kas sa ei saanudki poisile midagi osta ? " uuris Killu ettevaatlikult . " Midagi sain . " " Aga poiss ei jäänud rahule ? " " Mis sa uurid , ritsikas . Mis sina saad parata . Mul on oma elu , sul oma . " " Minul ei saa olla muud elu kui sinu elu . " " Mis sa rumalusi räägid , ritsikas ! Sina ei saa ju minu elu elada , " naeratas Tehvan nukralt . " Tehvan , " ütles Killu ja peitis pea mehe rinnale . " Ei midagi , ritsikas . Poiss lihtsalt küsis , millal ma koju tulen . " Koju ? Kas Tehvan siis polegi kodus ? " Ma ütlesin talle , et minu ja emme teed on lahku läinud . " " Ja tema ? " " Ta ütles , aga sina tule ikkagi , tuba on nii tühi ! Ja väikevend nutab ka , ei taha õhtul magama minna , enne kui issi tuleb . " Sellele ei olnud Killu kordagi mõelnud . Kust ta oleks pidanud selle peale tulemagi ? Kui Tehvan dušinurgas labistas , võttis Killu mehe rahatasku sohvalaualt ja tegi lahti . Kaane sisekülje tsellofaani all oli ta ükskord üht fotot silmanud . Oligi – kaks väikest poissi vaatasid talle usaldavalt otsa . Nii vahvad juntsud ! Killu uskus kohemaid , et võiks neid südamest armastada . Kindlasti ei peaks tundeid teesklema , et sülle võtta ja kallistada . Killu pani rahatasku täpselt samale kohale tagasi , süda raske . Nüüd oli ta mehe järele nuhkinud veel ka . Tehvan tuli , veest ja seebist lõhnav . Tal oli sama lõhn , mis Killul . Ainult mõnikord , vastu hommikut , lõhnas ta endiselt sookailude järele . " Tehvan . " " Jah , ritsikas ? " Killu neelatas . " Ma mõtlen , sa too poisid mõnikord siia . Ma mõtlen , ma oskan nendega mängida küll . Ma olen pool elu oma poolvenda kantseldanud . " " Sul on poolvend , aga mulle oled rääkinud vaid kolmest oma kiusatusest , " muigas Tehvan . " Ma ei ole rääkinud ka oma surnud emast ja ammu kaduma läinud isast . Kasuisast ei ole rääkinud . Ei ole jutuks tulnud . Kiusatuste kohta sa ise küsisid . Kuidas siis poistega jääb ? " " Oled sina alles äkiline ! Ei tule sellest midagi , vähemalt esiotsa . Et ma poisse üldse näha saan , on seatud ette tingimused . " " Et mina nendega ei kohtu ? " " Sa oled taibukas ritsikas . " " Mina ei oleks nõnda käitunud ! " pahvatas Killu . " Sina ei ole ka minu naine . " See oli nüüd küll pahasti öeldud . " Andesta , keel vääratas . Sina ei ole tema , tahtsin öelda . " Muidugi tahtis Tehvan seda öelda , uskus Killu , aga keelevääratus reedab alateadvuse hoiakuid . Killu ei ole Tehvani naine – ei seaduse ega jumala ees . Võib-olla siis mehe eeski mitte . Ainult iseenese ees on ta Tehvani Killu Pennert . " Ärme rutta sündmustest ette , " tegi Tehvan kokkuvõtte . " Ärme ruttame sündmustest ette , " kordas Killu . See oli mõistlik . Nad võtsid vaikides õhtulist ja pugesid vaikides voodisse . Kaua lamasid nad teineteise kõrval , käed pea all , ja vahtisid sedasama lage , millest mööduvate autode tuled vedasid valgustriipe üle . " Jääme magama , Tehvan , " ütles Killu . " Homme on raske salvestus . " " Ega sa enam mustvalgeid unesid näe ? " küsis Tehvan . " Ma vist ei näe üldse und . Kui , siis ilmsi . " " Ilmsi und ? Mis see peab tähendama ? Kas sul ikka pole veel kõik käes ja rahu südames ? " " Ei , Tehvan . Head ööd nüüd . " " Ma ei saanud justkui pihta , mis sa ütlesid . Et – ei ole tõesti ? Või et – ei , on küll , uni sai ilmsiks ? " Killu ei olnud pihivalmis . Sestap pani ta mehe suule pitseri , mis pidi kõik probleemid vaigistama . Pärast uinusid nad otsekui suvised lapsed päris alasti . Aga Angela Engelil oli uus kostüüm , meelespeasinine ; preili näis üsna teadlik olevat oma silmade ja kostüümi vapustavast koosmõjust . See sai ilmsiks otsekohe , kui nad võttepaika jõudsid ja mantlitest vabanesid . Autojuht viskaski : " Kevad enneaegu käes , naised näe õitsma läind . " " Mul on karvane tunne , et täna tuleb stsenaarium ringi teha , satiir ja paroodia asendada mingi muinasjutusinise uduga ! " vaimutses režisöör . " Angela Engel , topelt-ingel , " ümises helimees . Või topeltingel , mõtles Killu , või nii ! Aga tõsi see oli , et nimi sihuke ja kostüüm veel enam . Siiski tegi talle pisut tuska , kui märkas arupidamispausi ajal , et kaameramees justkui ajaviiteks autorit läbi kaamerasilma osadeks lahutas . Eriti näis Etkarit huvitavat suvesinisest seelikulõhikust vilksatav põlveõnnal , seda uuris ta järjest detailsema plaani abil . Kaameramees tabas Killu pilgu oma õla taga , tõmbas pildi ülisuurest plaanist kähku üldplaani ja ütles : " Mängiks autori ka loosse sisse . Preili Engel võiks baaristseenis patseerida nagu mõni juhukülaline . Oleks usutavam ja mitte nii steriilne , et ainult Tibutobu tegelased , nagu muid selles nimetus linnas polekski . " " Operaator kipub kaasautoriks , " muigas Angela ja laskis suitsule tuld pakkuda ; selleks tuli tal pisut kummarduda , nõnda et seelik näitas kenasti välja , kui ihu ligi üks rõivatükk suudab tegelikult olla . Ka härra produtsent oli hiilgavas tujus ja mõni rõõmukilluke pudenes režisööri assistendilegi , ehkki Tehvan muidu küll hoidis hoolega distantsi . Milleks ometi , oli Killu sageli mõtelnud , kõik ju teadsid nagunii , et see vaid näidend on , kui nad eri teed ja eri ajal stuudiost lahkuvad ; nad tegid ennast vaid narriks . Killu oli mitu korda püüdnud seda teemat üles võtta , ent Tehvan libises alati ära , nagu oleks tegu vaid tema eraeluga , milles Killul polegi osa . Võib-olla ei ole ka . Nad olid juba kuu aega koos elanud , ent Tehvan polnud kordagi peremehetunnet ilmutanud – ei naela seina löönud ega pätsi leiba toonud , nii et mõnel kurval hetkel oli Killu kahtlustanud , kas ta mitte kostilist ei pea . Killu ei tahtnud olla väiklane , kuid üks tubli kondiiter teenis kindlasti rohkem kui pisike assistent , ning Tehvani mure poiste rahastamisest oli ehk pisut üle paisutatud . Killu sai ju aru : Tehvan oli süüdi ja võlgu , ent rahaga ei saa seda niikuinii õiendada . Milleks siis üliväga pingutada , võiks pisut neile enestelegi lubada . Kas või teatrisse minna , nii uhke oleks kahekesi inimeste sekka ilmuda . Aga just seda Tehvan ei tahtnud , ütles : Mine üksi või sõbrannadega , varem sa ju käisid . Ma võtan kätte ja ostan piletid ära , näis siis , otsustas tüdruk . Ja kohkus samas : Oh aeg , mis ma selga panen ; Tehvan on väärikas mees ja tema kõrval ei tohi olla midagi pisutki kulunut ! Äkilise aje sunnil astus Killu kaubamajja sisse . Tahtis lihtsalt vaadata . Ja seal see oli – kirgassinine siidkleit ! Killu manas iseteadva näo ette , võttis kleidi stendilt ja marssis kabiini , mõtles hõrgutavat rõivatükki lihtsalt proovida . Niisama , naljaviluks . Kas siis ei või . Selleks need näidised ongi . Juba pesuväel , ehmus ta müüjatari häälest : " Vabandust ! Kas preili sooviks mõnd teistki veel proovida ? " Killu tõmbas kleidi kähku üle pea , kohendas kaelust ja vöökohta . Innukas näoke pisteti eesriide vahelt sisse . Käsivars pakkus kleidikuhja ja tardus . Killut lõbustas müüjatari näoilme nagu maastiku avanemine , kui see vilunud pilgul kliendi siluetti mõõtis . " Imekaunis ! Ja istub kui valatud ! " kiitis müüjatar . Killu teadis : see pole ärikavalus , peegel näitas , et isegi proovikabiini toores lagipeavalguses oli ta hoopis teine inimene . Kusjuures mitte vale inimene . Killu silitas jahedat siidi oma puusade ümber . " Jah . Aga kallis , " kahetses Killu , tõmbas kleidi üle pea ära ning mõtlike liigutustega passitas selle taas riidepuule . Müüjatar oli tagasi tõmbunud , ent kleidivirna targu taburetile jätnud . Hajameelselt lehitses tüdruk seda nagu igavat raamatut . Ei kutsunud proovima . Killu viis sületäie tagasi , kirgassinine kõige peal . " Me müüme ka järelmaksuga , " ütles müüjatar lootust kaotamata . " Olgu nii , " soostus Killu , sest tal oli ühtäkki kahju müüjast , kel ei õnnestu müüa , ja samas enesest , kel pole ilusaid asju olnudki . " Te ei kahetse , see on täpselt teile , " kinnitas müüjatar . Kodus pani Killu kohemaid värske ostu selga , rubis kähku-kähku juuksed kammida ja huuled värskendada , uuris ennast suure peegli ja taskupeegli vahel leebelt kriitilise pilguga , ning jäi meest põnevil koju ootama , parem käsi puusas , vasak puus ette lükatud – nagu seltskonnakroonika lummav kaanepilt , helesinine igameheunelm . Tehvani näol vaheldus imestus , ehmatus , jahmatus , pahameel . Killu neelatas . Ta küsis sõjakalt : " Kas sa oled hämmeldunud ? " " Vist küll , " kostis Tehvan ja leebus . " Oled sina alles üks pagana plika ! " " Miks nii ? " " Sa ei saa sellega ometi stuudiosse tulla ! " " Huvitav küll , miks ? " " Et ei öeldaks : näe kus produtsendil sinililleaed ! " Nüüd sai Killu aru , mis meest häiris : topeltingli kostüüm ! " Mul ei tulnud too meeldegi , ausalt ! Ma mõtlesin – kui me teatrisse lähme – " " Me ei lähe ju . Vähemalt esialgu . " " Ma mõtlesin , et esialgu ongi möödas juba . Et nüüd on käes eks pärastpoole vaata . " " Ma ei taha kohtuda naise sõbrannadega . " " Arvad , et nad ei tea või ! " " Nemad muidugi teavad , aga mina ei taha nendest teada . Ma ei taha vaheajal kõndida , silmad maas . " " Et sa seda ei peaks tegema , selleks see kleit ongi mõeldud . Nad ei saa sellelt pilku ega pane sind tähelegi . " " Oh , ritsikas ! " ütles Tehvan ja võttis tüdruku lõua pihku , tõstis ta näo oma silmade kõrgusele . " Tunnista , sulle ikka ei andnud rahu üks teatud kostüüm . Aga tegelikult pole sul seda nõksu tarvis , sul pole tarvis mingeid võistlusvahendeid ega ületrumpamisi . Ja pealegi , sinine võimendab vaid siniseid silmi . " " Ja minul ? " " Sinul ? Vist küll rohelised ? Nagu ritsikal ? " " Muidugi ! Unustatud ! Pole ammugi vaadanud ! " õrritas Killu . Nad süüvisid teineteise silmadesse . Algul nägi Killu vaid iseenda peegelpilti , kohendas instinktiivselt juukseidki . Seejärel , aina süüvides ja vajudes , süüvides ja vajudes , arvas puudutavat teise hingepõhja , kuni kaotas piiri enese ja teise vahelt . Kailulõhn lõi üle pea , jalgealune kadus . See oli õnnis ja õudne . Tehvani käed muljusid sinist jahedat siidi ; äkki lõi see ihul hõõguma ja langes laperdava lipukangana maha . Pärast , kui Killu õhtulauda korraldas , küsis ta pilklikult : " Miks sa arvad , et teised hakkavad ütlema , et produtsendil on sinililleaed ? Samahästi võiks see režissööri oma olla ! " " Eks mina ole teid kokku kogunud . Minu idee kogu see seriaal on . " " Ah soo ! Ma kahtlustasin – " Tehvan tõstis kulmud . " Sa kahtlustasid – ? " " – et kas sa mitte režisööriga ei võistle . " Tehvani kulmud kerkisid veelgi . " Nimelt milles ? " " Et kes on võttegrupis peremees . " Tehvani kulmud langesid . Nagu Angelal , mõtles Killu ei tea miks . " Ja mis sina arvad , ritsikas ? " " Mis seal arvata . Võttegrupi pea on režissöör . Tema keelab , käseb , poob ja laseb . Nagu vanasti öeldi . " " Oleneb , kelle poolt vaadata . Kui režissööri poolt , siis on režissöör pea , kui produtsendi poolt , siis produtsent , " ütles Tehvan . " – kui autori poolt vaadata , siis autor , kui kaameramehe poolt , siis kaameramees , kui helimehe poolt , siis helimees . Oh ! Ah ! Ja assistent vaeseke peab ühtaegu nende kõikide peade abil mõtlema ! " " See võib skisofreeniline tunne küll olla ! " möönis Tehvan . Nad naersid kui ühest suust . Hea lahe meeleolu oli siiski sel sinise kleidi õhtul . Aga hommikul teadis Killu silmi veel lahtigi tegemata , et mees on kõrvalt läinud . Millest ta seda aimas , ei tea , kuid uidu kontrollides pidi tunnistama : tühi , niikaugele kui pihk ulatub , ase külm ja tühi ! Padigi oli jahtunud , sestap jahtus ka Killu – lihtsalt tundis , kuidas veri voolab südamest sõrmeotste kaudu välja tilk-tilk-tilk ja tekkinud tühemikus tõmbab tuul kui lumeväljade vahel . Ah ! Oh ! Mitte seda ! Püsti ja rõivile , kuni viimne piisk veel soe ! Tehvan Pennert , Killu Pennert , simsalabimm ! Killu teadis – meest ei ole kogu korteris , ka valge Ford on akna alt kadunud . Ei tarvitsenud vaadata , ent tüdruk vaatas siiski : jah , Fordi ei ole . Siis turgatas meelde , et oli juttu olnud poistega kalale minekust . Nonoh , küllap see nii oligi , et kõneldud aeg kätte jõudnud . Köögilaual tulbivaasi najal seisis kiri : Ritsikas ! Tulen varsti kaladega , aga küllap kaladeta . Ära oota , ela ! Tehv Miks mitte Sinu Tehv ? Miks iialgi mitte Minu Ritsikas ? Miks iialgi mitte Killu , vaid aina Ritsikas ? Siin Ritsikas , seal Naine ja Poisid . See viimane – naine ja poisid – kõlas Killu meelest säästvalt : üldnimi on midagi üleüldist laias maailmas eksisteerivat , pärisnimi aga oleks seotud kellegi konkreetse soojaverelise kannatava olendiga . Tehvani naist ei tahtnud Killu oma kujutlusse võttagi , poisse küll oleks ta meeleldi mõtetes hoidnud , nende eest hoolitsenudki , kui need salliksid . Aga vaevalt ! Oli Killul ju mõrult meeles poolvend Andrese jõhker ütlus emakspürgija kohta , et tal endal ema olemas , mis siis et mullas . Võõras , võõras , ei ole ruumi võõrale ! Tookord , vana-aastaõhtul , polnud kasuisa jutu tuum temani üldse veel jõudnudki . Ma olen nii rumal , ma saan kõigest alles hoopis hiljem aru , kahetses Killu . Tüdruk istus tühja köögilaua taga ja mõtles poisid endale seltsi . Kas tahate , teen teile pannkooki ? Ühüh , kooki ! Kas ülepannikooki või suutäiekooke ? Kas õunamoosiga või hapukoorega ? Ahah , suuri enne ja hapukoorega , pärast väikseid ja õunamoosiga , olgu nii ! Mul on pohlakeedist ka , ehk tahate hoopis pohlakeedisega ? Nojah , see on hapum muidugi , õunamoos on magussöögiks ikka õigem jah , arukad poisid olete . Niipea seda ei juhtu , kui üldse , Killu Pennert , ütles ta enesele , ennem võib koogiküpsetaja käsivarrele tekkida oma pojake . Ja miks ka mitte , mis selles oleks võimatut või üleloomulikku ? Ainult et lapse kõhust ei tohiks küll juttu teha , seda peab meeles pidama , vähemalt söögilauas mitte . Tehvan tuleb stuudiost , tal on raske päev olnud , millest Killu ei tea , sest tema on ju lapsepuhkusel ; Killu on päev otsa vait püsinud ja tahab nüüd kõnelda , mis poiss tegi ja mis oli , aga Tehvan ei taha , sest tema on päev otsa kõnelnud ja kuulanud , Tehvan istub kuhugi maha ja hakkab oma pabereid uurima , ja söögilaud ongi ainuke koht , kus ta kättesaadav ja kuulama sunnitud on . Kas nii oli , kas nii kordub ? Killu teab Tehvanist vähe küll , Tehvan on kitsi jutuga , ja neil on ikka olnud päevaküsimusi läbi arutada , oma pisikesi vastasseise taandada . Tehvan on kui armas raamat , mille esiots kaduma läinud enne Killu kätte sattumist ; võib vaid selle varal , mis hiljem siit-sealt läbi kumab , oletada ja mõistatada alguse kohta . Ent ärme ruttame sündmustest ette ! Tehvan Pennert , Killu Pennert , simsalabimm ! Kui Tehvan tuli , rõõmus ja juba kaugele tuulte järele lõhnav , langes Killu pilk kõigepealt tulija tühjadele kätele , mis asjaolu Tehvanile nalja tegi . " Sa oled õige materiaalne plika ! Oleks ma seda teadnud , oleks tolle pannitäiekese sulle toonud ! " " Kas turuhoone oli siis veel lahti ? " nöökas Killu . " Me ikka ausalt ise kolme mehega viis kala saime . Aga ma saatsin need koju , " seletas Tehvan silmade särades nagu suur poisike . Koju ? ! Siis ikka nii ! Helevalus sähvatus lõi jälle südamesse nagu eile , kui Tehvan ütles , et selle kleidiga ei saa Killu stuudiosse tulla , kuigi loomulik oleks öelda minna – ühisest kodust minna , ent Tehvan pidas silmas võõrsilt oma televaldustesse tulemist . Keelevääratus ei eksi ilmaski . Killu kummardas puid pliidi alla pistma , et Tehvan ei näeks tema kurbuse suurust . Ega Tehvan näinudki . Võib-olla polnud tal silmigi selle tarvis , ta oli oma elu esimesest kalapüügist õhevil , ta oli vee ääres poegadega nii kenasti klappinud ja palju mõtteid mõtelnud , nagu nüüd teiselegi seletas . Lõpuks taipas ta küsida : " Ja kuidas ritsikas selle ilusa kevadpäeva veetis ? " " Siin laua taga mõtteid mõteldes . " " Jaa-aah ? Mis mõtteid siis , terve pika päeva ? " " Mõtlesin , kas minu mõtted siin laua ääres võiksid olla samased sinu mõtetega seal vee ääres . " " Kas olid ? " " Vaevalt . Ehkki oleksid võinud olla . " " Meesterahval ja naisterahval ei saagi ühesuguseid mõtteid olla , " lohutas Tehvan . " Miks ei , kui neil oleks ühine elu . " " Sa vist mõtled , kui nad oleksid teineteise registreeritud omand . " " Mitte omand ! Vaid et nad poolikute inimestena oleksid kahekesi kokku täiuslikud . " " See sind siis vaevabki ? " " See . " " Ma ei ole nii auahneid plaane seadnud . Mul on seegi , mis mul on , justkui ülearu probleemikas . " " Aga siis ? Tookord ? Kas sa siis nõnda ei unistanud ? " " Millal tookord , ritsikas ? " " Siis kui sa abiellusid . " " Siis ma lihtsalt abiellusin . Mis muud . " " Aga miks sa abiellusid , kui muud polnudki ? " Vaikus . " Ritsikas ! Normaalne noor mees ei abiellu , kui ta pole sunnitud . " " Ja sina olid sunnitud ? " " Võib ka nii ütelda . Mu naine oli mu klassiõde , kooli ajal me ei käinud , tal oli üks teine ja minule ka meeldis hoopis üks – " " Aga pärast hakkasite käima ? " " Ei . Ühel peol saime juhtumisi kokku ja sellest tuli laps ja olidki käimised käidud . " " Siis läksite omavahel paari ? " " Enne poisi sündimist registreerisime ära . " " Mis nad ütlesid – see teine tüdruk ja see teine poiss ? " " Poiss andis oma endisele tüdrukule vastu kõrvu , kui sa seda just tingimata teadma pead . " " Kui kohutavalt kole ! Muidugi pidid sa siis kaitset pakkuma . Aga sinu tüdruk , oled sa teda veel kohanud ? " " Võib-olla olengi , kuid mis tähtsust sellel on . " " Siiski . Mis temast on saanud ? Ma olen nii rumal , Tehvan , ma tahaksin teada , mis elu on . " " Liigsed teadmised toovad kannatust , ritsikas . " " Mis temast on saanud , Tehvan ? Sa ju tead ! " " Tema on siiani preili . Ehkki mõnd meest on proovinud . " Killu sai nagu nõgestega mööda nägu – temagi on nüüd üht meest proovinud ja ikkagi preiliks jäänud ! Kui ta peeglisse vaatas , nägigi oma näol nõgesekuplasid . " Mis sinuga on ? " kohkus Tehvan . " Pliidi paistus tegi vist liiga . Kas sa pole märganud , et mul on õrn nahk ? " Ent Tehvanile hakkas midagi koitma . Ta haaras tüdruku kaenlasse . " Hing on sul õrn , ritsikas ! Ma oleks pidanud seda meeles hoidma ! Aga ise sa urgitsed ! " " Ei ! Ära hooli sellest ! Sa pead alati tõtt rääkima , muidu solvad mind ! " " Ja mis on tõde , ritsikas ? Kui ma seda isegi teaksin ! Ma ei saa sulle midagi lubada , ritsikas , nii armas kui sa oledki . " Armas ! Ta tunnistas seda ! " Sa võiksid pisinatuke siiski lubada , " ütles Killu pilgu aja pärast . " Peab sul siis seaduslik eraomand olema ! " naeris mees , Killule tundus , et meelitatult . " Peab ! " kinnitas tüdruk tormiliselt ja kaevas nina mehe kaelusesse , mis lõhnas kevadise jõe järele . " Luba mul loota ! " " See kõik on nii hirmus keeruline . Aga kui sa vaid pisinatuke loodad , siis olgu . " Killu tõstis pea . " Kui natuke ? " Mees näitas kahe sõrme vahel : kaks millimeetrit . " Ei –nii natuke ! " hõiskas Killu , sirutas käed hargu nagu lendu kavatsedes või kogu maailma emmates , ja laksatas mehe ümber kokku . Tehvan hakkas järsku kailude järele lõhnama ning Killu kukkus kaotsi . On see kõik , mis meil olla saab ? mõtles ta pärast . On see kõik , mis mehe ja naise vahel olla saab ? On see ainus täiusevõimalus , et kaks keha , kaks vaimu ja kaks hinge kohtuvad vahetevahel , või on püsivamaid võimalusi ? Killu kahtlustas , et on . Kokkukuuluvad olendid peaksid võima vaimus koos olla iga hetk , olgu füüsiline vahemaa või valgusaastaga mõõta . Ja see tuleb kord – Tehvan Pennert , Killu Pennert , simsalabimm ! Kevad arenes ja teisenes jõudsalt , ent Tehvani ja Killu suhted justkui seisid paigas . Mõnelgi hommikul , kui Tehvan end peegli ees hoolikalt kammis , mõtles Killu : Nüüd ta ütleb , lähen kohtusse , ritsikas , hoia päkka , et lahutus oleks valus võimalikult vähe . Aga mitte sinnapoolegi , Tehvan tegeles aina rohkem ja rohkem perekonnaga , kadus teinekord lõpmata ajaks , eriti pärast palgapäeva . Kui Killu mossitas , ütles mees : Naisel on rahvusvaheline kondiitrite konkurss , poisid on liiga väiksed üksi toime tulema . Teinekord jälle : Naine läheb matustele , pean seal kodu hoidma , poisid keeldusid üksi jäämast . Või kolmas kord : Ma ju pean poisiga matet harjutama , kool lõpeb , aga temal puha kolmed , needki vaevased ! Killul tekkis kahtlus , et poiss võitleb kõigi vahenditega õiguse pärast isaga olla , isa endale anastada . Mis väega saaks Killu selle vastu ? Ja Killu hakkas plaani pidama . Tehvan ise oli idee andnud : Meesterahvas vabatahtlikult ei abiellu , aga enne poisi sündi suhted siiski vormistatakse . Ja tõesti , miks ei võiks neil kahe peale olla päris oma pisike põnn , üks armas Tehvan Tehvanipoeg ? Killu otsustas sellest juttu teha , kui jooksid inglise lapsesaamisfilmi lõputiitrid ja Tehvan polnud veel laetuld põlema klõpsanud . " Sina ka võiksid mõnikord enne salvestust unustada oma mikrofonile tuulemütsi pähe panna , " ütles ta Tehvani poole vaatamata ja neelatas ärevusest . Lause oli enne valmis mõeldud ning seepärast kohmakas . Ning hääl kunstlik . Ent Tehvan ütles vaid : " Kord juba unustasin , see lõppes krahhiga . Ei riskiks jälle proovida . " " Aga mina pole veel üldse proovida saanud . " " Jõuad , ritsikas . Sa oled alles üheksateist . Sa pole veel elanudki . " " Ega siis kohe . Selleks ajaks olen kakskümmend ammugi täis . " " On siis kakskümmend mingi tärmin ? Sul sõbrannad kõik vabad , kellelgi pole rege järel ega kivi rees . " " Neil pole niisugust armastust . " " On siis laps armastuse mõõt ! " " Aga just ! Kui naine kannab kellegi last , siis ta armastab üleni ! " " Kui on sundseis , siis vihkab üleni , " vaidles Tehvan . " Ja kui tuulemüts unustatakse , tuleb sundseis . " " Teeks siis nii , et ei unustaks , vaid tahaks lausa . " " Kui jõuaks need kakski üles kasvatada , " ohkas Tehvan . Ta mõtleb ainult enesele , solvus Killu . Aga ei , Tehvan vist taipas ja lisas : " Sa ei kujuta ette , missuguse koorma sa enda peale võtaksid ! Ise tahtsid veel õppima minna , nagu ma kingaparandusest mäletan . " " Üks ei sega teist . Õpitakse ka lapse kõrvalt , " vaidles Killu . " Ritsikas ! Ma olen sinust nii palju vanem küll , et mul peab aru peas olema , kui sul veel ei ole . " " Mulle jälle paistab , et inimese aru ei olegi peas , vaid – " " Vaid – ? " " Vaid seal ! " ütles Killu ja purskas naerma . Ning Tehvanil oli põhjust kontrollida , kus inimese mõistus siis õigupoolest on . Nii lõpeb meil alati kõik tühja , ohkas Killu , ometi rahul ja ometi õnnetu . Aga Angela Engelil olid omad mured . Ta istus palmi all nagu kustunud vulkaan ja haaras mööduval Tehvanil sabast . " Pennert , tule appi ! " Mis ajast nad sina räägivad ? imestas Killu . Ta polnud seda varem märganud . Tehvan istus . Killu istus siis ka . Engel vaatas teda nagu asjasse mittepuutuvat , aga ei öelnud midagi , hakkas närviliselt tikke rapsima . Tehvan tõmbas taskust välgumihkli ning pakkus tähelepanu nõudva käeliigutusega tuld . Mis ajast on Tehvanil tulemasin , imestas Killu . Kas ta on suitsetama hakanud ? " Oo , sul on välgumasin ! " märkas ka Angela ja sirutas sigaretti musitavad mokad ette . " Produtsent peab igaks elujuhtumiks valmis olema , " naeratas Tehvan . " Aga selleks sa valmis ei ole , et autor peab ameti üles ütlema , sest ei suuda kolme minuti jooksul stsenaariumi ümber teha . " " Pole hullu . Ütle ainult , kelle ma pean maha lööma . " " Eks Piibemanni enda , kui julged . " Angela puhus hoolikaid rõngaid palmi lehtedesse ja jutustas . Võis nii aru saada , et Tibutobu uue järje üks kandev lõik läheb seepi keetma , kuna režissööri arust on see valele kujundile üles ehitatud . Piibemann oli ütelnud : Kui mõni armunud tudeng sihukest jama ajaks , siis veel , aga elektrik ei saa ometi nii loll olla . Angela olevat olnud uhke oma mõttetöö üle , et lõppsügav kujund , ja nüüd tuleb kõik kähku ümber teha , et saaks käsikirja paljundusse anda ja osalistele välja jagada . " Näita siia , " ütles Tehvan . " See koht , kus elektrik võrgutab mamsel Moonikat . " Kolm pead kummardus üle käsikirja . " Mis siin siis viltu on ? " imestas Tehvan . " Mina ka ei saa aru . Ma mõtlesin , et elektrik võiks ju kõike seletada vooluskeemide abil . Korduvabielud ja paralleelsed abielud . Noh et vanasti olid abielud nagu voolutarbijate järjestikune ühendus , lambid said süttida üksteise järel , aga tänapäeval kasutatakse rohkem paralleelset ühendust , kõik lambid korraga põlema . Kui vanasti pidi ühe abielu enne lahutama , siis nüüd pole sest midagi , et elektrik juba abielus on , mamsel Moonika võib ennast ikkagi tema täieõiguslikuks naiseks pidada . Kas pole geniaalne võrgutus ühe elektriku poolt ! " Killul läks seest külmaks . Aga Tehvan vist ei märganud mingeid vihjeid . Mees ütles asjalikult : " Kutsume ühe elusa elektriku , las puhub klaariks . " Elektrik kutsuti alt keldrist üles . Keskealine mees kuulas sõnatult , sai vist pihta , läks keldrikomkasse ja tõi narmendava käsiraamatu , lehitses lahti ning luges : " Paralleelühenduse korral on kõik tarbijad ühesuuruse pinge all ning iga üksiku tarbija töörežziim ei sõltu teistest . Kuid ühe järjestikku ühendatud tarbija takistuse muutumisel muutuvad ka teiste temaga ühendatud tarbijate osapinged . " Elektrik laksas raamatu kokku ja vaatas kõigile kordamööda otsa , enne kui lausus : " See on vist see , mis teil vaja teada . Enamaga ei oska ma aidata . " Kuidagi alltekstikas oli tema käitumine , vaata et väljakutsuv , nagu teaks ta midagi , mida mõni neist ei tea . Kõik kolm jäid elektrikule järele vaatama , kuulasid raskete sammude eemaldumist , kuni keldrikomka ukse kääksatus hääled neelas . Ka seejärel vältisid nad pilkude kontakti . Angela ärkas kõige enne , naeratas irooniliselt ja kõneles nagu konile , mida ta energilise liigutusega tuhatoosi tampis : " No vist minu kujund töötab . Paralleelsed abielud , ehkki pingelised , on etemad kui järjestikused , kuna eelmist lampi pole nagunii võimalik kustutada . See peaks mamsel Moonikat veenma ju küll . " " Kardan , et mitte Piibemanni . Ja televaatajat ehk ka mitte , sest inimesed jagavad elektrist veel vähem kui abieludest , " ütles Tehvan otsmikku hõõrudes . " Tundmatut tundmatu abil seletada on alati riskantne . " " Aga efektne ! Keegi ei riski näidata , et aru ei saa . " " Autor peaks madam Moonika loogikast kõrgemal seisma . " " Järelikult ? " " Järelikult soovitan kõrvale jätta . Vähemalt esialgu . Eks edaspidi vaata . " Killu muigas kõveralt : kahtlaselt tuttav sõnastus ! On siis laiatarbekaup see , mida tema pidas nendevaheliseks privaatsuseks ? " Seitse minutit musta auku ! " porises Angela , registreerinud Killu kõvera muige ja muianud vastu veel kõveramalt . " Mille kuradiga ma seda täidan ! Just Piibemann ise tahtiski , et Sigridi-proual oleks vähemalt seitse minutit rolli . Et proua ei olevat tükk aega ekraanile saanud ja nii edasi . No ma siis täpselt mõõtsin nagu mõni püksirätsep ! " " Rakenda järgmiste osade ideid . Neid sul ju on ? " " Lademes . Aga märkmed kahjuks kodus . " " Mälu sul ju ikka kaasas ka ! Pole hullu . Säh , võta minu pastakas . " Angela ei võtnud , lappas käsikirja kokku ja tormas minema . " Tehvan . Kas ta mõnitab meid ? " sosistas Killu . " Ja Piibemann taipab seda ? " Tehvan vaatas Killut pika silmapilgu . " Seda ma Angelast ei usu . " " Aga miks ? " " Lihtsalt ei usu . Võimatu ! " " Mina küll usun . " " Sa ei tunne teda . " " Sina tunned ? " Tehvan kõhkles . " Tunnen . Ta on mu klassiõde . " " Seda enam ! Siis tunneb ta ju sinu naist ! Ja naine hoiab naise poole . " " Eksid . Temal küll pole põhjust minu naise poole hoida . " Killu tundis , et kivistub . Ta kähistas , silmad suured : " Järelikult – " " Järelikult ei midagi . " " Tehvan , tema siis ongi sinu – " " Ritsikas , need on vanad asjad . Igivanad . Me keegi ei käi ammu enam koolis . " Tehvan puudutas Killu küünarnukki , aga Killu tõmbas käe ehmatusega ära , nagu oleks nüüd tema see , kes kõrvalisi silmi kardab . Ta lipsas läbivaatusse justkui musta materjali plaane üles märkima . Tehvan järele ei läinud . Esimest korda tundis Killu kergendust , et Tehvan pidi õhtul poisse kantseldama . Nõnda võis tüdruk aegsasti voodi pugeda ja näogi seina poole pöörata ega pruukinud Tehvani tulemisest hoolida . Söögu või ärgu . Aga Tehvan ei vaadanud köögi poolegi , rapsas seinalambi põlema ja tõstis Killu istukile . " Sa ei maga ju ometi ! Niipalju ma sind ikka tunnen . " " Oh Tehvan ! Sa ei tunne mind üldse ! " kostis Killu pisaratega võideldes . " Miks sa mind kingaparandusest ära tõstsid , kui sul nagunii naine ja kooliõde juba olid ! " " Sa särasid ! Oh kuidas sa särasid tolles armetus hallis ruumis ! Tahtsin , et aitaksid minu seriaalil särada . Ma väga armastan oma seriaali , väga ! Mul ei olnud sinu suhtes mingeid isiklikke plaane , enne kui – " " Enne kui nägid , et plika on vist armunud . " " – enne kui märkasin , et oled ka minusse säranud . Ma mõtlesin sinust üksvahe ööd kui päevad . Ma olen olnud aus su vastu , ritsikas . " " Seda muidugi . Sa ei ole midagi lubanud . Mul seisab see meeles küll . Sa oled aina rõhutanud oma poisse ja perekonnakohustusi . Aga Angelast oled vaikinud . Küllap on siis põhjust . " Tehvan ohkas sellise aktsendiga , nagu oleks ta keegi , kes peab mõistmatule lapsele banaalsusi seletama . " Muidugi meeldis Angela mulle koolis , aga meil pole midagi olnud . Tema isegi ei tea sellest midagi ! " " Eksid . Tüdruk teab alati , kui ta mõnele poisile meeldib . Ja kui poiss ka temale meeldib , siis ongi kõik olnud . Kõige ilusam aeg ongi , kui midagi pole sõnadega seletatud ega läbi räägitud , aga ometi on suur võimalus käeulatuses , just seda ei unusta üks tüdruk surmani . Ja see võib iga hetk keltsa alt välja sulada . " " Võib-olla . Tüdrukuid on igasuguseid . Meil igatahes olid seltsimehelikud suhted . Mina tegin talle joonestustöid , tema mulle nagu vastutasuks kirjandeid . Nonde kirjandite pärast ma teda autoriks kutsusingi , sest fantaasiat oli tal küllaga , ta oli võimeline igal teemal kolm-neli kirjandit käisest raputama , teistele ju ka . " " Teised olid tüdrukud , " ütles Killu elutargalt . " Seda vist küll . Võib-olla olin jah ainus poiss . Aga see ei muuda asja . " " Oh Tehvan ! Ma ju armastan sind nii väga ! " " Ja mina sind , " tunnistas Tehvan . " Ma ei taha sind kaotada , arusaamatuse tõttu pealegi . " " Sul ei õnnestu mind kunagi kaotada , " kinnitas Killu pühalikult . " Sa võid mu voodist kaduma minna , ent mitte südamest . " " Esialgu olen ma su voodis täiesti olemas . Eks näe , kuis edaspidi , " naeris Tehvan vallatult ja suudles Killu silmad kuivaks . " Ärme ruttame sündmustest ette , " naeris Killu . Ja mõtles sinna juurde : Tehvan Pennert , Killu Pennert , simsalabimm ! Ning rahu oligi jalule seatud . Nad olid päevast päeva õnnelikud ning nende rõõm ja teineteise nokkimisvalmidus nakatas teisigi . Võib-olla seetõttu sai võimalikuks lausa ülemeelik kolmapäevane koosolekupidamine . Päevakord iseenesest ei eeldanud mingit lustakust – üks sponsor oli pankrotti läinud ja Tibutobu tootmiskulusid tuli oluliselt kärpida . See muidugi ei takistanud Piibemanni üles tõstmast oma noore sugulase rakendamise tarvidust , kes ikka veel oli rakendamata , kuid kellele saaks ju vähem maksta kui mõnele staarile , nii et kokkuhoid oleks ikkagi märgatav . " Mul on ettepanek ! Meie oludes optimaalne ! Koondame lugupeetud autori , salvestused jäävad üldse ära ja kokkuhoid on kolossaalne ! " pakkus Tehvan allaneelatud naeruga . Piibemann jäi produtsenti rumala näoga vaatama : sihuke kergats , ikkagi ametlik tootmisnõupidamine ju ! Aga autor läks mänguga kaasa . " Poolest saadik väärt mõte , poolest saadik paha mõte ! " ütles Angela . " Autori võib puusse puua , aga kuhu me siis uue imelapse rolli riputame ? See on peaküsimus , mis võib päid maksma minna . " Kõik itsitasid , kes pihku , kes taskusse . Piibemannil oli targem tögamisest mitte aru saada . Liiatigi kui see ei ületanud sõbralikkuse piire . " Kas meil on rolle või tegevusliine , mis on end ammendanud ? " seadis režissöör küsimuse konkreetselt üles . Ei ole , ei ole meil selliseid . Sest õigupoolest tegevusi ju polegi , on rohkem kõnelemised ja sõnelemised , tegevusest ja kavatsustest rääkimised , mida võib häda korral alati lõpetada , enne kui need õieti alanudki on ; aga kas meil on sihuke häda käes . " Nõus , nõus , kui ei ole , siis ei ole , " laiutas Piibemann käsi . " Vaatame siis teisiti . Kas meil on osatäitjaid , kes on rollist väsinud või tüdinud ? " Ei ole , ei ole meil selliseid . Lausa vastupidi , ikka ollakse õhevil ja ettevaatlikult uurimas , kas järgmises osas rolli tuleb või vähemalt ülejärgmiseski ; ja ikka rõhutatakse , kui ühe perena ennast tuntakse ja kui tühi on nädal Tibutobuta . Pikk paus oleks igaühele pettumus ja arusaamatus , umbes nagu jalaga tõukamine puhastverd penile : ta ei saa aru , mille pärast selline kohtlemine – ta on ju nii loomutruu olnud ! " Vaatame siis kolmati . Kellele on Tibutobu lihtsalt üks lisateenistus , mida kas on või ei ole , nii et selleta saaks hakkama küll ? " Et kas meil on selliseid ? Kõik vaatasid üksteisele otsa . Vaikisid . Ootasid , et režissöör ise oma käed määriks . Piibemann ei jätnudki ütlemata : " Aga Pärt Pärtelson . Päris tõsiselt . Ma tean ja mäletan , Vaiki , mis sa kana kusemisest ütlesid . Ent siiski . Kaalugem . Kas Miku-poisi osa on seriaali seisukohalt nii tähtis , et sellest ei saa – kahjutundes küll – loobuda ? " " Pärt Pärtelson on meil ainus professionaal , lubage tähendada , " ütles Vaiki . " Seda enam ! Just temal on võimalik endale tööd leida , sest ta on tõeline professionaal . Tõtt-öelda ongi too roll liig tühine sellise kaliibri jaoks , tal ei ole võimalust vaimu pingutada , ja pealegi – olgem ausad – kergitab tema meisterlikkus trupis pingeid , " seletas Piibemann . " Tekkinud situatsioonis , kus raha ei ole ja elu tuleb koomale tõmmata , peame meie hoidma oma inimesi nagu silmatera ja vastutama just nende saatuse eest , kes leivatükita võiksid jääda . " Selle vastu ei vaieldud . Näis , et vaikimisi oligi otsustatud . Või õigemini harjutud : eks režissöör vastuta . Tema saade , tema inimesed . " Ma tahan siiski teada , kas ma peaksin tapma tolle õnnetu Miku-poisi lõplikult või jätma edaspidise elluäratamisvõimaluse ? " ei saanud autor rahu . " No ütleme , et üsna lõplikult , " otsustas Piibemann . " Ja kuidas ma ta tapan ? Kuidas oleks piisavalt intelligentne ja intrigeeriv ja vaatajaid juurde võitev ? " tahtis autor veelgi teada . Nüüd saadi lõõpimistuju jälle tagasi . Kuidas jah vaatajale enim meeldiks , millisest telepildist ei saaks ta pilku lahti ? Lasti fantaasial lennata . Kõrgel kuusepuus rippuv Miku-näoline kaltsunukk , madaam Moonika leiab selle kohutavalt kiljudes ! Labane , parem jääauku uputada , ise veel raiub jäässe augu , kaob ja keegi ei leia ! Nüüd suvel jääauk ! Metsajärvedel on jää veel peal , rabe küll , aga – . Kui saade eetrisse läheb , pole sellest mälestustki , vaataja ei usu või mõtleb : miks nad vana seeriat näitavad ! Ega siis seda pea naturaalselt mängima , naljatilgad , lihtsalt Miku on kadunud ja keegi kuskilt kuuleb ja jutustab teistele , et jääauku ja ise veel raius ja mis ta vaeseke võis selle juures mõtelda , kui raius . Vaataja ju nüüdsama Mikku oma silmaga nägi ! Noh oligi viimane kord , enam ei näe ! Nii ikka ei lähe küll , et oligi kõik , näitleja peab saama väärikalt lahkuda , ta peab ikka ette teadma , et Mikuga on lõpp , et viimast lõiku teeb ja et teise rolli lootust tal Tibutobus ju ka ei saa olla . Kes seda Pärtelsonile ette laulab ? Kõik vaatasid Piibemanni otsa . " Preili Engel teeb stsenaariumi valmis , siis näeb ta sellest isegi . " " Mina ei taha selles kuidagi süüdlaseks jääda ! " protesteeris Angela ja pani uue suitsu tormama . " Süüdi oletegi ! " pistis sekretär . Kõik vaatasid Mirjet , et kas tema tool tegi äkki häält . " Õhu mürgitamises olete jätkuvalt süüdi , " seletas Mirje köhimist demonstreerides . Angela tampis sigaretti tuhatoosi surnuks , iga liigutust järsu sõnaga saates : " Ma nõuan – et härra – Piibemann – härra – Pärtelsoniga – enne – kokkuleppele – jõuaks – muidu – mina ei – mängi . " " Teil polegi vaja mängida , teie kirjutage valmis ja kõik ! " naeratas Piibemann õige armastusväärselt ja paljastas võimsad valgendatud hambad , mille hampsamisvõime oli preilile ikka muljet avaldanud , pealegi kui preili oli protesti potentsiaali tuhatoosi tampinud . Killu ja Mirje kui kõige nooremad hakkasid kohvitasse koristama , kuna Tehvan tõmbas autoriga otsi kokku . Angela kurtis , et nii äkki ikka ei saa , kogu senises tegevuskäigus pole pisimatki vihjet mingilegi ebakõlale , mis võiks Miku-mehekese saatuse nii traagiliseks käänata ; vahest oleks arukam lasta tal lihtsalt ära kolida . " Kolimine ei oleks lõplik lahkumine , ei või jätta asjatuid lootusi ei osatäitjale ega vaatajale . Mulle tundub , et Piibemann ei tahaks seda , " ütles Tehvan . " Kas neil – ma mõtlen Pärtelsonil ja Piibemannil – on omavahel kisklemist olnud ? " " Ei mina tea . Mida ei tea , seda ei kipu oletama . " " No ehk võiks segada siia maffia või mõne narkomaani vägiteo , " pani Angela ette . " Oleks igati usutavam . " " Ma olen Piibemanniga rääkinud ja aru saanud , et vaatajale peaks jääma mulje , et Pärtelson lahkub omal soovil ja lõplikult . " Edasi Killu ei kuulnud , sest läks kandamiga kraanikausi juurde . Kui ta uue koorma järele tuli , sattus kuulma Tehvani rõõmsat hüüatust : " – see sobib , see on väärt idee , ritsikas ! Tööta sellega ! " Killu võpatas ja tõstis silmad . Kuid temaga polnud kellelgi asja : Tehvan ja Angela vaatasid teineteisele võidurõõmsalt otsa . Killu jättis kohvinõud kus see ja teine . Kui ta jälle üles tuli , jopes ja õlakotiga , seisis Tehvan üksi akna all , käed seljal rahutult sõrmi mudimas . " Kas sa ei karda , et nii mitmed ritsikad su elupuu paljaks närivad ? " hammustas Killu käigult . Tehvan pööras ümber . Ent tema pilgus polnud teolt tabatud poisi kitsikust . Ta ütles kõige tavalisema häälega : " Lähed juba ? Oota , ma tulen kohe . Ma võtan ainult mapi ja jopi . " Minul on jope , Tehvanil jopp ja sellega võiks piirduda meie kahe erinevus , mõtles Killu , aga kahjuks on meie eluvaadete vahel terve maailmaruum . Tehvan Pennert , Killu Uppin ! Tänaval hakkas Tehvan naerma . " Sina siis ei salli teist ritsikat enda kõrval , isegi kui see on keelevääratus . Ma ütlen ritsikas kolmsada neliteist korda päevas ja mis ime siis , kui ütlen kolmsada viieteistkümnendat puhku ka , puhtautomaatselt . " " Ta ju teab , et ritsikas olen mina , seda teavad kõik juba ammu ! " " No kui teavad , siis on sõna tuntud . Ja tuntud sõna ei saa tabu olla , eks ole ? Tegu oleks nagu ühenimelistega . Kui kellegi naine on , ütleme , Katrin , siis ei arva ju keegi , et too mees peaks teiste Katrinite nimetamist vältima . " " Sa saad ju ise aru , et su loogika lonkab ! " ütles Killu , kuid ei saanud siiski naeru tagasi hoida , sest päike paistis ja Tehvan oli ta kõrval nii soe ja püüdlik . Ja eluhorisont oli seni pilvitu püsinud . Tehvan Pennert , Killu Pennert , simsalabimm ! Ühel ööl ärkas Killu imelikust rahutuks tegevast tundest , otsekui oleks keegi neil toas . Ta tõstis pead , vahtis , kuulatas . Ei kedagi , Tehvan magas sügavalt . Killu ronis vaikselt üle Tehvani , käis vaatas kööki ja esikusse , silmas aknast õuegi , avastamata midagi kahtlast peale eriliselt heleda koidupuna . Kõik oli kui peo peal ja nagu olema peab . Jääkapp surises omaette , toolidel tukkusid naisehilbud ja meheriided läbisegi , tooli all suudles Tehvani tuhvel Killu lõhkise ninaga sussi . Tehvan oigas kergelt , keerates ennast ristseliti Killu asemepoolele . Killu pidi nüüd serva peale mahtuma . Ta lükkas tekiääre kõrvale ja roniski juba , ent jäi võlutult vaatama Tehvani tõivetit : see tuksus ja paisus ja kerkis , see ajas end uhkelt püsti , ehkki Tehvan magas , see elas oma salapärast elu nagu mõistusega olend . Tehvan magas tõesti , ja Killu võis häbenemata vaadata , ta sirutas koguni käe ja puudutas . Tehvan magas ja Killu puudutas julgemini toda tuksuvat eluallikat , imelist eluloojat . Äkki Tehvan norsatas ja tegi silmad pärani lahti . Ta pilk oli ärgas , pupillid suured , need tõmbasid kui magnetiga , ja Killu nägi neis selgesti poisipeaga naise kuju . " Sina , " ütles Tehvan justkui väsinult või pettunult , maigutas suud ja kustus unne . Aga tema uhke tõivet sulas alla kohutava kiirusega , vajus longu ja maha , närtsis ainsal silmapilgul haledaks varemeks . Nagu New Yorgi Maailmakaubanduskeskuse torn , mõtles Killu . Ongi ilma lõpp , mõtles Killu , see polnud ju mina seal Tehvani silmades , päris kindlasti mitte mina . Tehvan , sul on teine , mõtles Killu ja tundis : ta pea on täiesti tühi . Ei ühtki ideed , ühtki unistust , ühtki mälestust enam . Vaid häbisähvatus nagu terav noalöök – veel hommikul , kui Tehvan läinud ja laud kraamitud , oli ta uusi kardinaid üles panna kavatsedes üht valget tüllilaidu ümber näolapi krousinud ja pika slepina järel lohistanud , et imetleda rõõmsat mõrsjat . Hundimõrsja on ta , soepruut ! Ilmsiund valgest loorist oli ta juba lapsena näinud , põksuv hing küpsemas elu tipptunniks . Hochzeit , ütlevad sakslased . Pulmad ei ole vaid ilus komme ja ilus pidu , oh ei , sakslased teavad ! Pimedas toas teki all oli ta unistanud mehest , mehine mees kogu eluks , pikaks eluks . Ta oli oodanud . Ja kingaparanduses ära tundnud – tema . Jää magama , Killu Uppin , homme on salvestus , ütles ta enesele , ent vahtis hommikuni lakke , silmad suured nagu seisva veega tiigid . Kell tirises ja Tehvan tõusis nagu harilikult . Kas ta ei mäleta midagi ? Või oligi kõik vaid uneviirastus ? Vaevalt . Killu oli end ju korterit pidi virgeks kõndinud . Ta oli selgesti näinud Tehvani pärani silmades lühikese tumeda juuksega mitte just verinoort naist . Tema sõrmeotsad mäletasid jämeda veresoone tuksumist Tehvani tõivetil . Veel meenus Killule öösel märgatud mehetuhvel suudlemas tema irvitava ninaga sussi ; Killu viskas kontrollpilgu tooli alla : nii oli . Ta polnud und näinud , fakt ! Tehvanil on teine . Või õigemini esimene . Või õieti mitte esimene , vaid eelmine – eks too olnud Tehvani naine , Tehvani poegade ema , kes muu . Tehvan ei käi niisiis ainult poegade juures , tal on rohkemgi vajadusi või kohustusi ! Preili Engel oli ju vihjanud : järjestikuses vooluringis pole eelmist lampi nagunii võimalik kustutada . Nõnda siis härra Pennert , proua Pennert , preili Uppin – seis nagu alguses , ainult natuke veel lootusetum . Hommikulauas küsis Killu : " Ütle , Tehvan , kas sul olid seal – su poiste kodus , ma mõtlen – sinised kahhelkivid köögi seinas ? " " Miks olid ? Need on praegugi . " " Nojah on . Sul ju ikka olevik on . " " Millest sa räägid ? " " Ei millestki . " " Sa nägid halba und , ritsikas ? " Tehvan oli nii ametis härjasilmaga , et võimatu tundus teda häirida . Killu ohkas ja ütles : " Vist küll . " Ent Tehvani kahvel peatus poolel teel . " Kas sa tahad öelda , et nägid minu köögi siniseid kive unes ? ! " " Mitte unes , vaid ilmsi , ja mitte täna , vaid kui sa veel tolles kodus elasid . " " Mis see peab tähendama ? Sul on nõiavõimed ? " " Kui ainult oleks ! " " No mis sa siis nõiuksid ? " " Oh Tehvan ! Ikka sedasama ! " " See sul ju nõidumatagi . " " Mul on hirm , Tehvan ! Midagi juhtub ! Koledat ! " " Maavärisemisi meie kliimas ette ei tule , ritsikas . " " On hullemat kui maavärisemine . " " No näiteks see , kui salvestusele hiljaks jääme ning Piibemanni iroonilist nägu peame vahtima , " muigas Tehvan ja pühkis taldriku leivatükiga üle . " Kas su naisel on suurte lehmapunaste moonidega hommikumantel ? " küsis Killu , kui nad ükskolmat stuudio poole tõttasid . Tehvan mõtles järele . " Õigupoolest ei meenu , aga mis siis ? Kas nägid ka seda unes ? " " Mitte unes – ilmsi , ma ju räägin ! Kas sa siis kunagi ei märka , mis naisel seljas ? " " Märkan , aga see peab midagi rabavat olema . " " Näiteks taevasinine kostüüm , " torkas Killu . " Jah ja selle kordus samal päeval jälle , see jääb muidugi meelde . " naeris Tehvan . " Mis oleks selle kõrval miski lehmakarva punane ja pealegi matslikult suureõieline ! Kus sa seda nägid ? " " Ma nägin – ilmsi – , et su naine istus selles mantlis ja kirjutas jõulukaarte , sellal kui sina köögis taldrikuid kuivatasid . " Tehvan itsitas kui poisike . " Ka sa oled mind millalgi näinud midagi seesugust tegemas ? " " Ei . Ka mitte naela seina löömas , kella parandamas või leiba ostmas . Aga seal sa ju seda teed ! " " Kui kästakse . " " Kas sa ise ei märka , mis vaja ? " " Igaüks kamandagu oma kuningriigis . " " Ja sinu kuningriik ? " " Tibutobu . " " Oh sa tobu ! See ju välja mõeldud ! " " Naiste maailm on ka välja mõeldud – kõiksugu kaardikirjutamised ja lehmakirja kleidid , mida kunagi pole olnud . Aga mis toimib kui reaalne ja võib põhjustada reaalseid pingeid . " " Ma siis polegi selgeltnägija ! " ohkas Killu . " Ei , kuid fantastiliselt huvipakkuv fantast ! " lohutas Tehvan , enne kui teda enda ees uksest sisse lasi . Piibemann juba ootas . " Tibutobu salvestus jääb ära , et te teaksite . Vana valge ei pääsenud ülevaatusel läbi , pidurisüsteem lekkivat . Uppin , mängige ülehomseks ümber , " käskis ta . " Kas nii kähku saab autot korda ? " kahtles Tehvan . Kuid Piibemann oli suureline : " No kurat , ma tahaks näha meest , kes saab teletööd takistada ! Homme on seal teine vend ja teised jutud . Remonti saab minna pärast salvestust , ega ma vaidlegi , üleülehomme – palun väga ! " " Vot sulle säh ! " porises Killu Tehvanile . " Ülehomme on proua Sigridil minu arust muuseumis valvekord , kas teda vabaks antakse . " " Kui sa ei saa kombesse , ütle , ma katsun ta ülemusele konnasilmale astuda , " lubas Tehvan , pilgutas ulakalt silma ja jooksis trepist üles . " Fuih , Tehvan , daamidel ei ole konnasilmi ! " hüüdis Killu talle järele . " Killuke , küll juba Pennert teab , kellel kus konnasilmad kasvavad , " irvitas autojuht . " Produtsent peabki seda teadma , " naeratas Killu püüdlikult . " No milles siis probleem ? " küsis autojuht . " Kas on probleeme ? Minu arust küll mitte . " " Tore on , tore on , " kiitis autojuht ja patsutas Killut lepitavalt õlale . " Hea nali on alati hea . Ära võta südamesse , lapseke . " Kuhu siis mujale kui mitte südamesse pidi Killu seda võtma ? Ta näppis tujutult telefoni ja siunas magamata ööd . " Uppin , tulge pulti ! " hüüdis Piibemann üle ukse . " Otselõik pealinnale . " Otsesaateid Killu kartis . Kui seal midagi viltu läks , siis tagasivõtmatult . Ehkki režissööri assistendi ülesanne oli režissööri kamandamise peale vaid õige kaamera nupp sisse vajutada , pelgas ta alati , et ei taipa nii kiiresti või eksib nupuga , sest peab samal ajal jälgima režissööri kätt , kui see nagu dirigent vägesid juhatab . Käsi ülal nõudis tähelepanu , käe langemine kaamera eetrisse andmist . Vahel varitses käsi ülal kaua sobivat kaadrivahetushetke ning Killu näpp nupul kippus kiirustama , teinekord aga hilines , sest käsi langes enne , kui Killu õige nupu leidis . Seda ka ei tohtinud segi ajada – nimi oli käsk kaameramehele , number assistendile . Maailm näpuveast ju kokku ei varisenud , küll aga eneseusaldus . Piibemann oli oma sõiduvees . Etkar , tõmba üldiseks ! Kolmas eetrisse ! Esimene ! Aare , paku plaani ! Teine ! Paul , võta pika toruga ! Väga hea , Paul , hoia paigas ! Esimene ! Etkar , ole valmis ! Kolmas , läks ! Aare , võta laud sisse , tsurkame raamatu detailselt , väga hea ! Teine ! Ja nüüd juhtus aps . Eetrimonitorist nägi Killu oma õuduseks , et teise stuudiokaamera ülisuure raamatu asemel läks vaatajateni esimese kaamera kõrvakratsiv härrasmees . Killu oli jälginud Piibemanni kätt ja pannud mööda . " Teine , kurat võtaks , teine , ütlesin ma ! Käsi ära magatud ! " pragas Piibemann . Nagu unes kobistas Killu lõpuni see kuus pikka minutit , pärast vabandas hädise häälega : " Jälgisin kaamerapilti . " " Kolme monitori vahin mina , teie asi on nuppe passida ! " torises Piibemann . " Oleks aeg juba osata , varsti aasta õpitud ! " Muidugi oli režissööril õigus , aga miskit hullu polnud ju sündinud ! Inimene võib ju ennast vabalt tunda ja vajadusel kõrva kratsida , olgugi ta härrasmees . Või just see ongi härrasmehe tunnus , et ta ennast igas olukorras vabalt tunneb , ka saja tuhande vaataja ees . Härrasmees igatahes ei pasundaks tühise eksituse puhul käe äramagamisest , see on nii alandav , ja pealegi vale . Killul oli endast lõpmatult hale . Tehvan oleks saanud teda lohutada , aga Tehvan ei teadnud , mis puldis juhtus , öist šokki ei aimanud ta ammugi . Miski hoiatas Killut , et ta sellest ei räägiks . Igaüks peab oma koormat ise kandma , oli Tehvani põhimõte ja Killu hakkas taipama , mis see on . Kummatigi oleks ta tahtnud , et neil oleks viimse hingetõmbeni ühine elu , et nende vahel poleks ühtki saladust , ühtki varjavat riidehilpu . Muidu ela kui ühiselamus , arvas Killu , kus inimesed suhtlevad ka , kui viitsivad , aga enamasti tegeleb igaüks oma asjadega ja unustab kohe ära , mis teine rääkis või kavatses . Mirje tuli , kummardas usalduslikult üle Killu ja uuris : " Kas Angela on uue jupi valmis saanud ? Kuidas Miku tapetakse ? " " Ma ei tea . " " Sa ei tea ? ! Kas Tehvan ei räägi siis ? Kas te õhtuti ei aruta ? " " Võib-olla pole Angela stsenaariumi veel esitanud . " " Aga idee ? Tehvan ju kiitis , et hea mõte , kui me tookord lauda koristasime , kuulsid ju ise ka . Mis too oli ? " " Ma ei küsinud . " Killul olid ju muud mured olnud . Mirje vaatas Killut kahtlustavalt ja tõmbus eemale . " Ma küsin täna , " lubas Killu . " Mind ennast ju huvitab ka . " Ta küsiski , niipea kui nad Tehvaniga omavahele jäid . " Ei ütle ! " naeris Tehvan . " Olgu üllatusi ka ! " " See on nüüd küll üllatus , " pettus Killu . " Kui maailm enneaegu teada saab , pole mingit efekti . " " Mis maailm ! " põlastas Killu . " No kas sa arvad , et maailm ülehomme ei tea , kui Mirje täna teab ? " muigas Tehvan . " Kõik sa ka ära aimad ! " imestas Killu . " Või kuulsid pealt ? " " Ahaa ! Sul oligi siis Mirjelt ülesanne ! Seda ma kahtlustasin , sest sinu hääles puudus omapoolne huvi . Sa ei oska teeselda , ritsikas , võta seda arvesse . " " Aga kui ma talle ära ei räägi ? " " Mis sa talle siis ütled ? " " Ikka et ei tea . " " Seda hullem . Siis peab ta sind salalikuks , kuna sa teeselda ei oska . Siis on parem , kui sa ausalt ei tea . " " No olgu , üks-null , " tunnistas Killu . " Kas ma peaksin teesklemist õppima ja harjutama ? " " Sa juba natuke harjutadki , " muigas Tehvan . " Oh Tehvan ! Kuidas ma seda ei tahaks ! Ma tahaksin olla selge ja puhas nagu kristallvaas ! " " Et sind katki löödaks ? " " Tehvan ! " " Ritsikas ! Mitte mina . Aga elu . Kus su õlakott , lähme . " Mirje oli all ootevalmis . Killu raputas tema poole pead ja tegi nägusid . " No nii ! " naeris Tehvan . Kui nad õhtulauas istusid , otsustas Killu öist seika veidi uurida . Et ta parajasti leiba lahti lõikas ja hoolega sõrmedele vahtis , siis võis ta nagu muuseas küsida : " Kas sinu naisel on poisipea ? " " Nüüd on . " " Aga enne ? " " Pikad juuksed . Peaaegu nagu sinul . Vast veidi tumedamad . " " Miks ta maha lõikas ? " " Ma pole küsinud . " " Aga sa tead . " " Noh vist lahkumineku pärast . Nagu paljud naised . Uus elu , uus immits . " " Aga te ei ole ju päriselt lahus . " " Mul on poisid , ritsikas . " " Mõtle järele , Tehvan . Kas sa tegelikult oled siin kodus ? Võib-olla on su süda siiski seal . Elasid seal , süda oli siin ; nüüd elad siin , süda on siiski seal . " " Need on kahepoolsed asjad , ritsikas . Ta tõstis mu kohvri ukse taha . Tema valis . " " Sa ju tead , miks ta nii tegi ? " " Tahtis , et ma paluma ja tõotama hakkaksin . Seda ei tee ma kunagi . " " Uhkusest ? " " Seda ka . Aga oli muudki , nagu sa mäletad . " " Oli . Minevikuvorm . " " Kuhu sa tüürid ? " " Et sa mõtleksid järele , kus on päriselt su kodu . " " Kodu on seal , kus ma olen , " kinnitas Tehvan . " Kodu sul turjal nagu viinamäeteol , " ohkas Killu . " Inimesed elagu teisiti . " " Ärme rutta sündmustest ette . Niigi on elu raske . " " Raskustest saab üle . Kui on selgus . " " Vahekordade arengu käigus ei saa selgust olla . Kui on selgus , pole arengut . " " Nokk lahti , saba kinni , saba lahti , nokk kinni , " muigas Killu . " Sa oled nii ilus , kui naeratad . Aga sa naeratad järjest harvem . " " See oleneb sinust . Mina olen vaid sinu meeleolu vastukaja . " " See on mehele liiga ränk , olla kaks . " " Naine on tihti kaks . Ta tahabki kaks olla . " " Jõuad , ritsikas . Võib-olla sööksime vahepeal natukenegi ? " " Söö , Tehvan . Mina olen nõus õhust ja armastusest elama . " " Nüüdsama justkui olid nõus armastusest loobuma . Või ajan ma midagi segi ? " " Kui sa ka otsustad minna , ega sa mu armastust ära jaksa viia . See jääb ju ikka . " " Ühepoolne armastus kuivab kiiresti , ritsikas . Nagu kevadine oja , kui uut vett ei tule . " " Sa ei tea naistest tuhkagi , Tehvan . " " Sina meestest juba natuke tead ? " " Jah . Oma tarbeks piisavalt . " Tehvan võttis Killul lõuast ja tõstis ta näo , et uurivalt silma vaadata , enne kui põsele suudles . Vennalikult . Kiretult . Mujalolevalt . Pärast võttis Killu magava Tehvani kõrval oma päeva kokku . Mis oli ta võitnud või kaotanud ? Kas oli ta Tehvanile ukse minekuks lahti teinud ? Aga kohvrit ta küll ukse taha ei tõsta , ei , tema ei vali ; ent tema naiseuhkus oli Tehvanile meenutanud meesterahva eesõigust ja kohust . Ükskord tuleb see päev , kus Tehvan otsustabki : annab oma naise vabaks , kingib Killule oma nime ja Tehvan Tehvanipoja . Tehvan Pennert , Killu Pennert , simsalabimm ! Nõnda saab see olema ja mitte teisiti . Killu pani pihud põse alla ja uinus – peaaegu üksinda , sest Tehvan oli nagu teda polekski . Tehvan viibis kuskil ära , ainult ta kest hingas tasakesi Killu selja taga . Tol hommikul kogunes Tibutobu võttegrupp ootusärevuses : stsenaariumi pole laiali jagatud , rollitäitjaid pole kohale kutsutud , kuhu mida salvestama minnakse , pole öeldud . Killu kinnitas , et tema , ausõna , ei tea muud , kui et plaanitsetakse üleüldist üllatust . Engel muidugi teab , Engel selle ju käivitas , arutati , kindlasti teab Pennert ja tõenäoliselt ka Piibemann , sest kuidas muidu saaks ta vägesid juhatada . Kui vana valge tiirutas haruraudteele , taipas Mirje kõige esimesena : " Ehee , raudteeõnnetus ! Miku kargab üksildase veduri alla , sest ega me tervet rongi ikka üürinud . Võib-olla piisab dresiinist . " Nüüd selgus , et kunstnik oli vannutatud asjaosaline – Vaiki tõstis seni saladuslikust pappkastist inimsuuruse nuku , ja sellel oli Miku , õigemini Pärt Pärtelsoni elutruu nägu . Ah ! Oh ! Ja käedki olid lausa inimese omad ! Petab ära kaamera terava silma ja vaataja siis ammugi ! Kuidas Vaiki seesugust oli meisterdanud , tõeline võlur , fenomenaalne talent ! Naised kaltsutasid Mikut käest kätte ning Mirje andis südamliku musi - mmmh ! ja tantsis temaga valssi . Viimset valssi , kiitis ta ise , surmaminejaga tantsida on tõeline närvikõdi . Killu vaatas eemalt pisut ebalevalt , rekvisiit tundus liig elus ning kavatsetav mäng sündsusetuse piiril . Lõpuks sai Mirjel küllalt . Ta kilkas : " Angela ! Angela ! Kuhu poisi paneme ? " Angela näitas , mispidi tema meelest peaks üks enesetapja rööbaste vahel istuma . Piibemann tuli ja kamandas kõik teisiti . Siis saabus vedurimees ja seletas , kuidas tavaliselt on . Nii jäigi , nagu asjatundja ütles . " Tehke siis ise ka hirmund nägu , võtke tõsiselt , " ütles Piibemann vedurijuhile . " Kas mina olen rollis või ? ! " imestas vedurimees . " Vot tebe rass ! Oleks teadnud , oleks uuema mundiiri pannud ! " Angela itsitas Killule : " Kus lihtsameelne ! Plaan on kaks sekundit pikk – vedurijuhi suured õudust täis silmad , kus see munder veel paistab ! Ma ennustan : kui Iivan näitlema kukub , ei tule midagi head ja tema silmi peab keegi teine etendama . " Aga vedurimees oli suurepärane . Tal seisid silmad püsti peas , ta kisendas , suu pärani et kurgunibu paistis , ta vehkis kätega ja andis paaniliselt vilet . Ta oli nõus seda ikka ja jälle kordama nii kaua kui kulub ja kauemgi veel . Musta materjali võeti mitu minutit . Talent rahva hulgast , kommenteeris rahulolev režissöör . " Kas oletegi kunagi kedagi alla ajanud ? " uuris Vaiki vaimustatult . " Oletegi nagu selle töö peal ? " Vedurijuht raputas pead ja kiitis : " A mina palju filmisid vaatan ! Nuud siis ennast ka vaatan ! Mina kõigile telefoonin , ja mul üks pisike padruuga kah , las vaatab ! " Miku-vaene oli kapitaalselt puruks sõidetud , nägu lömmis , üks silm rippus traati pidi peast väljas . Too traat tegi kõigile palju nalja . Kunstnik kattis selle punase värviga ja ütles , et mis te naerate , see on silmanärv , täpselt mis vaja . Siis kallati ja piserdati ohtralt punast vedelikku haisvale killustikule õliste liiprite ja just-nagu-laiba vahel ; Angela seadis mulluseid murtud peaga kõrsi kunstipäraseks natüürmordiks , mis ühtekokku pidi sümboliseerima nii elu haprust ja hallust kui surma verevat lunastust . Vedurijuht kamandati allaaetu poole jooksma ja mängult mobiiliga helistama . Mõte tekkis kohapeal , seda stsenaarium ette ei näinud , aga milleks lasta heal juhusel mööduda , pealegi kui vaimustatud vedurijuht renditasust loobus ning honorarist juttugi ei teinud . Ju saaks võlg tasa , kui padruuga end tähtsana tunneb , kuna tema intiimtuttav saab teleekraanilt läbi käimisega globaalsed mõõtmed , ja see peaks nende suhtele viljastavalt mõjuma . Siis võeti igaks juhuks veel paar plaani tormava veduri rasketest pahaendelistest ratastest , salvestati rongi alla kihutavaid liipreid ning vanaaegset semafori , mille näpp hoiatavalt taeva poole püsti , punaseid hüsteeriliselt vilkuvaid märgutulesid ja tõkkepuud sildiga STOP , millel kõigel sümboli väärtus nii ükshaaval kui üheskoos . Tagasiteel istusid Tehvan ja Angela esipingil Killust lahus ning arutasid elavalt montaaži kava . Angela kahetses , et vaheplaane sai liiga palju , need on omaette geniaalsed , kuid hakkavad sümbolitena üksteist tapma , ent välja jätta ka ei raatsi . Ah eks homme vaata neid stavkasid , arvas Tehvan . Ei , kohe täna , nõudis Angela . Õhtul küsis Killu : " Kas Pärtelson sai stsenaariumi ? " " Milleks , kui tal rolli pole . " " Kas temaga on räägitud ? " " Vist mitte . " " Siis näeb ta alles eetrist ? " " Nojah , kui ta seriaali üldse vaatab . " " Miks ta ei peaks vaatama ! Kohusetundest juba ! Kas see kõik pole liiga jube ? " " Liiga naturaalne ? Eks ole , Vaiki on kümnesse tabanud , täpselt elus Miku ! " " Liig täpne . Ja liig ootamatu , Pärtelsonile , ma mõtlen . Kas sina kui produtsent ei peaks teda hoiatama ? " Tehvan ütles teravalt : " Ei ole minu huvi . Ega minu õepoeg ole mängus . " " Nii et režissöör on saate pea ! " muigas Killu . " Sinu sõnad , mitte minu ! " lõi Tehvan palli tagasi . Pinge oli maandatud , Tehvan tõesti ei jää süüdi , ent Killu ei saanud kaua und . Süda valutas miskipärast , valutas lausa füüsiliselt . Siiski tundus südamevalu asjakohatu , sest kui Killu uut Tibutobu saadet Tehvani kaisus istudes televaataja silmadega jälgis , polnud raudteeõnnetuse lõigus midagi lausa jubedat . See oli närve kõditavalt monteeritud . Killul oli kahju , et kui vaataja just sel hetkel juhtus kööki vett jooma või teise tuppa telefonile minema , siis jäi ta emotsionaalsest episoodist ilma . Ei tea , kuidas on tolle koera kammiva professoriga , mõtiskles Killu , kas Angela sai oma eesmärgi kätte ? " Tibutobu kogub tuure , asi läheb põnevaks , " rõõmustas Tehvan . " Kuidas preili Engel kavatseb Miku suitsiidi põhjendada ? Pole see tal ju mingi enesetapja tüüp . " " Mis annabki võimalusi . Kõigepealt tuleb see , et politsei ja tibutobukad hakkavad versioonidega tegelema . Kuulujutud levivad ja meedia käratseb , ühest tundmatust Mikust saab ajalehtede müügimees . Materjali mitmeks järjeks . Midagi tõsiselt võetavat ei peagi selguma , elus ju enamasti jäävadki need asjad oletuste tasandile . Suvi tuleb ka vahele . " Hommikul olid stuudios kõik rahul ja õnnelikud . Korralik töö , arvati üksmeelselt , peaaegu filmikunst ! Suurt üllatust pakkus seepeale Vaiki , kes oli ajalehte lugenud ja arvustuse leidnud , mis olevat Tibutobu eilse seeria maatasa teinud . Ei või olla ! Kust külast too loll pärit ? Öösel unise peaga posserdanud , pudel laual ! Vast ei vaadanudki , pani umbes ! " Asi paistab olevat nagu põhimõtteline , " seletas Vaiki ja luges ette : " Nüüd siis on Tibutobu kah jõudnud samale tasandile teiste seepidega , kus veri ja surm peab vaatajaid värbama . Eetiline küsitavus on too konkreetse kõigile tuntud näitleja näoline nukk , kellega psühholoogiliselt põhjendamata veretööd sooritatakse . " Kõik vaatasid Piibemanni poole , et näis kuidas boss suhtub . Ent Piibemann võttis asja rahulikult : " Tore on ! Vähemalt kirjutatakse . Ma ennustan lugejakirjade voolu ! Televaataja õiendab arved lemmiksarja kriitikuga , küll näete ! Televaataja ei lase igaühel endale pähe istuda . " Õhtul ütles Killu Tehvanile : " Arvustajal on siiski õigus . Too nukk on üle piiri ! On , Tehvan , on ! Ära hakkagi vaidlema ! " " Nukk on nukk . Nukkudega mängitaksegi . " " Aga mitte konkreetse inimese näolistega ! " " Ärme rutta sündmustest ette , " lõpetas Tehvan arutlusteema oma tuntud refrääniga . Aga sündmused ruttasid neist ette . Pool kaheksa hommikul , kui raadio mängis ja Killu kohvipulbrit mõõtis , tabas kõrv saatusliku sõnumi : " – jäi kaubarongi alla tuntud näitleja Pärt Pärtelson . Politsei oletab enesetappu . " " Tehvan !! " karjatas Killu . Tehvan oli juba kuulnud ; näost lubivalge , seisis ta uksepiida najal lõputu tardunud silmapilgu . Siis nagu ärkas ja tormas sõna lausumata minema . Killu jäi köögilaua taha istuma . Äkitselt vilistas veekann ja see kõlas kohutavalt nagu veduri möire . " Issand jumal , mis me oleme teinud ! " puhkes Killu nutma . Ennast välja nutnud , mõtles Killu minna telemajja , et üheskoos kannatada valu ja häbi . Siis meenus : politsei ! Ta ei teaks , mida öelda , mida ütlemata jätta . Sündinut ei ole nagunii võimalik heaks teha ega andeks saada . Iialgi mitte . Killu kuulas iga tunni tagant raadiot ja ootas minutist minutisse Tehvani tulekut . Tehvan ei tulnud . Uusi uudiseid ei lisandunud . Tehvan ei tulnud öösekski . Hommikul luges Killu lehest : Rong lõikas Pärtelsoni kolmeks , vasak käsi oli kaugele eemale paisatud , sõrmed hoidsid kokkuvolditud ajalehte , Tibutobu arvustus võikalt nähtavale pööratud ; seriaali autor Angela Engel sai šoki ja viibib haiglas , arst ei luba tülitada ; produtsent Pennert valvab preili Engeli juures ja keeldub igasugusest kommentaarist ; režissöör Piibemanni mobiil ei vasta , tema asukoht seni teadmata ; hukkunu meeltheitev ema ei leia toimunule mingit seletust , samuti pole leitud mahajätukirja . Killul seisis eilehommikune toit laual , ta polnud midagi puutunud ega märganud ka külmikusse kraamida . Tal oli vaid üks mõte : Tehvan ! Tehvan ! Kus Tehvan ? Tehvani mobiil oli tunnist tundi välja lülitatud . Killu ei mõistnud , mida teha või kellele helistada . Temale ka ei helistanud keegi : assistent pole asjamees . Stuudiosse ei tahtnud minna – mis siis , kui Tehvan oleks vahepeal tulnud ja hingeabi vajanud ! Ükskord pidi ta ometi ju tulema . Killu oli köögilaua taha tukkuma jäänud , kui Tehvani pilk tema äratas . Nad langesid teineteise rinnale . " Politsei sööb hinge välja , " kurtis Tehvan . Killu laskis selle kõrvust mööda . " Kuidas temaga on ? " küsis ta . " Angelaga ? Hakkas toibuma . " " Mis stuudios oli , kui sa sinna jõudsid ? " " Võid ette kujutada . Nutt ja ulgumine . Kiirabi ja politsei . " " Mis Piibemann ütles ? " " Teda ei tulnudki . " " Kas te polegi kohtunud ? " " Täna küll . Ütles , öelgu ma Angelale , et uue poisi roll jääb ära . Aga mis edasikirjutajat Angelast ! " " Arvad , et Tibutobuga on lõpp ? " " Ei , miks ? Tuleb niikuinii suvi ja vaheaeg ja näidatakse kordusi . Sügiseks on kired vaibunud . " " Pärtelsoniga osi ei saa ju näidata , " arvas Killu . " Seda päris viimast ei saa . Teisi küll – tema mälestuseks . " " Valus vaadata ! " " Eks režissöör otsusta . " " Kui ta enam on . " " Ei usu , et vallandatakse . Ehkki politsei ähvardab . " " Tema ise ehk ei suuda jätkata . Mina küll ei saaks , " ohkas Killu südamepõhjast . " Sa ei tohi sellele nii vaadata ! Otseselt pole keegi süüdi . Sina veel kõige vähem . " " Ei , Tehvan , süüdi me oleme . Mina ka . Mulle hakkas see nukujant vastu , ma oleks pidanud protesteerima . Kui mul oleks pisut mõtlemisaega olnud – " " Tagantjärele tarkus , ritsikas . Me ei teadnud , mis nüüd välja on tulnud : Pärdil oli tõsiseid probleeme alkoholiga , järjekordne abielu oli tal värskelt lõhki läinud , korteriüür pool aastat maksmata ja tööd polnud ka mitte mingisugust . " " Ainult Tibutobu . Nüüd võeti seegi . " " Jah . Kahjuks . Kuid vaevalt see on põhjus . Võib-olla ajend , aga vist sedagi mitte . Ju ta oli ammu ummuksis . " " Siiski on see meie poolt kuritegu . " " Ei , ritsikas ! See oli loodusõnnetus . " Killu raputas energiliselt pead , nii et juuksesalgud ümber silme lendasid . " Noh siis asjaolude kokkulangemine , " võttis Tehvan pisut tagasi . " Me ei tunne inimesi , Tehvan , ja me ei hooli neid tundagi . " " Mis sa veel tahad ! Inimeseloom on seestpoolt tume . Me ei tunne ju iseennastki , ritsikas . " " Kas sina ei tunne ennast ? " imestas Killu . " Ei , ritsikas . Ma vahel teen , mida ei taha , ja tahan , mida ei tee . " " Mina tavaliselt teen , mis sina tahad . " " No näed , siis vean veel sindki hukatusse . " " Sinuga on hukatuseski hea . " " Sa pead õppima tegema oma tahtmist , ritsikas . " " See ongi minu tahtmine – teha sinu tahtmist . Olgu või hukatuseks . " Killu fanaatiline pilk heidutas Tehvanit . Ta pööras jutu kähku naljaks : " Minu kindel tahtmine oleks keha kinnitada . Kui laud nagunii kaetud on . " " Kuigi isu ei ole , " möönis Killu . " Kuigi isu ei ole , " kordas Tehvan . Nad võtsid mõne suutäie ja heitsid magama . Killu oleks ihanud lohutust mehe läheduses , aga sai ka ise aru : Pärtelson on ju veel – Enne kui Killu ärkas , oli Tehvan sõna lausumata kadunud . Ja tuli hilja õhtul . Killu mõistis teda küll , kuid ta poleks tahtnud olla nii välja suletud mehe suurest murest , mis on ju ka tema mure . Nad õhtustasid vaikides . Tume pilv oli nende üle . " Mul on tõsine palve , ritsikas , " ütles Tehvan , kui laud kraamitud . " Jah , Tehvan ? " " Sa tead , ma armastan Tibutobu ja televisiooni . Angelast ei ole autorit . Ma palun , et sina Tibutobu edasi kirjutaks . " " Mina ? ! Ma olen ju nii rumal , Tehvan ! " " Sa oled senisega väga hästi kursis . Sa oled kõige juures olnud . Vanad tekstid on sul käepärast . Kui ma sind telesse kutsusin , siis pidasin silmas , et sa igavesti režissööri abiks ei jää , sest sa tundusid ärksa vaimuga olevat . Seda sa ju oledki . Sa oled uskumatult kiiresti arenenud , mida pani Piibemanngi tähele . Tema ka arvestab sinuga , me arutasime täna kõik läbi . " Tehvan seletas kaua ja tungivalt , mis ta kõik Tibutobuga on mõelnud ja plaaninud ja kuidas Killu on nüüd tema ainuke variant , sest Angelalt ei saa nõuda võimatut . " Pärast , kui preili Engel tahab asja üle võtta , olen mina midagi lõplikult kihva keeranud ! " püüdis Killu vaielda . " Angela ei kirjuta seda enam iialgi , " ütles Tehvan sellise häälega , et Killu kartma hakkas , kas Angelaga äkki väga pahasti pole ; võib-olla tema psüühika – Tehvan pani oma pihu üle laua Killu käeseljale ja Killu tundis , nagu voolaks Tehvani soe veri tema jahedatesse soontesse . Vaikus oli täis usaldust ja osavõtlikkust . " Noh kui sa mind aitad , eks ma siis proovi , " soostus Killu . " Sind aitab teadmine , et Tibutobu on minu armastus , " ütles Tehvan imeliku pidulikkusega . " Minu armastus ka , " ütles Killu ja neelatas . " Meie ühine armastus , " kinnitas Tehvan , tõusis ja pani mehise pitseri lepingule peale . Nad olid üle mitme ööpäeva jälle üks . Jäägitult , viimseni . Enesekaotuseni . Unenägudeta uneni . Aga hommikul tundis Killu ilmeksimatult õudust . Teine asemepool oleks nagu ammu jahtunud ja korter päratult mahajäetud . Ta kargas püsti ja taipas vaadata : jah , riidekapp oli Tehvanist tühi ! Pruun kohvergi läinud ! Oh ! Ah ! Killu sööstis kööki , kus Tehvani kallisasi – vanema poja kingitud piimakruus oli õhtul restile kuivama jäänud . Seda polnud . Ent laud oli võõrastavas heleduses – seal kollendas sobimatult uhke orhidee-oks . Ja sinise vaasi najal seisis kiri : Ritsikas ! Andesta ja unusta . Ära mind oota , ela ! Usun , et saad ükskord tõeliselt õnnelikuks . Sa väärid seda . Tehv Killu tõmbas kerge tolmumantli öösärgile peale , ei hakanud nööpimisega vaeva nägemagi , ja tormas läbi varahommikuse pargi Piibemanni ukse taha ; andis kannatamatult kella , veel ja veel . Tehvan oli eile Piibemanniga kõik läbi arutanud ! Piibemann teab ! Killu ei tõstnud näppu nupult , enne kui ukseprakku ilmus tuhvlites Piibemann . Ainus Killule heidetud pilk seletas mehele kõik . " Killuke , vaene laps , kas teie siis tõesti ei aimanud ? " " Mida ? ! " " Nad kolisid ju minema . " " Kes ? ! " " Pennert ja Engel . " " Kuhu ? ! " " Minu teada Kanadasse . " Piibemann vaatas käekella . " Nende lennuk Stockholmi peaks Tallinnast just läinud olema . " Maailm lõi korraga tiirlema , ent seiskus siis järsku välgusähvatuseks : see oli olnud hoopis Angela – tookord Tehvani silmades ! Tüdruk imestas : võõra trepikoja valge-mustaruuduline kivipõrand tuli talle pehmelt ja sujuvalt vastu ning ähmane mehekogu kummardus hoolivalt tema üle . " Oh Tehvan , sa siiski ratsutasid kõiki oma hobuseid ! " oigas Killu . Piibemann ei teadnud , mis see peaks tähendama , aga kiirabi numbrit ta teadis . Alles siis , kui telestuudio tuttavad lõhnad teda oma üska sulgesid , sai Killu Uppin aru , mis tal terve suvi oli puudunud : oma pere tunne ! Ja ometi oli Tibutobu kogu see õnnis aeg tal olemas olnud , temast hoolinud ! Ah ! Oh ! Killu tormas tantsides toimetajate tuppa oma laua taha . Kas kõik see viis viimast aastat oli ta üksildust põdenud tegelikult põhjuseta ? Õieti märkamatagi , et põeb ? Juba viis aastat ! See oli imelikult kerge , puhanud ja pisut hõljuv tunne – ta oleks täna nagu sarlakivoodist tõusnud . Nii mitu aastat sarlakite palavikus ja lööbes , Killu , nüüd sa küll vassid , ütles ta enesele . Mis see siis õigupoolest olnud oli ? Vabatahtlik patukahetus võõra inimese surma pärast ? Nõidusuni ? Armulein või pettumustrots ? Ustavuse salakoorem või truuduse demonstratsioon ? Ta oli noore naise elu endale keelanud – justkui teadmatagi , et seda teeb ; tal lihtsalt polnud vajadustki olla noor naine : talle aitas , et oli inimene , populaarse teleseriaali autor kusjuures . Killu rebis kalendrist kaks suvekuud maha ja märkas , et oli puhkusele minnes tänase päeva ruutu märkinud <arv> , mis tähendab viit aastat , kolme kuud ja kuut päeva Tehvani lahkumisest . Killu võttis punase markeri , joonistas salaarvule südame ümber ja värvis selle läbipaistmatult verevaks . Olgu ! Selles jadas olgu <arv> viimane salajane number , millele järgnegu null ! Killu jäi mõtlema : kui tänase päeva number on <arv> , siis too saatuslik päev on automaatselt miinus <arv> , enneminevik : kord olemas olnud , olemas küll veelgi , ent kättesaamatusse taandatud . Ma sain täna hommikul kahekümne viieseks ja uue eluaasta esimese päeva järjekorranumber on null , ütles Killu enesele . On see võimalik ? Otsast alata ? Peab olema ! Simsalabimm ! Ja vaata – võlusõna peale tehti toimetajate toa uks lahti , aga sisse kedagi ei tulnud . Vaikus . Killu läks vaatama – naeru pidavad kolleegid seisid kahes viirus , lilled peos , ja laud oli kaetud ! Laemikrofoni küljest rippus alla plakat KILLU UPPIN <arv> ! TIBUTOBU <arv> !! HURRRRAAAA !!! " Simsalabimm ! " hõiskas Killu . " Head uut teleaastat ! " kisasid kõik . " Palju õnne sünnipäevaks ! Ja mis tänasest õnnest üle jääb , see pane tallele homseks ja ülehomseks ! " Nad istutasid Killu ringi keskele , et nooremad mehed saaksid teda koos tooliga õhku pilduda . Upp-upp-uppin ! Upp-upp-uppin ! ergutasid naised mehi . Nad tegid seda küllase kuraasiga , ent kahekümne viie tõsteni siiski ei jõutud : vali naer nõrgestas ponnistajate käsi ja tool Killuga kippus kahtlaselt kalduma . " Seitseteist ! " hõiskasid pildujad . " Ega sa , Killuke tilluke , vaba ja vallaline , ju vanem olegi ? " " Ei ole , ei ole , " soostus Killu . " Aitab juba küll ! " Nad istusid kohvi jooma . Teisi kõrvale nügides tekkis Killule lauanaabriks Simmo . " Ma väga vabandan , ma ei teadnud , et sul sünna on , " ütles Simmo . " Pole viga , nüüd said teada . " " Ei , aga lilled . " " Eks sa tuleva aasta too . " " Ei , nii ikka ei lähe . Peab midagi muud välja mõtlema . " " Eks sa mõtle , kui vahest aega saad . " " Juba mõtlesingi . " " Nii kähku ? " " Küll sa näed ! Aga sa ei tohi naerma hakata ! " " Inimene oma sünnipäeval naerab meeleldi , " naeris tüdruk . " Sa ei tohi mind naerma hakata ! " vannutas poiss tõsimeeli . " Kas ma olen sind millalgi naernud ? " " Ei , sina mitte . " " Miks sind peaks naerdama ? " " Et ma nii noor olen , " pomises poiss ja ta pea langes rinnale . Killu mõtles järele . " Kui mina üheksateist olin , nagu sina praegu , ei naernud mind küll mitte keegi . Mind võeti liigagi tõsiselt . " Simmol oli seletus kohe käepärast : " Sa olid ju tüdruk ! Tüdrukud ise ongi need kanged poiste üle naerjad . " " Mina mitte , nagu sa ütlesid . " " Sina pole tüdruk , sa oled – " Killu vaatas Simmole esimest korda tõsiselt otsa . Oli heledapäine paksuhuuleline isend , alumine huul pisut nagu solvunult ripakil . Simmo lõi silmad maha . Killu kummardus salativaagnat võttes poisile sosistama : " Saladuse katte all ütlen sulle : poiss ei ole mina siiski mitte ! " Simmo läks näost punaseks . Ta sosistas salativaagnat lauale tagasi pannes Killule kõrva : " Sina oled naine ! Suure algustähega . " Selle peale ei mõistnud Killu kohe mitte midagi kosta . Lugu kippus seltsimeheliku nalja raamidest välja vajuma . Aga õhtul kodus roose , nelke ja krüsanteeme värvi järgi vaasidesse jagades ei mõelnud Killu telemaja häbelikust blondist autojuhist mitte sendi eestki . Ta vestles mõttes Tehvaniga nagu alati , ja oli pettunud , et nullpäevast hoolimata polnud ta siiski suutnud Tehvanit miinuslõpmatusse läkitada . Ometi oli see plaan teostamiskindel tundunud ! Ja sobiks vist Tehvanilegi : miks mees muidu pisematki elumärki pole andnud , isegi täna mitte . Tüdruk oli nii väga lootnud : täna ilmtingimata tuleb Tehvanilt tervitus , millal siis veel ! Killu teadis : Tehvan on elus ja pole Killut unustanud , olgu ta teispool maakera või kus iganes . Sest kuidas saaks üks inimene unustada kedagi , kelle mõtted teda viis aastat , kolm kuud ja kuus päeva on sooja linnupesana ümbritsenud . Tehvan Pennert , Killu Pennert , simsalabimm ! Aga võib-olla tahab Tehvan sellest rahu . Võib-olla ta – Energilise koputuse peale ilmus uksevahesse hiigelsuur karikakraõieliste krüsanteemide kimp ja selle peidus Simmo , hoopis teine poiss kui hommikul : pestud , kammitud , viigitatud . Killu ei suutnud peita ehmatust ja hämmeldust . " Sa ei tohi – " alustas poiss , alahuul pisut longus . Killu leebuski juba : " Ei tohi . Tean . " " Anna andeks , ma tõesti ei aimand , et sul sünna on . Need lilled – " " Aitäh ! Nüüd tõid kolmeks aastaks ette . " " Sa kavatsed mind kolm aastat sünnale oodata ? ! " Killul oli tegu naeru pidamisega . Ta pööras lilli sättides selja . " Kui sind ega mind telemajast minema ei lööda , siis küll . " " Ainult siis ? " imestas poiss . " Inimesed võivad tuttavad olla ja sünnadel käia , kui nad ka koos ei tööta . " " Oh Simmo , ega kõike saa sõna-sõnalt võtta ! " " Tean ! " solvus poiss . " Ega ma nii loll ka ei ole ! " " Kes sind lolliks peab ? " imestas Killu . " Eks vanaema . " " Tema vist enam tüdruk ei ole ? Sa ju ütlesid , et tüdrukud sind naeravad . " " Noh tüdrukud lihtsalt naeravad , aga mutt ütleb välja . Iga päev kolmkümmend korda . " " Sa elad koos vanaemaga ? " " Jah . Tema mind on kasvatanud . " " Oh me ühtviisi õnnetud ! Sinul on vanaema justkui ülearu palju , aga mul pole natukestki vanaema olnud ! " ütles Killu teisele lohutuseks . " Sul ei ole mitte kunagi vanaema olnud ? ! " " Ma ei mäleta kumbagi vanaema . Emaema suri noorelt nagu mu emagi ja isaema läks kaduma , kui isa maailma avarustesse kadus . " " Sul ei ole siis mitte kedagi ? ! " Simmo ninajuurele tekkis kaks püstvagu . " Kasuisa on . Poolvend on . Pinginaaber on . Tibutobu on . " " Jah , Tibutobu on ! " elavnes Simmo ja nägu sai tagasi lapseliku sileda pehmuse . " Mina olen küll aind autojuht , aga – " " Ma tean . Mina olin alguses režissööri assistent , minust ei olenenud peaaegu midagi , aga ometi oli see minu pere ja minu telesaade . Vaatasin seda alati suure õhinaga ja solvusin kangesti , kui keegi seda laitis või – hullem veel – vaadanudki ei olnud . " " Autojuhist tegelt ikka nõks oleneb . Kui mõtlema hakata , siis ilma temata ei saagi , " ütles Simmo . " Ei saa ! Autor ja autojuht vähemalt peavad olema . See on miinimum ! " soostus Killu . " Aga kui veel natuke kaugemale mõtelda , siis võiks autojuht või autor kes tahes olla , mitte just tingimata Simmo Siimuste ja Killu Uppin . Nii et meile on Tibutobut rohkem tarvis kui meid Tibutobule . " " Ausalt ? ! " ehmatas Simmo . " Hullem värk ! On sul alles ajusoolikad kui kablakeerud ! " Killu purskas naerma . Ja seletas kohe : " Ma mäletan küll , et ei tohi , ega ma sind naeragi . " " Ma tean , " kostis poiss iseteadvalt . Temast ei paistnud äramineku kavatsustki . " Kuis oleks , kui äkki organiseeriks külalisele tassi kohvi ? Tunne end seni vabalt . " Simmo tundiski end vabalt . Kolas tuba pidi ringi , vahtis pilte seinal , tõstis üht ja teist raamatut , näputas telerinuppe , tõmbas lauasahtligi lahti , aga ei sorinud . Laps mis laps , muigas Killu köögis . Tal oli peegel kapiuksel , selle kaudu oli omal ajal hea Tehvaniga silmsidet pidada , et koosolemise aeg päriselt söögitegemise raisku ei läheks . Simmol polnud peeglist aimugi . Seni veel . Küll varsti avastab , maadeuurija nagu ta paistab olevat . Kui nad kohvi jõid , ütles Simmo küpsist purutades : " Sa ikka panid nats pada . Autor ikka ei saa olla suva ükskõik . Mõtle ise ! See poleks siis Tibutobu , kui keski teine kirjutaks . " " Oleks ikka . Algul kirjutaski seda seriaali – üks teine kirjutas seda enne mind . Mina jätkasin pärast esimest suvevaheaega . Ma hoidsin tegelastüüpidest ja sisuarengutest kinni , ei nimetanud lugu ümber isegi Tobutibuks mitte , kuigi keel kippus vääratama . " Nad rääkisid veel kaua Tibutobu kuuest aastast , mis kõik olnud ja kuidas miski kujunenud . Tehvanist ja Pärtelsonist vaikiti . Simmo kas ei teadnud või polnudki nii naiivne kui välja mängis . Aga üllatav siiski , et võtmeisikutest vaikida saadi . Ainult viis aastakest ongi möödas ! Kell üksteist küsis Killu haigutust vaevu maha surudes : " Kas vanaema sind juba ei oota ? Ehk pead minema hakkama ? " " Vara veel . Las läheb mutt enne magama . " " Kas ta saab magama jääda , kui sind pole kodus ? " imestas Killu . " Kui ta lõpuks voodi ronib , siis jääb magama nagu midagi , kuigi ütleb hommikul , et pole minu lolli pärast silmagi kinni saand ja mina ta ikka hauda ajan . Ma vahel kuulan akna taga , kuni ta enam ei ohi ega pöörle , siis ma võtan trepikojas kingad maha , keeran hästi aeglaselt luku lahti , kahe käega tuleb võtmepead hoida , siis see värk ei krigise , lipsan sisse – ja tehtud ! " Simmo naeris magusasti ja tema jutt jooksis väledalt . Lõpuks saigi Killu nullpäev lahedasti õhtule , ilma et tal endal selle kujundamisega vaeva oleks olnud . Hommikul stuudios vaatas Simmo Killut nii ärevalt , nagu ootaks temalt midagi . Killu siis küsiski salakesi : " Läks korda ? Vanaema magas ? " " Ja kuidas veel ! Norin pidi katuse tõstma ! " Killu noogutas vaid ja läks oma arvuti taha . Simmo lonkis järele , seisis akna juurde , sügas vasaku jalaga paremat , vahtis välja . Mäletamata aegadest peale püsisid autojuhid käsku oodates all Mirje läheduses , kus neil oli trepialusesse sätitud lauake ja laua sahtlisse malendid , aga uus poiss noist puunuppudest ei hoolinud ega Mirjestki vist mitte eriti . Simmo nõndamoodi jõude seismine ärritas Killut natuke , sest poisil näisid silmad kuklaski olevat , kuklas pika varre otsas nagu viinamäeteol . Mõte viinamäeteost häiris Killut veel rohkem , oli ta ju kord Tehvanile ette heitnud : sul on kodu seljas nagu viinamäeteol ! Ja nüüd on Tehvan läinud ja Killugi kodutunde ära viinud . Ah mis ! Tehvan Pennert , Killu Pennert , simsalabimm ! Võluvormel aitas Killu mõtted jälle joone peale . Ta tippis hea pika jupi stsenaariumi , ja kui kord pilgu tõstis , oli aknaalune tühi . Killul oli sellest isegi natuke kahju , sest ta oli istunud võõrale pilgule sobivas poosis . Nüüd tundus , nagu oleks ta asjata vaeva näinud ja Simmo teda omal kombel petnud . Tobe tüdruk oled , Killu Uppin , ütles ta enesele , ikka alles teismeline tüdruk , polegi sust naist suure algustähega ! Õhtul pakkus Simmo ennast kojusõidutajaks . " Ah , paras jalutusteekond , " põikles Killu . " Kuhu mul kiiret . " " Ford oskab ka aeglaselt jalutada , " arvas Simmo . " Ford ju bossi jagu . Kas sul Piibemanni luba on ? " Juba nad istusid autosse . " Eks ole , selleks ei pea bossi liiga lähedalt tundma , et bossi autoga sõita saada , aitab , kui meeldid ühele pisikesele bossi autojuhile , " seletas Simmo . " Räägi seda mõnele plikale ! Mina olen selle kosuga küllalt võttele sõitnud – küll Piibemanniga , küll Piibemannita . " " Kosu oli enne mind ! Mina olen selle puht krandiootseks vuntsinud ! Sa vahi , kui kergelt käigud sisse vurtsatavad , näe , kolmas , nüüd neljas , nüüd viies nagu nalja ! Sa kuula ainult , kuis mootor nurrub suurest mõnust nagu sülekass ! Hoia alt , nüüd tagusperi ! " Ford turtsus ja hüppas nagu tõeline metskass . Killu teadis : naerda ei tohi ! Ta pööras näo kõrvale ja jäi mõtlema , kas Tehvani valge Ford kah nurrus ja turtsus , ta justkui ei mäletanud . Ei olnud osanud mootori häält tähele panna , oli tähtsam olnud kuulatada Tehvani hinge häält . Nüüd arvas Killu kuulvat Simmo hinge salahäält : poiss uhkustab oma mehelike võimetega , ta ei ole eneses päris kindel . " See võtab sada kolmkümmend julgelt sisse , kui tarvis , " kiitis Simmo ja ta käsi puudutas valmisolevalt käigukangi . " Pole tarvis , " puudutas Killu omakord Simmo kätt . Poiss tõstis tema poole oma õnnelikud silmad . Nad olid päral . " Aitäh ja ilusat õhtut , " ütles Killu ja kadus kui välk . Ford kuuldus kaua veel akna all seisvat , aga Killu ei pannudki tuld põlema , tegi nagu poleks teda olemas , enne kui poiss kummide kiunudes minema pani – vurtsatas oli vist too Simmo sõna ? Tüdruk oli hämmeldunud : mis peaks ta peale hakkama imeliku poisikesega , kes silmanähtavalt külje alla poeb , endal silmad palvetavad peas ? Tehvan , Tehvan , mis teen selle poisiga , kui sind ei tule ? Aga sa tuled ju millalgi ? Ainult sinu pärast pole ma siit kodutust kodust ära kolinud , et sa mind leiaks , kui tuled . Sa leiad mind nõnda nagu jätsid . Tehvan Pennert , Killu Pennert , simsalabimm ! Poisike tuli ikka ja jälle . Stuudios ei suhelnud nad rohkem kui tarvis , see tähendab , üldse mitte , aga õhtuti ta laekus . Tee viis mööda ; Killu aknatuli tundus liig tuhm , kas äkki on lamp katki läinud ; vanaemal olid peavalutabletid otsakorral ja apteek juba kinni , kas Killul on ; poiss oli lillemutilt ostnud erilise lille , kas Killu teab selle nime . Varsti polnud ettekäänet tarviski , ta tuli , sõi õhtust , rääkis vanaemast , Tibutobust ja Fordist . Ikka asjalikult , lausa kesksooliselt – kui andunud pilk maha arvata . Tasapisi hakkas poiss jutustama oma sõpradestki – ägedatest vendadest , nagu ta ütles ; tuli välja , et ta oli omasuguste seas üpris hinnas . " Sa oled ju päris ponks poiss , " kiitis Killu kord . " Mis sa siis arvasid ! Ega ma päris loll vend kah ole ! " nõustus Simmo nobedalt . Lolli mainimine tõi meelde vanaema . Killu küsis osavõtlikult : " Mispärast vanaema sind noomib õieti ? Jätsid kooli pooleli ? Kas seda ei saa parandada ? Mitu klassi sul on ? " " Mul on kõik tunnistused olemas , mis tarvis ! " tõrjus Simmo . " Minu jaoks aitab küll . " " Aga elu jaoks ? " " Mis elu jaoks ? Olen teles autojuht ja kõik ! Ei kavatse sellest loobuda . " " Kui aga tele kavatseb sinust loobuda ? " " Autojuhte ju tarvis igas suva kohas . Mitte mingit põrna atakki ! " " Töö ajal oled autojuht . Aga vabal ajal ? Seda ei jõua ju maha magada . " " Noh , töllerdame vendadega linna pidi , võtame mõned beerid hinge alla , aga nii et lont looja ei vaju , vahel nikotiinitseme ka , aga harva , me oleme norm inimesed , noh ja kidrat näpime ja laulu laseme ja mõne venna pool vaatame vahest pilti ka , noh kus mõni kobedam näkk liha näitab ja muud sihukest , kas sa siis ei tea , vahid ise ju ka või mis sa õhtati teed ? " " Mina ausalt öelda õpin . Tahan kevadeks kaugõppega ühele poole saada . " " Mirje seletas jah , et õpid , aga ei mina uskund – vana inimene , keegi ei saa enam sundida . Ja pealegi veel eesti keelt , mis seal õppida , seda mõistab ju igaüks . " " Kas sina tead autost või kitarrist kõik , nii et midagi uut ei avasta ? Ühel ja samal tasemel , ilma arenguta elu oleks ju igav ja tüütu küll – kuuskümmend aastat aina seesama . " " Mis kuuskümmend aastat ? Ei elagi ma nii kaua . Mina elan ühe päeva korraga , nagu moodne õpetus käib , sa loe lehti ! " praalis Simmo . Siiski muutus ta silmanähtavalt kurvaks . Alahuul vajus lonti . " Kui sa ära õpid , siis sa minusuguse poole ei vaatagi , " ohkas ta ja keerutas ise , nimetissõrm sees , tühja morsiklaasi lauda pidi nagu laps vurrkanni . Killu võttis tal klaasi sõna lausumata käest ära . " Sa oled nagu vanaema , " vihastas Simmo ja läks . Ega tulnud mitmel õhtul . Õige mul printsi , parem ongi , kui rohkem ei tule , ega siin ole lastepäevakodu , mõtles Killu , ent tundis ometi puudust oma isehakanud kasupojast . Oli teine asjaks olnud tema tühjas elutoas . Ühel päeval sai Killu Uppin režissöör Piibemannilt sõimata . Põhjust nagu oligi – teine prožektor oli maha unustatud . Paha lugu , ent Piibemanni kibedad sõnad tekitasid trotsi : Killu oli eeskätt autor ja sellena ta end ka tundis , mis siis , et kokkuhoiu pärast pidi ta režisssööri assistendi kohuseid edasi täitma ; režissöör ise täitis nüüd ka produtsendi kohuseid ja Killu ei läinud kunagi ninna kargama , kui mõni asi ripakile oli jäetud . See katsuti ikka rahus korda saada . Ja nood punamütsikeseks kutsutud asjapuud oleks rohkem nagu valgusemehe mure olnud ! Ime küll , valgustaja oli kohal tükkis oma pika musta ametikohvriga , milles kaks musta krõõlat ja valge vari kenasti olemas , aga üksainus punase peaga prožektor – ta olevat neid just enne väljasõitu kontollinud ja vist siis teise punamütsikese laua peale unustanud , sest Mirje hõikus juba nagu pöörane ja tema kannatamatu hääl võtab igaühel pildi eest . " Mis põrgu korralagedus see ühtelugu olgu ! " põrkis Piibemann üle võtteplatsi . " Preili Uppin , jalamaid olgu teine punamütsike toodud ! Võta mu Ford ja käi Siimustega ära – kiiremini kui pussuhais ! " Oma nime peale ilmus võsast Simmo , kuularid peas , ta oli päevapaistel musat kuulanud . " Milles küssa , läki ! " ütles Simmo ja pani Fordile hääled sisse . Killu vupsas esiistmele . Sõita oli kümmekond kilomeetrit . Killu pööras pea külgakna poole , nagu vahiks välja . Pisarad muudkui tsilksusid käe varjus . Äkki pidas Simmo auto täielt vaardilt kinni . Killu paiskus ette , turvarihmad haarasid teda rinnust , tõmbasid tagasi ja lõtvusid , aga miski jäi käkistavalt tugevasti kaela ümber . See oli Simmo käsivars . " Ära nuta , Killuke ! Sihuke kretiin impotent ei vääri malli naise silmavett ! Ma veel annan talle pasunasse , pane tähele ! " Simmo suudles ükshaaval kõik pisarad Killu silmadest ja palgetelt ja käteltki . Siis suudles ta Killut ka suule , ja Killu nagu nõiutud ei suutnud end liigutada , enne kui õhust puudus tuli : poisi põsk oli ta sõõrmed kinni vajutanud . Simmo laskis tüdruku lahti ja nende Ford sööstis huilates minekut . Tagasiteel usaldas Simmo rooli vasaku pihu pöörata , kuna parem oli ametis Killu käe hoidmisega . Sellegipoolest oli kiirus hullumeelne ja pooled rattad õhus . " Me jõuame kohale enne veel , kui too impotent on jõudnud oma pussuhaisu ära nuusutada , küll näed ! " suurustas Simmo . " Käsk saab karvapealt täidetud . " Maha rahunenud Piibemann tervitas neid nöökavalt : " Noh , tuli meelde , see oli teil pagasnikus lahtiselt või ? Nii ruttu te ära ei käinud , isegi sihukese kamikazega mitte , ärge tulge mulle rääkima ! " Simmo pilgutas Killule silma : sel kamikazel jäi veel suudlemisekski aega üle . Killu pilgutas vastu , ta meel oli koerustükist hele , sama hele kui augustipäike kesk taevalaotust . Kodus hakkas Killu stsenaariumi kirjutama . Algul mõtles autos musitamise sisse panna . Tehvani ajast oli seriaalis üks Killu-vanune beibe , kelle kohta oli Tehvan ütelnud , et see on puhas hing nagu Killu Uppin . Noh , see Kerttu kogus eluaastaid koos seriaali ja Killuga , ja tema varal oli Killu ikka Tehvanile piltsõnumeid saatnud , oma üksindusest ja tõotuse pidamisest rääkinud , sest arvas , et Tehvan vaatab Tibutobu internetist , kuivõrd see tema suur armastus oli . Vaevalt tal seal Kanadas teletööd leidub , kehva inglise keele pärast juba , ja eestlastel seal vaevalt oma tele on . Eks ta siis vaata kodumaist ja Killu tehtud Kerttut . Võib-olla paneks voorusliku Kerttu musitamine tal hinge keema , ootamatu ju ikkagi . Mis Tehvan seal üleüldse teeb ? On ta õnnelik – oma esimese armastusega ja kõigest prii ? Nemad kaks – Tehvan ja Angela – on vooluringi järgmised lambid kustutanud juhtmeid julmalt läbi lõigates . Ainult nõnda oli see võimalik olnud , aimab Killu . Sestap pole Killu oma järgmist tuld süüdanudki , on jäänud istuma Tehvani kustutatud lambi valgusse . Kas tuleb kord – Ei , see ei vii kuhugi ! Tagasi stsenaariumi juurde ! Musitamist ei saa sisse panna . Ei maksa üle tähtsustada . Pealegi ei tea , mis Simmo sellest arvaks : usuks avalikuks rünnakuks ? peaks saladuse väljalobisemiseks ? kahtlustaks oma isiku kirjanduslikel eesmärkidel ärakasutamist ? Simmoga peab nüüd igal juhul arvestama , aga ärme ruttame sündmustest ette ! Kui südaööl Simmo tuli , kahtlaselt suur seljakott üle õla , tundusid sündmused kohal olevatki . Simmo laskis koti ukse kõrvale maha sadada ning naeratas häbelikult ja samas jultunult : " Panin muti juurest igatahes plehku . " Kindlasti ei olnud Killu intelligentse näoga , sest Simmo kiirustas vabandama : " Noh , ära seda kohe nii traagiliselt võta . Küll ma suva ulualuse leian , selles pole ju küssa ! Norm inimesi kõik kohad täis . " " Või küssa temal ! Või norm inimesed ! " porises Killu . " Kell kaksteist öösel on ikka küsimus küll , ole sa normaalne või ebanormaalne ! " " Noh , esiotsa saan siingi hakkama , olgu või ainult täna öö . " " Mul üks tuba , kus ma su panen . " " Ma olen mõistlik , " lubas Simmo . " Nagu ütled , nii on . " Nad istusid lauda ja nokkisid selle ära , mis Killu endale hommikuks oli plaaninud . Kõik see aeg vahtis Simmo teda tuliste silmadega . Koguni öötumedalt aknaklaasilt peegeldus poisi andunud pilk . Eriti too aknapeegeldus tegi Killu ärevaks ja nõutuks ja ootlikuks . Rinnast voolas magus roidumus läbi üsa põlvede poole . Ihu teadis , mis aju ei uskunud ja süda salgas . " Ma olen teistmoodi haige , Killuke , " pihtis Simmo ja neelatas . " Sinu järele olen haige olnud ööd kui päevad . " Sellest neelatusest meenus üheksateistaastane Killu enesele . Kõik tuli täpselt meelde : sosinad , helid ja lõhnad . Kas aeg on tiiru peale tõmmanud ? Nad läksid tuppa . Killu istus kohmetult sohva veerele ja Simmo põlvitas tema ette , pani pea tüdrukule sülle nagu usaldav koer . Poiss ongi koera aastal sündinud , meenus Killule . Tehvan oli hobune olnud . Olnud ? imestas Killu oma mõtte minevikuvormi . " Tee minuga , mis iganes heaks arvad , " ütles Simmo . " Ainult luba , et sa minu üle ei naera . " Killu taipas : tema on Simmol esimene . Ta sasis hellalt poisi juukseid . Need olid karmid nagu suurel hoovikoeral . Vaikus . Kell tiksus ja autod sõitsid mööda . " Ma olen ju palju vanem , " ütles Killu nukralt . " Tean . " " Teised ütlevad : poiss , kus sa emaga lähed . " " Kas see hakkab sulle juba ette pinda käima ? " " Ma pole meile üldse niimoodi mõtelnud . " " Aga mina olen ! Ma olen kõik läbi mõtelnud ! Kõik , kõik ! " Simmo kargas püsti ja haaras tüdruku tormiliselt embusse . Ta sosistas : " Ma olen unistanud , et täna – et päriselt – " Poiss hakkas kiirustavate näppudega Killu pluusi lahti nööpima . Ei , see ei olnud Tehvan , see oli üks teine . Simmo oli see , Killu teadis küll . Sellegipoolest oli armas pärast pikka paastu isukalt kallistatud ja suudeldud olla , kellegi esimeseks tüdrukuks hakata . Kui nad voodi üles tegid , küsis Simmo häbelikult : " Kas musat võib panna ? " " Ei tea , mis muusikat see kell raadiost tuleb . " " Mul on . Ma võtsin ise kaasa , " ütles Simmo ja hakkas tänavavalguse paistuses ihualasti askeldama . Nii kiire teisel , et unustas häbeneda , mõtles Killu . Simmo sai kassetimängija käima ja puges tagasi Killu kõrvale . Too oli raevukalt rütmikas muusika , mis voolama hakkas – nagu tümitaksid muistsed naised järvesopis kurikatega pesu või raiuksid mehed lõkke ääres mammutiliha lahti . " See on BullPull , ma kuulan seda vahel , " ütles Simmo . " Aga kui sulle üldse ei meeldi – " " Lase olla . Ma siis kuulan , mida sina kuulad . " Silmad kinni , raius Simmo BullPulli rütmi Killusse . Järsku ta tardus nagu hoobi ootuses . Kohe kõlas räme vana naise vali hääl : " Poiss , ma näen küll , mis kõlvatust sa seal teed ! " Ja raske mehekeha lõtvus õndsalt üle Killu . " Sain hakkama , " ohkas Simmo vaevalise häälega . Killul oli nutt kurgus . " Sa ehmatasid mind surnuks . Sa oleksid ju võinud hoiatada . " " Nüüd tead kõik , " nuuksatas Simmo . " Nüüd võid mind minema ajada , kui ma vastik olen . Ainult ära irvita mu üle . " " Simmoke ! Sellepärast sa ei olegi mõnd tüdrukut - " " Keda tüdrukut ! Mõtle ise ! " Simmo oli nii õnnetu . Killu oli siis ka . Vaikus . Mööduv auto vedas laisalt triipe üle pimeda lae . " Me saame sellest üle , Simmo , " sosistas Killu ja silitas poisi põske . See oli pisaratest märg . Oh sa kallis suur väike poiss ! Simmo lamas , silmad pärani , ja näis enesega võitlevat . Ta vist tahtis pihtida , aga ei usaldanud . Või usaldas , aga ei julgenud . Mida psühhoterapeut sel puhul teeks ? mõtles Killu . Filoloogidele seda ei õpetata . Ise ka ei ole huvi tundnud . Killu otsustas vaikides oodata . Varsti Simmo ütleski ärevusest neelatades : " Kas sa väga ehmatasid ? " " Väga . Ma ei teadnud arvata , et sa vanaema kaasa võtsid . " " Vanaema keskööl seljakotiga kaasas ! " Nüüd oli see naljakas . Nad naersidki pisut . " Kas sa sedaviisi ammu ? " pakkus Killu võimalust kõnelda . Simmo tõstis pea , uuris Killu nägu , enne kui küsis : " Ütlesid , sul on poolvend ? Sinust väiksem siis ? " Killu noogutas . Simmo pani pea jälle padjale ja rääkis pimedusse : " Noh , siis sa vist tead , et väiksed poisid nokivat nokut , kui viisakalt ütelda . See on paheline käitumine ja keerab inimese elu tuksi , sest õiget meest temast ei saagi . " " Kust sa seda võtad ? " " Muti tekst . Ta valvas mind õhtati kõvasti . Aga ükskord ei olnud see õhtal , vaid kesk päeva , mutt röögatas ja mul läks esimest korda lahti . Ma ei teadnud , mis see päriselt on , aga et mõnsa oli ja ellu jäin , siis hakkasin mutti röökima meelitama . Kutid valgustasid mind , võtsin muti hääle linti , miksisin musaga kokku ja mul polnud tema röökimist enam tarviski . " " Just siis sul seda tarvis hakkas minema , sest oli käepärast , " vaidles Killu . " Sa kuritarvitasid oma heasoovlikku , aga eluvõõrast mutikest . Siiski oleksid võinud oma musa rahus koju jätta . " " Ma mõtlesin seda ise ka . Aga kartsin häbisse jääda , " ütles Simmo unise häälega ja haigutas laialt . " Siis riskisid sedapidi häbisse jääda . Oli see väiksem risk ? " " Oli vist ikka . " Killul polnud mõtet küsida , miks . Simmo oli unne vajunud nagu niidetud karukell . Hommikul käis Simmo viksilt poes ära , kui Killu oli ütelnud , mis vaja tuua , ja koidula kaasa andnud . Poiss tõi kõik kätte ja näitas ette , aga tagasi saadud raha lauale ei pannud . Küllap nii oli neil kodus kombeks . Killu muigas mõrult : Saingi vanaemaks , kusjuures ema roll jäi vahele . Stuudiosse läksid nad eraldi . Kas ja millal härra õhtul tuleb , seda ei öeldud , nagu vist tavaliselt ka vanaemale mitte . Ent kui Killu kodutänavale jõudis , nägi maja ees parkimas tele Fordi . Pagana poiss , on tal vaja oma vahekorraga edvistada , mõtles Killu . Aga selgus , et polegi tele Ford . Oli vale number – <arv> TBU . Siiski oli Simmo tulnud . Seisis köögis , Killu põll ees , ja laud oli kõiksugust kraami täis . Pikk leivanuga pihus püsti , vehkis ta Killu poole : " Kas numbrit panid tähele ? Änks , mis ? ! Täna ei saanud see sepp poiss ju eilse numbriga sõita ! Sinule tänutäheks vahetasin ära ! " " Jah ? " " Kas sa ei märganud ? TBU on kas Tibu või Tobu , kui puuduv täht võtta numbritest – <arv> on nagu I ja <arv> nagu O. Ilma Tibutobuta poleks ma sind iial leidnud ! " Killu istus kollasele taburetile ja purskas ohjeldamatult naerma . " Mis on ? ! " ehmatas Simmo . " Kas ma solvasin sind kuidagi ? " " Ei , aga laialt võtad sa ette küll ! Kui mina olen <arv> , kes siis on need järgnevad <arv> näitsikut , naist ja noorikut ? " Simmo näol asendus ehmatus ja nõutus küllalt kiiresti taipamisega . " Oh sind ! Elu sees poleks ma selle peale tulnud ! " " Kui kujund valida , siis peab see töötama iga kandi pealt . Autor ei saa juures seista ja seletada , kuidas tõlgendada ei tohi , sest tema on hoopis teisiti mõelnud . " " Mokas ! Neid numbreid ei saagi mõistlikult kombineerida ! " " Ei saa . " " Ja mina lootsin , et saad fiilingu ! " " Ongi fiiling . Ma tänan tõesti väga . Eriti tänulik oleksin , kui see jääks meie kahe teada . " " Jääbki . " " Mis sa Piibemannile ütlesid ? " " Vana number roostes , telemaja väärikus määritud ja nii edasi , et käisin registris ja vahetasin ära . Talle <arv> meeldis , et uhke nagu linnapea autol võiks olla , ja plekkis arve kinni . Kiitis veel : tubli poiss , kes ise ka midagi märkab . " " Ma pean sama kiitust kordama , sa oled märganud käskimata turul käia , " ütles Killu . " Mis nõiavärki sa munsterdad ? " " Pidusööki . " " Kas on pidu tulekul ? " " Nüüd on alati pidu ! " kuulutas Simmo . " Mutt kartis , et minu tüdruk saab olla minusugune püstiloll või nats lollem veel , mutt ei teagi , et mul on ikka päriselt naine ! " Ja suurest õhinast lõikas Simmo endale noaga näppu . " Väits ja verelaskmine ! Ohvritall ! " naeris Simmo kõvera suuga ja pööras pea kõrvale . Ta vist kartis verd . Killule meenus hobuste peremehe teise jõulupüha ratsutamine ja aadrilaskmine . Kas kõik kordub , aga kordub peegelpildis ? Killu võttis sahtlist sidemerulli ning lohutas : " Pole viga , pulmapäevaks saab terveks . " " Mis pulmapäev ? ! " ehmatas Simmo , nii et haavatud käsi Killu peos värahtas . Nõnda siis ongi tal kõik täpipealt läbi mõeldud , nagu eile kinnitas ! mõtles Killu nukralt , aga Simmole ütles lõbusalt : " Oh , see on üks tühipaljas kõnekäänd . Lihtsalt üks kild . Ärgu see sind nii väga häirigu . " " Ei ega – " kokutas Simmo . Ja läks kõrvuni punaseks . Ja pomises : " Killuke pillub killukesi . " " Mul on neid veel . Varesele valu , harakale haigus , meie Simmo sõrmeke saab jälle terveks ! " ütles Killu ja puhus mähkmes pöidlale peale . Kui ta pilgu tõstis , taipas , et Simmo meheuhkus oli haavatud . Lastesalmist vist ? Või märkas poiss , et Killu on teda läbi näinud ? Sellegipoolest läks pidusöök hästi korda . Nad panid kõik kohad põlevaid küünlaid täis ja raadiost tuli lahedat ei-tea-mida ei-tea-mis-lainelt . Killu pidi Simmot lusikaga söötma , sest Simmo päkk tuksus valutada ; pärast söötis poiss tüdrukut , et see kõhnaks ei jääks , ja kõige lõpuks sõid nad ühest lusikast . Siis tuli Simmol mõte kotistantsu tantsida ja nad pugesid kahekesi Simmo pidžaamapükstesse . " Miks sul see veel kaasas ? " imestas Killu . " Sul olid ju kindlad plaanid . " " Ma ei teadnud , mis sul öömajalisele tingimuseks . Ma ju lubasin mõistlik olla . " " Mõistlik ei võta vanaema kaasa ! " " See oli siiski lõpp mõistlik . " " Lõpp jah ! Selle musa matame nüüd hoovi kase alla maha . Igaveseks . " " Mitte täna ! " " Aga just täna ! " " Sedaviisi pitsaamas ? Me ei saa trepist allagi ! " " Küll me saame . " " Tahad , et mõni mutt aknast tänitaks ? " " Tänituse võtame linti ja pistame Tibutobusse ! " Nad hirnusid mis kole . Simmo öörõivas ei pidanud kahele naerule vastu , kumm raksatas õmblusest lahti ja rõivatükk vajus nende ümbert nagu tuulest tühi puri . Nii pidi musalint asjaolude sunnil matmata jääma . Kassetti polnud pimedas näha , aga nad teadsid , et see ootab laual ajalehe all . Nad ei suutnud seda hetkekski unustada . Simmo kartis äpardust ja Killu kartis siis ka . Ilmaaegu siiski ! Päris , päris ilmaaaegu . Simmo kargas mööda tuba tantsima . Ta unustas , et on öö ja tema tüdruku majanaabrid magavad , ta joodeldas ja tõmbas rõivastega koormatud tooli ümber , ta unustas oma pöidlagi ja lõi põlvetõsteplaksu , ta keerutas ennast vannilinasse ja linast välja , ta poksis oma peegelpilti : uhh , polt poiss , uhh ! Killu vahtis seda taaderjanti tekisiilu alt ; ta tundis end nagu mõni spordivahend , nagu rööbaspuud näiteks , kui publik huilgab kiiresti kuluvat kiitust sportlasele , kes on tublisti ennast ületanud . Lõppeks kargas Simmo Killutki kaisutama ja üle musitama , mida ta rööbaspuudega poleks teinud . Reketisuudlemist on siiski nähtud , niisiis on Killu üks väärt reket . Viis aastat oli läinud ja Killu saigi teada , mis tunne on , kui teine oma ülekeevat rõõmu väljendab – nagu ta kord Tehvanist oli tahtnud selsamal sohval lesides ja mehe kurba kukalt silmitsedes . Nüüd ta mõistis toda põhjata kurbust , kui teisele oled esimene ja võrreldamatu , aga ise võrdled paratamatult . Killu vahtis augustiöise akna taga visklevaid kaseoksi ; seda kaske oli ta Tehvaniga vaadanud nende esimesel täispikal ööl , kui Mozart mängis ja Tallinna mees Tehvani naisele helistas ; nüüd oli BullPull mänginud ja kase alla oli neil plaanis matta Simmo mehekargud . Hommikul pani Killu ette , et Simmo peaks ikkagi oma vanaema vaatama minema , see on ehk mures . " Ei ta ole , ütlesin selge sõnaga , et lähen naisele ja enne mesinädalat ei tule . " " Ta ehk ei võtnud sind tõsiselt . " " Ise teab . " " Tal on ehk abi tarvis , vana inimene . " " Abi ? Temal ? ! Häh , tal kuuskümmendki kaugel veel . " " Kuis nii ? Või ei oska ma rehkendada ? " " Temal ja minu emal oli lapsetegemisega kangesti kiire , kool jäi pooleli puha . Puht perekonna viga , nagu pauk käib , on mats küljes . " Killu pani selle vaikses lootuses kõrva taha : ehk on Simmolgi perekonna viga juures ; esimene tingimus – kool pooleli – on tal juba täidetud . Nad läksid stuudiosse , Killu jala , Simmo aga Ford <arv> TBUga . Killu oli kahetsedes märganud imelikku asja : Pärtelsoni ja Tehvani varjud , mis viis aastat olid telemajas ja kõikides võttepaikades viibinud , hakkasid tuhmuma . Pärtelsoni surm , mis pidi maailma muutma , pudenes igapäeva kestmises tasapisi põrmuks . Korraks olid löönud koleduse lained üle pea , korraks oli värisenud vapustus üle selja , siis rahunes elu ja ilm jälle harilikuks . Järjest harvem ärkas Killu rõõmsatest mõtetest ehmatusega : Tehvan on läinud , aga mina ikka elan ! Pärt on surnud , aga mina ikka elan , mis õigusega ? Harva meenus veel , et ühel ammusel laupäeval oli kadunud Pärtelson õlga just selle maanteetulba vastu toetanud ja pihkude varjus püüdnud sigaretti läita , kolm tikku olid kohe tuulde surnud , aga neljandast sai asja , ent see neljas ei kavatsenud kustuda , Pärtelson oli kätt õhus energiliselt viibutanud , kuid sellest hoolimata või selle tõttu sõrmed ikkagi põletanud . Miks te maha ei visanud , oli topeltingel nagu noominud . Killu mäletas Pärt Pärtelsoni silmi , kui see vastas : Ennem mingu patuse inimese sõrmed kui ilus ilmsüüta mets . Autoriks saades oli Killu pidanud ikka ja jälle vanu jagusid üle vaatama ja imestama näitleja toonast meisterlikkust , kuidas Pärt tähtajaks treitud teksti loomulikuks oskas mängida , nii et sealt ei puudunud elu sügavus , ja kuidas nõmedatesse stseenidesse sigines toda tabamatut maailmavalu , mida too eblakas preili ei oleks mõistnudki sisse kirjutada . Kui Pärt alles elas , tundus see võime loomulik , nii pidigi olema . Pärt oli olemas ja mängis , aga milline ta ise just oli , kes seda viitsis uurida . Takkajärele imetles Killu Pärtelsoni kõrvade kaunist kuju , kulmukaarte ilmekust , tahtejõulist lõuga , mehist häält . Tal oli kahju , et polnud Pärtelsoniga kunagi südamest südamesse juttu ajanud , nüüd polnudki tal omaenda võõrandamatut Pärtelsoni . Aga tollal oli tal silmi olnud vaid Tehvani jaoks ; pealegi püsis Pärt ju naistemehe kuulsuses , Pärdist tuli arusaamatuste vältimiseks kolme meetri kaugusel seista , Tehvani pärast eelkõige . Nüüd siis lohises Killu Simmo kütkes , aga teisiti , kui see Tehvaniga oli olnud . Tehvanit oli ta imetlenud , tema auras end soojendanud , tema mõtteid ahminud , tema pilku kerjanud . Tehvanit oli aina liig vähe olnud , kuna Simmot tundus enamasti üleliia saavat . Simmo lapsikust ei jõudnud ära imestada , tuli valvel olla ja koguni silmadega keelata nagu mõni bonne – või vanaema . Poiss kippus stuudios tembutama rohkem kui autojuhi roll lubab ; eriti nõme oli tema sõpru tänavanurgal kogemata kohata , siis kukkus Simmo mitu aastat allapoole , siis käis lollitamine ja veiderdamine ning kildude pildumine , mis ilmselgelt olid määratud Killut kriimustama . Aga võis ka olla , et nad olid süüdimatud oma elurõõmus . Killu ei mäletanud end üheksateistkümneselt säärasena , tolleks ajaks oli tema lapsepõli ammu lõppenud , ehkki Tehvan teda vahetevahel lapsena kohtles . Tehvan oli temast põlvkond vanem , Simmo jälle põlvkond noorem , kuigi tegelikust vanusevahest ei oleks kummalgi juhul sellist järeldust tuletada saanud . Killu oli justkui pelk eralduskriips Tehvani ja Simmo sugupõlve vahel . Kas tal polnudki omaenda põlvkonda ? Või ikkagi oli – Axelbrändi näiteks ? Axelbrändist oli Äksi saanud , armsa Britta abikaasa . Õnnetumat asja ei osanud küll ette kujutada . Killutki oli pulma kutsutud , ent saatus oli tahtnud toda minekut kõigiti takistada : kõigepealt olid õhtul valmis ostetud roosid öösel hinge heitnud , siis oli ta rahakoti maha unustanud , kui uut kimpu otsima läks , tagatipuks selgus , et toavõtigi oli rahakotis ja snepper muidugi kinni , kõige selle kino peale jäi ta bussist maha , taksot aga ei raatsinud võtta , õieti küll ei jätkunud rahagi . Nõnda jõudis ta alles pulmalauda , kui tseremoonia juba läbi . Esimene , mida ta uksel seistes märkas , oli aukohal istuva peigmehe , selle Axelbrändi pea , mis oli longus nagu Killu hommikune roosikimp . Killu , Killuke tuli , märkas pruut ja tõusis , et viibata . Peigmees tõstis silmad ja lõi üle näo särama , tormas hilinenud külalisele vastu ja esitles teda laia viipega : Minu nooriku pinginaaber ; peaaegu oleksid pulmad ära jäänud , sest teda oodati ja ta ei tulnud . Kellegi joobnud hääl nõudis kõikide naeruks : Tseremooniat korrata , otsast alata ! Lauas istuda oli piin olnud : millal Killu ka pruutpaari poole ei vaadanud , ikka süttisid talle vastu peigmehe suured pruunid silmad . Kui pruudipärga maha mängiti , tahtis Britta oma loori Killule pähe panna , mida Äksi ei lubanud , et olgu see plika veel vallaline . Kõige hullem oli juhtunud keskööl . Äksi ja Killu tantsisid just , kui keegi tormas saali suure kisaga , et pruut on röövitud . Äksi haaras Killul käest ja tõmbas teda kõrvaltuppa , Killu arvas , et pruuti otsima , aga Äksi tõukas ukse kinni ja sosistas hingeldades : Ma abiellusin ainult selle pärast , et teil lähemal olla . Üksainus kord oli Killu noorpaaril külas käinud . Voodi kohal oli neil rippunud suurendatud lõpuaktusefoto kahest pinginaabrist lillesülemitega . Killul oli tegemist olnud , et mingitki kõneainet leida , kuni Britta lauda korraldas . Kas sulle Äksi ikka ei meeldi , oli Britta sosinal küsinud , kui Killu minema kiirustas . Ei , sest ta on mu pinginaabri röövinud , vastas Killu . Oh ei , sa oled alati teretulnud , Äksi arvates ka , ma tean , ütles vana hea Britta . Nii ongi nad vaid postkaarte vahetama jäänud . Küllap Axelbrändi nägi Killus sugulashinge , küllap armus esimesest pilgust ja püüdis seda teiselegi mõista anda , ent kes ei armasta , see ei taipa ka märke ; Killu ei olnud tähele pannud sedagi , mis too padjasõjas poisile sülle kukkunud tüdruk hoomas – sest too plika polnud vist Äksi suhtes ükskõikne , aga Killu oli . Ülimalt . Kasuisa oli kord ütelnud , et tuleb oma õige armastus ära oodata . Just seda oligi Killu teinud , ta oli olnud ikka veel puhas nagu hiirekõrvas kaseleht , kui Tehvan kingaparandusse juhtus ning Killu tundis : tema ! Kui Killu Axelbrändiga uusaastaööl tutvus , oli viis päeva liig hilja . Ja nüüd oli topelthilja , sõbratari mees on tabu . Killu meelest on igasugune abielumees alati tabu olnud , ent Tehvani abielust ta ju ei teadnud , ja hiljem arvas , et Tehvani süda ongi tegelikult vaba , kui ta käitub nagu vaba mees . Nüüd on tüdruk oma vitsad saanud , kaks korda ta eksida ei kavatse , nüüd tunneks ta ära hetke , mil sümpaatia muutub ebaseaduslikuks piiriületajaks , ja ütleks : stopp ! Huvitav , kas Simmo on enda meelest seotud ? mõtles Killu . Kas poisil on mingeid piiranguid või tunneb poiss ennast vabana kui tuul , vabana vanaemastki ? Mida temast oodata tuleb , kui tuhin läbi ? On Killu talle naine kogu eluks või pihkusattunud tubli reket , mängu alustuseks hea küllalt ? Ja see küsimus tundus tüdrukule äkki tähtsam kui kõik Tibutobu teemaarendused – juba eneseväärikuse pärast . Ta küsis õhtulauas : " Kas sinu sõpradel on kindlad tüdrukud ? " " Mis tähendab kindel tüdruk ? Kas sa mõtled tüdruk-sõpra ? " " Ju vist . " " No Riksil on . " " Ammu juba ? " " Jah . Kõva kaks nädalat . Kõrvuni sees . " " Aga teistel ? " " Teistel on niisama . " " Mis niisama ? " " Noh kas sa ei tea ? Kohtutakse kuskil , tantsitakse ja minnakse kuhugi , kus kahekesi olla . Ja kõik . " " Mina ei tea jah . Ei ole mina niimoodi olnud . Ja sina ju ka ei ole . " " Ei ole . Aga niimoodi ollakse . Ja see on norm . " " Mis norm ? " " Normaalne , noh . " " Kas sina pole normaalne ? " " Praegu olen ju . " " Kõva nädal juba ! " " Mesinädal . " " Mesinädalad kuluvad ruttu . Mis edasi ? " " Mina elan ühe päeva korraga , ma ju ütlesin . " " Ütlesid . Aga ajad muutuvad . " " Mis sul hakkas ? Kas sai villand ? Või tahad mind kasvatama hakata ? Vaata ette ! " " Simmo ! Millest selline toon ! " " Vennad hoiatasid : see tädi sind ümber sõrme keerab . " " Tädi ? Ja mitte tüdruk-sõber ? " " Noh tegelt ütlesid nad eit . " " Ma tänan . " " Ära hakka põdema . Muidu ütlevad nad teisitigi . " " Jah ? Kuidas nad muidu ütlevad ? " " Karmilt ütlevad . Ei ole sinu kõrvadele . " " Ma tahan teada . " " No-oh ! " " Ütle ! " " Noh suht kena pliks on näkk ja beib või kobe tükk ; tavaline on liha ja sink ; kole ja loll pliks on ämber . On veel teisi . " " Ma tahan kuulda . Ma olen ju filoloog , ma uurin ja kogun sõnu . " " Noh on veel auguga liha ja diskoperse ja aids . " " Kas süütu tüdruk ka sinna hulka käib ? " " Süütuga sekeldamine on saunaakna katki löömine . Ei ole ette nähtud . " Vaikus . " Ah nii . Ja kuidas sina mind mõttes nimetad ? " küsis Killu . " Pillu . " " Pillu ? " " Pillu jah . Sul on ju seal üks pisike pillu . " " On too kõige tähtsam ? " " Mis siis veel ? " Killu ei teadnud , kas nutta või naerda . Ritsikas oli , Pillu on , ja mis ees ootab – peale diplomitöö kirjutamise . Diplomitöö – oh õudust ! Paraku oli arvutis diplomitööst vaid tiitelleht . Killu polnud allikmaterjaligi kokku otsinud , ta lükkas tõsisemat alustamist lootusrikkasse homsesse , mis pärale jõudnult on kahjuks sama tuttav täna . Killut lihtsalt ei jätkunud tele ja Simmo kõrvalt veel kolmandale võitlusväljale . Sest võitlus see ju on , mis inimsuhetes prevaleerib , kui eluvaated erinevad . Parajasti vaidlesid nad väljaminemise üle . Killu meelest oli inimese põhiküsimus , kuidas mõistlikult kasutada eluks antud aega , tööst vaba aega iseäranis . Simmo arvas , et pole seal kunsti mingitki – lähed välja , keegi tuleb vastu , paneb midagi ette , minnakse kuhugi , elu korraldab ennast ise ; mõnusal inimesel on mõnus igal pool . Armastusest Killu vastu oli Simmo järele andnud – olgu siis pealegi üks kontsert sekka ! Killu võttis kapist kaua puhanud sinise siidkleidi . Ta oli selles oivaline . " Ja sellega mõtled sa ennast inimestele näidata ? ! " ei varjanud Simmo jahmatust . Õnnetu taevassinine jahmatab juba teist meest , kohkus Killu . Siiski püüdis ta asja päästa : " See on ju täiesti uus ja sobib mulle . " " See on ju läinud sajandist ! Kleit veel pealegi ! " " Aga ma tunnen ennast selles hästi . " " Sellega me igatahes välja ei lähe . " " Sina lähed minuga , mitte sellega ! " püüdis Killu vaidlust naljaks käänata . Aga ei – Simmo raius , et sihukese aegunud tüdrukuga ei lähe , mitte iial ! Poiss võttis rahakoti , torkas teksataskusse ja kiirustas Killut tagant : " Kui kähku teeme , jõuame küll . Polt poiss paneb ise oma pillu riidesse ! " No saab näha , kuidas sobimatut hilpu mulle saab sokutada . mõtles Killu kuraasikalt . Nad tormasid kaubamaja trepist käsikäes üles , Simmo vahtis vasakule-paremale , leidis kätte , sihtis üht mannekeeni sõrmega : see nabapluus ja see undruk ! Enne kui Killu toibuda jõudis , oli ta kabiinis ja nõutud rõivad seljas . Simmo hiilis eesriide vahelt . " Käib küll , " ütles poiss ja läks maksis ära . Kodus uuris Killu ostu lähemalt ning porises : " See ju pigem vöö kui seelik . Ja pluus on rohkem salli eest . Sihukest raha maksta , kui õmblejal pole riiet kulunudki ! " " Sihukese raha eest vahivad sind kõik , küll näed ! " " Sihukest lolli , kes rahanumbrit ei tunne , annab vahtida tõesti . " Aga Simmo tantsis mööda tuba ja laulis : Mul on täna teine tüdruk , hoopis teine pillu ! Poiss oli ülimalt rahul ja Killu oli siis ka . Võtkem asja huumoriga ! Mul on , nagu sa kord oma naisest ütlesid – uus elu , uus immits , ütles Killu peeglisse Tehvanile ja sorgutas juukseid : lõigata maha või mitte ? " Paneks nüüd sukad ja võtaks sukkpüksid ära , " kamandas Simmo . Tema oli olukorra peremees . " Sukad ! Nii napi undrukuga ! Tripid jäävad paistma , kui istun . " " Peavadki , " ütles Simmo . Killu panigi sukad ja demonstreeris itsitades , kuidas tripinupud seelikuserva alt piiluma hakkasid , kui ennast vähekegi liigutas . " Üks kahest on liig – undruk või sukad , aga kumb ! " naeris Killu . " Ei selle kombinatsiooniga saa kuhugi minna ! " " Voodisse ikka saab ! " kinnitas Simmo ja asus trippide päästmist harjutama . " Tegelt on üleliigsed mõlemad , sukad ja undruk kah ! " " Peaasi , kui tüdruk on õige , " ohkas Killu . Niipalju siis tänasest kontserdist , mõtles Killu õnnetult ja siiski õnnelikult . Hommikul vaatas Piibemann südamliku muigega Killu uut immitsat ning jäi uurima oma autojuhi punetavaid kõrvu . " Nonoh , lapsed , " ühmas Piibemann ja sellest taipas Killu , et nad tohivad hakata üheskoos tööle tulema . Nad olid nüüd ametlik paar . Esiti arvas Killu , et sellest läheb elu lihtsamaks , kui kavaldama ei pea ja asju võib võtta nagu nad on . Ent ta eksis – asjad , nagu nad on , polnud kuigi sobivad . Koju tulnud , leidis ta tihtigi , et arvuti on mõneks sõjamänguks hõivatud , kui tema oli just oma vaimu valmis pannud , et hakkab lõputööd kirjutama . Sestap tundis ta suurt kergendust , kui Simmo teatas , et läheb mutti vaatama ja kui mõnd venda kohtab , siis töllerdab natuke linna peal . " Ega sul selle vastu põrkimist ole ? " küsis Simmo , alahuul õige pisut rippus . " Mitte kõige vähematki , " kostis Killu , ent tema näost oli vist näha , kui väga see uudis teda rõõmustas , ja Simmost oli omakord näha , et Killu suhtumine teda masendas . " Kurat teab , " pomises Simmo ja kadus . Killu jäi mõtisklema , mida kurat võiks teada . Õllelõhnalist poissi ju koju oodata ei tahaks , temaga koos hulkuda veel vähem . Simmo oleks teda kaasa võtnud küll , ehk oleks vanaemalegi näha viinud , ta oli ju selgelt uhke oma suhte üle . Ent Killu ei oleks soovinud võtta vanaema ees vastutust poisi käekäigu pärast , ning Simmo sõprade ja nende näkkidega tal klappi ei olnud tekkinud . Killu oli Simmole küllap kodune tarbeese nagu Tehvanilegi . Ei , Tehvaniga oli neil olnud tugev vaimne kooskõla , Tehvani poole vaatas ta üles , ka sõna otseses tähenduses , Tehvan oli pikem ja tihtigi tõstis Killut lõuast , kui tahtis silma vaadata . Simmo oli kasvult samaharjaline , kuid mitte vaimses mõttes , ja Killul oli tegu , et tema poole mitte alla vaadata . Tehvan , kas ma pean nüüd protsente maksma sellelt vaimukapitalilt , mis sa mulle jätsid ? Või tehakse mind põhivarastki lagedaks ? Fuih , Killu Uppin , mäherdune roheliselt lehkav lillevaas ! märkas tüdruk äkki . Ta pesi krüsanteemide varreotsi , lõikas neid lühemaks , küüris sinist vaasi pudeliharjaga ja munakoortega , loputas ja kuivatas . Istus siis imetlema , kuidas kristallselges klaasvaasis kogunesid taimevarte ümber imelised hapnikumullikesed . Ma tahan olla puhas ja selge nagu kristallvaas , kuulis ta äkki oma häält , ja Tehvanit vastamas : Et sind katki löödaks ? Tehvan ! Olen ma nüüd katki löödud ? Olen ma nagu mõni mõrane vaas ? Lepin seksiga , kui armastus nagunii võõrsil ? Ei , ma ju armastan Simmot , natukene ; ma tahan ja saan teda aidata ! Leidub siis armastust natukene ? Armastust kas on või seda pole ! Armastuse on Tehvan kättesaamatusse viinud , vist nii tuleb ütelda ? Oh Tehvan , kas sa tuled kord , ja kui sa tuled , kas saan siis jälle puhtaks , kui ehk olengi saastatud , mida ma küll ei tunne , aga sinu kõrval ehk tunnen ? Ehk oled sinagi saastatud ja me aitame teineteist puhtaks ? Oh ! Ah ! Ärme ruttame sündmustest ette . Tehvan Pennert , Killu Pennert , simsalabimm ! Võluvormel öeldud , nüüd marss tööle ! Töö ei edenenud . Mõtted ei seisnud koos . Hullem veel : mõtet lausa ei olnudki . Häiris toa vaikus , kus ju pidanuks olema ühe teismelise poisi nurgast teise hulkumine , asjade tõstmine , sahtlite avamine ja seda saatev viisijuppide ümisemine , vilistamine ja hõiskamine , sekka padjaga viskamine või sentide klirinal kukkuda laskmine , et kirjutajat mõtetest äratada ja ärganule avalalt vastu naeratada . Tuleks ta või õllelõhnalisena , ohkas Killu . Aga Simmo ei tulnud . Ei tulnud kesköösekski , ei tulnud vastu hommikutki . Killu seisis pikki tunde akna all , vahtis mõttetühjade silmadega tänavale , kedagi ei lähenenud tuttava hüpleva kõnnakuga , kellegi tüse alahuul polnud armsalt ripakil . Killu kuulas autode häält , kas vurtsatab kohale <arv> TBU – polnud kindel , et see ullike ei läinud õltsi manustama bossi autoga . – Kas ma olen Simmo sõnavara omaks võtnud ? märkas Killu ise ka . Mööda ja mööda , ikka jälle mööda . Küll sõidab palju autosid seda vaikset tänavat , imestas Killu . Ta pikutas vahepeal sohval , ei saanud pikutatud ; lehitses mõnd raamatut , ei viitsinud lugeda ; käis siis jälle aknal , seisis vahiposti soojaks ; läks kööki , jõi vett ja näksis kuivanud leivakannikat ; viskas siis jälle pikali ja tõusis üles , leidmata asu . Tõsilugu , ma ikkagi hoolin temast , märkas Killu . Kell tiksus , aeg ei edenenud . Mis muutub naise elus , kui mees on teine , ent naine ikka seesama ? Seesama ootus , seesama lootus , mis ometi ei täitu . Elu täius on kättesaamatu ! Õnne valu saab teravaks , kui õnn ju möödas ! Kas ongi möödas , nii pisut oligi ? ehmatas Killu oma mõttest . Hommik jõudis siiski pärale , päiksesärav , aga tige valvamisest väsinud silmadele . Oli aeg hakata salvestusse minema . Killu valis parajasti seelikut , kui <arv> TBU maja ette vurtsatas , tüdruk ei kuulnud seda ega ka trepist tormavaid samme . Äkki oli Simmo uksest sees . " Tulin sulle järele , Piibemann käskis ! " " Nonoh ! Mis ta siis ütles ? " " Kus sa nolk naise jätsid ! " " Ja sina ? " " Jätsin diplomit tegema . " " Jäi ta siis rahule ? " " Tegelt vist jäi . Hoiatas , et ma üht teist diplomit ei korraldaks . " Killu tegi muud juttu , küsis vanaema järele . Mutil polevat häda midagi ja kutid olevat endiselt mõnusad , Simmo olevat peaaegu magamata , mutt olevat öö läbi ohkinud ja pöörelnud , aga Simmo olevat tahtnud Killule aega anda , sellepärast kannatanud kuidagi ära . " No lähme siis . Ma olen kohe valmis , " ütles Killu . Aga Simmo ei lasknud , suudles ja kaisutas , ajas soengu sassi ja imes kaelale maasika . " Ma ei ole sind kaksteist tundi näinud ! " kaebas Simmo . " Mitu ööd sul veel läheb ? " " Misasja ! Kevadeni läheb ! See pole ju nii lihtne . " " Stsenaariumi kirjutad küll paari tunniga , ma arvasin , et viiskümmend lehekülge – " " Simmo ! Stsenaarium kirjutab ennast ise , kui põhisuund on valmis mõeldud , aga see on teadustöö ! Ma pean kõik läbi lugema , mis sel teemal iganes kirjutatud , ja oma seisukoha kujundama . " " Tõmba suva tekst netist ! See on norm ! " Killu hakkas naerma . " Oh sind karvapead ! Ma olen diplomand Killu Uppin , mitte mõni norm pillu ! " Simmo muutus kurvaks . " No mitu lehekülge sa ära kirjutasid ? " " Mitte ridagi . " " Mitte ridagi ! Mamma ! Mis sa siis tegid ? " kohkus poiss ja rõõmustas samas : " Aa ma tean , tudisid , ma ei lase sul välja magada , jah ? " " Ei maganud ma silmatäitki , " ohkas Killu . " Minu ohver puht asjata ! Mis sind siis ommetegi segas ? ! " " Sinu puudumine . " See ülestunnistus tegi Simmo pööraseks . Poiss kargles nagu kevadine mullikas , ta hõiskas ja laulis ja musitas tüdruku üle ning tõotas : " Ma ei jäta sind sekundiks kah ! " " Me lepime kokku , et vahetevahel tegelen mina oma asjadega ja sina omadega , " pani Killu ette , " Ja mis asjad mul oleks ? " imestas Simmo . " Seda tead sina , Simmoke . " " Noh vast loen siis midagi . Mõnd krimkat . Igal õhtal pool tundi . " " Loe või kriminulli . Tähed lähevad muidu meelestki . " " Või kuulan musat . Sind ei sega ju , kui ma kõrvaklappidega – ? Sest Pillut segab ju poldi puudumine ! " " Ei , mitte nii ! Killut segab teadmatus oma härra tulemisest ja minemisest , " vaidles Killu . " Naine näeb ja õnnistab meest ka teisele poole maakera , kui ta teab , kus see on ja mida teeb . " Täielikus üksmeeles sõitsid nad võttele . Algasid kenad ajad . Seriaali autor oli nagu tiivad saanud , ja stuudio autojuht puistas teravmeelsusi hommikust õhtuni . Küll võib mõni inimlaps vaimukas olla ! Piibemanni kulul poiss avalikku nalja ei teinud : nii režissöör kui produtsent – pealegi veel ühes isikus – oli vähemalt kaks klassi kõrgem isik , käskija , keda tuli respekteerida , ehkki samal ajal vaikselt kiruda , nagu komme nõudis . Autor ja kunstnik olid üks klass kõrgem , ent samuti käsualused , neid ei naerdud , neid kaasati naljategemisse kellegi veel alama arvel . Kui kõik-see-mees läks lõunale kohalikku pubisse , mis tegelikult osutus iseteenindavaks einelauaks , sokutas Simmo kaks keedetud muna Etkari püksitaskusse . Ta oli enne teist muna teises ülestõstetud pihus hoidnud ja kassapreiliga silmside saavutanud , aga vaene kaameramees polnud midagi märganud , ta luges pihupesal sente kokku . " Paras raha , " laksatas Etkar mündid vasktaldrikule . " Aga kaks muna ? " naeratas kassiir . " Mis munad ? " Teised neelasid juba naeru . " Aga need seal – " näitas näitsik naerdes näpuga . " Tal on seal jah ! Kahe asemel neli ! Kaks oma , kaks maksualust ! " hirnusid kamraadid . Kassapreili tõmbas näost roosaks . " No on tõprad ! " vihastas Etkar , kui tõesti salakauba leidis . Ta poetas munad taldrikusse müntidele seltsiks . " Sähke oma – " " Need juba poolenisti hautud , ei neid saa müüki panna ! " hirnusid kamraadid . " Tehke mis tahate , minul on paras raha ! " jäi Etkar kindlaks ja läks oma salatikausiga lauda . Õhtul võttis Killu teema üles . " Etkarile tegid sa täna liiga . Mees solvus tõsiselt . " " Ei solvund ! See oli lihtsalt väike näidend . Maarahvas on harjund : tulevad telepoisid , saab nalja , mida kümme aastat jutustada ja poisse tagasi oodata . Naerdi situatsjooni , mitte Etkarit . " " Aga just Etkarit , seda et tal pole kunagi raha tühisemakski ootamatuseks . " " Sest naine võtab ära . Noh siis edaspidi olgu mees ! " " Mis me nüüd saavutasime ? Meheks me teda ei kasvatanud , hoopis süvendasime tema häbi , osatasime hella kohta . " " Oled sina alles peenetundeline ! Arvad , et Etkar on ka ? Arvad , et astub sinu eest välja ? Arvad , et ültse keegi astub sinu või minu eest välja ? " " Me oleme üks pere . Tõepoolest . See on Tibutobu tegemise kõige suurem väärtus . " " Just ! Ja sellepärast võimegi üheskoos nalja teha ja keski ei tohi solvuda ! " " Nali peab olema erapooletu , see ei tohi ilmaski konkreetset märki tabada . Kui keegi pihta saab , on tegu kuritööga , " ohkas Killu . " Teine inimene oma kirgede ja kannatustega on mõistatus , seda peab arvestama . " Simmole ei paistnud see jutt mitte üks põrm meeldivat . Simmo kartis õpetust saada . Aga mitte ainult Simmo , Killu oli tähele pannud , et mis naisterahvas iial ütleb , sellest loeb meesterahvas nagu süüdistust välja , ehkki naine mõtles vaid teemat arutada . Kas mees siis tunnebki end süüdi või on see meessoole üldiselt omane , et naine ärgu julgegu piuksuda ? Oli sobiv hetk ja Killu jutustas tollest hirmsast raudteeõnnetuse salvestusest rohkem kui viis ja pool aastat tagasi . Surnud Pärtelson tuli talle elavalt silmade ette , Pärtelsoni maailma hulkuma jäänud hääl kõlas tal kõrvus , Killu rääkis ja rääkis ning tundis samas , et hinge painaja hääbub ja hääbub . Neist asjust ei olnud Simmo midagi kuulnud . Küllap siis Tehvanistki mitte – õnneks , sest oma armastusest polnud tüdruk veel valmis pihtima . " Kas too Pärtelson mängis Mikut või ? " küsis Simmo äkki . " Sa taeva arm ! Kuidas sa seda ei tea ! " imestas Killu . " Ise oled kõik kordused vaadanud . Alati vaatad tiitrid hoolega lõpuni , see sinu tiitrite vahtimine ajab mind vahel päris närvi , kui kiire on ja sind toolist lahti ei kanguta . " Simmo hakkas itsitama : " Niipaljukest sul minu jaoks silmi ongi ! Mina vahin ainult omaenda Tibutobude tiitreid . Magussöök tuleb ju kõige lõpuks – autojuht Simmo Siimuste . " " Päris topakas ! Vahib oma nime ! " " Kas sina ei vahi ? Vahid aga küll ! " " Mina vaatan kõik üle , et kas mõni pole välja jäänud . Ükskord Pärtelson kogemata oligi . " Ja Killu hakkas jälle Pärtelsonist jutustama . Ja jõudis jälle raudteeõnnetuse juurde . " Mis sa põed muudku seda Pärtelsoni , sina polnd ju süüdi , " keelas poiss . " Minul oli ju eelaimus , et nukumäng karistuseta ei jää , just mina oleksin pidanud sekkuma ja käe ette panema . " " Kui sa ei sekkund , küllap siis ei pidand ka . Mis see sinu asi oli . " " Oh Simmo , ma olen nii vaevas olnud ! " " Sina vaevas , tema taevas , " muigas Simmo ja musitas tüdruku üle . Nii lõppes neil iga tõsisem arutelu . Või mis tõsisem ! Tõsistest asjadest nad enamasti ei rääkinudki , Simmo oli oma kamba taset ületavatest mõtisklustest absoluutselt rikkumata . Poiss teadis , mis semudki teadsid : tundis hittide edetabeleid , olemata kuulnud ühtainustki sümfooniat ; nimetas küllap eksimatult bändide trummareid ja jalgpallimansade väravavahte , aimamatagi eesti dirigentide maailmakuulsust ; võis une pealt meenutada , kes rokitäht millal aidsi suri , aga mida vanaema põeb , see polnud probleemiks tõusnud . Simmo probleem number üks oli parajasti mobiili hankimine . Tema unistuste tipp oli voodis kõnelda – kaks mobiili vastakuti nagu põsk põse vastas . Sa mõtle , me sosistame teineteise kaisus ja meie hääled jooksevad Tallinna kaudu meile sängi tagasi ! nautis Simmo sellist võimalust . Ent üksnes rääkimise objektiks see jäigi , vähemalt esialgu . Esinduslikule pillile ei hakanud hammas peale , aga ükskõik milline oleks au pihta käinud , nõnda siis pruukis poiss Killu telefoni . Sõprade nähes küsis Killult iga kord luba , justkui jätkuvalt rõhutades , et see konkreetne riist pole tema maitse ; nähtavasti oli moekam olla mobiilita kui kehva mobiili omanik . Kodus sellist kollisiooni et tekkinud , seal võeti ja helistati ja saadeti sõnumeid ? la mis sa seal teed , mina ei tee midagi , aind saadan sulle sõnumid , et mis sina teed . See harrastus võttis omajagu raha üles . Et aga mobiiliarve kerkis geomeetrilises progressioonis , siis pidi midagi veel olema , lausa mingi virtuaalne must auk . Kas äkki seksitelefon – aga miks ? Arvest nähtus kummalisi erinumbreid , kuhu rohkelt või pikalt helistatud , aga mis numbrid need olla võiksid ? Kui seksitelefon see ilmselt pole , kas siis kriisiabi – aga miks ? Kui Killu päris , mis asja Simmol nii väga helistada , ajas poiss tagasi ja ütles , et ainult paar korda ongi tüdruku äraolekul kõllanud , puhtalt igavuse tõttu . Selgest valest ja salgamisest nägi Killu , et Simmo on alles poisike , keda tema ometi pidi mehena võtma ja sõnast uskuma , kui enesest lugu pidada tahtis . Aga kui ta oleks mu poeg , kas ma luuraksin ta järele ? mõtles Killu . Ent polnud tarviski luurata , ükskord jäi poiss vahele , kui Killu ootamatult koju tuli . Simmo oli hasardis , peaaegu ekstaasis : sõrm saatis mobiililt muudkui sõnumeid , kuna pilk oli naelutatud telepilti , kus kõrvulukustavas BullPulli muusikas väänlesid enam-vähem paljad tüdrukud . Ekraani allääres jooksid nagu palavikus helistajate sõnumid ja mobiiliaadressid , kolm-neli saadetist korraga näha . Killu haaras pilguga tekste , mobiilinumbreid ei hakanud uurimagi ; ta luges ja imestas : Tervan lahedaid näitsiguid . Meie olemegi lahedad , kõlla , oodame ! Passiivne noormees tuleb aktiivse vanema mehega sauna . Ootan kõnesi noormeestelt kel audo et õhtal midaki ete võtta jobudel ja joomaritel mitte elistada . Kes arvab et savu on hea võiks ühendust võtta . Messake ja kõllake <arv> a mutile vastamata kõnedele ei vasta . Maga välja <arv> a mutt . Tere arvuti olen rase ütle kas aporti saan Eestis teha . See pole Eestis keelatud kuid arvuti soovitab : mõtle enne veel järele . Kuule sina aborditegeja , sünnitus on naise tipptund võin oma kogemusest öelda . Kui vana sa ise oled tipptunni sünnitaja ? Sae pekki Pepuke , kus nüüd leidsite teema ! Saatke igavlevale pliksile messe lühikeste juukstega poistel mitte tülitada ! Seda kõike oli natuke palju ühekorraga . Killu taganes hiilimisi kööki , võõristusväärsest maailmast tagasi oma turvalisse maailma , ja hakkas lauda katma . Ta hõikas tuppa : " Kui peaks pisut vahet ja tuleks sööma ! " Simmo raksas teleri kinni . Haige vaikus nagu pärast maavärinat . Simmo loivas kohale , istus , pea maas ; Killu istus tema vastas käsipõsakil ja ootas , mis sest saab . Simmo tõstis aeglaselt pea , riivas Killu pilku , toetas omagi põse pihule ; nüüd istusid nad peegelpildis ja vahtisid teineteisega tõtt – kuni naerma pahvatasid . Absurdne ikkagi ! Nad tõstsid ette , mis oli ; ega eriti midagi olnud . " Ma maksan mobiili eest ise , " lubas Simmo . " Kena oleks , palgapäev tõesti kaugel , " lausus Killu . " Ent selles pole peamine küsimus . " " Muidugi pole selles küssa . Nii loll ma ka pole . " Killu kaalutles vastuse variante . Kui nähvaks uskumatult : Ah tõesti , või nii loll polegi ! Või põlglikult : Poleks nagu arvanudki , et polegi loll ! Või lepitavalt , nagu Tehvan tavatses : Sinu sõnad , mitte minu . Või pateetiliselt : Ma loodan ka ! Või jätta tähelepanuta ? Vaikus . " Killuke , saa aru , mul on ka seltskonda vaja , sihukest et teised ei vaata , et kus nüüd autojuht kukkus laiama . Virtuaalis ei tea keegi kellestki , kõik on võrdsed , kõik on lahedad . " Vaikus . " Sulle ei meeldi , jah ? " " Tegeleksid millegi asjalikumaga . " " Sa oled nagu vanaema ! Mis ma siis tegema pean , kas liblikaid püüdma ? See sulle meeldiks jah ! See oleks kohe kangesti asjalik ja süstem-maatil-line ! " " Maailmas on nii palju raamatuid – " " Jah ! On jah ! Meil elas kõrvalkorteris prohvessor , ussiteadlane ! Juba koolipõlves kükitas järvemudas , uuris üht sitta sorti ussi ; kõikse elu , viiskünd aastat on ta seda sitta sorti ussi uurinud ega tea sellest sittagi ! Kui kellegiga kokku saab , nii kohe uurib , kas teine äkki teab . Ei saa ta päist ega jalust , ei mõista tantsida , ei raha lugeda , ei pea viisi , ei saa naljale pihta , ikka ainult kõduussid ja raamatud ja nii viiskünd aastat ühtejutti , aga prohvessor , aga lugupeetud , aga tegeleb asjalikuga ! " " Sinust pole seda ju karta , " muigas Killu . " Ei ole jah ! See teid närvi ajabki . " " Keda teid-meid-neid ? " " Igat sorti vanaemasid . " Killu ohkas : " See telesari on lihtsalt üks koolilastelt raha pumpamise masin . Pisut arukamad ei peaks seda õhutama . " " Ja mis ei ole rahamasin ? Valik on enda oma . Siin ütlen sõna sekka ja tean , mille eest maksan , aga sina lähed ooperisse ja maksad ka ja ei tea , mille eest . Mis sa arvad , et kedagi suunitakse mõnd pilti vaatama või ! Küllap siis on sihukest tarvis , kui järjekorras on seitseteist sõnumit , kui järjekorras on kakskünd sõnumit , kui järjekorras on kakskündviis sõnumit , kui kõigil kuttidel ja pliksidel on tegelt hirm , et saateaeg saab enne otsa , kui tema sõnum ekraanile jõuab . " " Ja mis sõnum see nõnda tähtis on ? " " Kas see polegi pisipliksile tähtis , kas aborti saab siin teha või peab välismaale kondama . " " Seda võiks ta ju küsida kelleltki – " " Ta ju küsis ! Arvutilt ! Ja sai vastuse nii kähku kui tippida jõuti ! Ja keski ei uurinud , mis ja kes ja millal ja kus . Ebaterve uudishimu välistatud . " Vaikus . " Simmo , sa siis arvad , et aborti peabki tegema ? " " Mina ei pea tegema . Võõras mure . " " Siin on kaks osapoolt . " " Ongi . Naine vaadaku oma poolt , küll mees vaatab oma . " " Aga kui naine on nii rumal alles , et ei tea , kuidas abort kirjutatakse , selle tegemisest rääkimata ? " " Jälle ! Viloloog ! Küll pliks eksamil kirjutab , mis õps ootab ! Sõnum on südamest , seal on peatähtis kirjutamise kiirus . – Mis sa nüüd jälle mõttesse jäid ? " " Ma mõtlen , siin on mõtlemist meile mõlemale . " " Võta asju nagu nad on , võta kergelt , ole norm inimene . " " Asju , nagu nad on , ei saa kuidagi kergelt võtta , sest asjad on rasked . " " Filosohvia ei vii kuhugi . Pole kunagi kuhugi viind . " " Mis siis viib ja kuhu ? " " See , " ütles Simmo ja andis suud , " viib sinna , " ütles Simmo ja viis Killu sohvale . Ja see tegu viib ükskord paratamatult teo enda eesmärgile , mõtles Killu . Kui juba polegi viinud , nagu kangesti kippus tunduma . Ta näppis salaja oma imelikult helli rinnanibusid , et kas tõesti ongi . Poiss pani Killu tegevust tähele . " Millest su kapinupud nii pruntis on ? " küsis poiss ja vastas ise : " Himust vist , mis muud ! " Ei olnud Killul mingit himu , lausa vastupidi – tal tekkisid ihualasti Simmot vaadates filoloogilised probleemid . Tüdrukule meenus Tehvani tõivet , nii oli ta seda nimetanud ja alles hiljem teada saanud , et tõiv tähendab tõotust või lubadust või koguni tõotuseohvrit , niisiis oli Tehvanil olnud tõivet . Simmol näikse peenis olema , nii sobiks vist peenikesest öelda , kes töö teinud , aga enne uut tööd on Simmol kürb nagu kõigil imetajatel . Ei tea , kuidas Simmo kamp ütleb ? Killu küsiski : " Kapinupud kõlab üsna vaimukalt . Aga mis sul selle ripatsi nimi on ? Kas kah vaimukas sõna ? " " See ? Karm värk . Suval ajal saba või lont või lohv , vahel ka vobla , praegu varsti – saad näha – prits ja kahur , no-oh ja kui meeldib , ütle munamägi , ütle välk , ütle vändavolli või mis iganes . Üldjuhul nahkmantlis mees . " " Mina valiksin ainult üldjuhu , teised on rõvedad , " arvas Killu . " Olgu , otsekohe , " soostus Simmo . Killu nägi seepeale rasket und . Ta seisis ärevalt tõuklevas rahvamassis ja ootas lennukit Kanadast . Teda piinas teadmatus kuupäevast , kas lennuk pidi tulema täna või homme või tuli juba eile ära . Siis küll ei leia ma Tehvanit kuskiltki , siis küll on ta oma poiste juurde läinud ja jäänud ! Lennuväljapoolseid uksi avati järjest , ta ründas ja tormas massiga kaasa , ikka puutus ta käsi või põlv vastu kellegi paljast kuuma ihu . Ja siis äkki : seal tuli Tehvan – ratastoolis ! Kaks lennuväemütsides ametnikku lükkasid pakkide ja kohvritega koormatud ratastooli , see kriuksus ja kägises otse tema suunas tulla ; Tehvan tundis tema äkitselt ära ja pööras näo kõrvale . Ei tahagi näha ! Tuline juga lõi nagu välk Killust läbi ning naelutas paika . Tehvan ! kisendas tema ja sirutas käsi . Sedaaegu kaugenes Tehvani sõiduk ja tema vahtis aina eemalduvat kurba kukalt , kuni see hajus inimtühjusse . Tehvan ! oigas Killu . Keegi raputas õlast . See oli Simmo . " Mis kuradi Tehvan ? Kes see vend veel on ? " " Ma nägin halba und , " maigutas Killu . " Ega ma nii loll ka pole , et aru ei saa , et und . Aga jongutas ta sind ikka mõnusalt , mis ? Polnd nii halb uni ühtegi , mis ? " Ja Simmo tegi Killu häält järele : " Teeh-van ! " ja tänitas : " Minu all pole sa sihukest häälekest veel kuulda lasnud ! " " Sa oled labane . " " Mis siis mittelabane oli ? Räägi kui julged ! " Vaikus . Ega julgegi , mõtles Killu . Täitumata armastuse tunne Tehvani vastu oli unes olnud nii ilmsi , nii võimas , nii tõeline , nii vaimu haarav , et vaevalt on seda võimalik – kui sõnu leidukski – kirjeldada teisele mehele , kelle last ihu vist kannab . " Sul on teine , " nuuksatas Simmo nagu laps . " Oli . " " Oli ? " " Jah oli . Kuus aastat enne sind . " " Ja sa ei saa sellest üle ? " " Ei saa . Keegi ei saa esimesest tõelisest üle . " " Tahad öelda , et mina ei saa ka sinust üle ? " " Ei saa , Simmo . Kui on tõeline . " Vaikus . " Aga teised ? Pärast teda ? " " Mul pole teisi olnud . " " Mitte kedagi ? " " Mitte kedagi . " " Ainult mina ? " " Ainult sina . " Ja Killu rääkis kõige hädapärasemast : " Tehvan oli alguses Tibutobu produtsent . Pärast õnnetust Pärtelsoniga võttis ta närvid kaotanud autori kaasa ning kolis Kanadasse . Too naine oli ta klassiõde ja esimene armastus . " " Nemad ka ei saanud sellest üle ? " " Ei saanud , Simmo . Ma ei ole neist midagi kuulnud . Ja nüüd see unenägu – Tehvan oli ratastoolis , see oli nii õudne . Mõtle , kui ootamata – ta oli ratastoolis ! Võib-olla päriselt ongi ? " Vaikus . " Kas sa võtaksid ta tagasi – ratastoolis ? " " Simmo ! Teda ei ole ju ! " " Aga kui oleks ? " " Ma ei tea , Simmo , ma ei hakka sulle valetama , ma tõesti ei tea . " " Niisiis võib-olla . " " On midagi , mis võib-olla sunniks ei ütlema . " " Sa ütlesid võib-olla ? Mis võib olla ? " " Oh , Simmoke , mis kõik võib olla või olemata olla ! " vaigistas Killu . " Iga asi omal ajal. Homme on raske salvestus , jääme nüüd uuesti magama . " Aga Simmo ei jäänud . Killu ei jäänud siis ka . Vaikus , kuid ärkvel , varitsev vaikus . " Sa siiski salgad , Pillu . Sa oled valelik pillu , " ütles poiss äkki . " Ma pole ühes asjas veel kindel ja – " " Ära karda , küll mina juba teada saan nii ühed kui teised asjad ! " ähvardas Simmo ja keeras selja . Killu kõhkles . Kui panna käsi talle kaela ümber , mis ta siis teeb , kas tõukab selle ära ? Või saab ühestainsast sõnast rahuldatud ? Too üksainus sõna seoks , Killu võtaks endale vastutuse nende mõlema , võib-olla kolme eest ! Kas oleks Killul väge teist inimest lohutada , sest kes lohutaks teda ennast ? Tehvan Pennert , Killu Pennert , simsalabimm ! " Mis asja sa nõiud siin ? ! " käratas Simmo . Killu kohkus . Kas ta tõesti on hakanud valjusti rääkima , kui ometi vaid mõtles võluvormelit ? Kui häbi ! Simmo läks kolis paljale põrandale magama . Olgu , hommepäev teen rasedustesti ära , otsustas Killu . Test oli positiivne . Killu istus köögilaua taga segaste tunnetega , ta oli nagu pettunud . Samas aimas , et oleks pettunud olnud ka negatiivse tulemuse korral . Kumbki lahendus ei sobinud praegu . Tehvan , ma saan lapse , ütles Killu . Kas seda tahtsidki mulle oma ratastooli-ilmutusega teatada ? Kas sellist saatust pidasidki silmas , kui põgenedes soovisid mulle tõelist õnne ? Eile oli Killu lootnud koorma maha saada , kui selgus üht või teist pidi käes , ent täna tundus koormat lisandunud olevat . Regi taga ja kivi rees , oli Tehvan hoiatanud . Kas ma pole ikka veel küps naine ? muretses Killu . Mis siis saab , sest Simmo igatahes ei ole isaõnneks küps . Simmo Siimuste , Killu Siimuste , simsalabimm ? Vaevalt küll ! Õhtul ilmus sõjakas Simmo , jäi täies mundris uksele seisma ja paristas : " Sa oled tavaline pesalõhkuja linnuke ! See su Tehvan oli abielus mees ! Vott ! " " Simmo , ta ei armastanud oma naist , ta süda oli vaba . " " Tal oli kaks last , sellele sa saatananahk ei mõtelnud ! " " Ma olin üheksateist , Simmo . Ma ei teadnud lastest tuhkagi ! " " Ise oled ka tegelt isata kasvand ! Kas see valu naha vahelt läind ? " " Noor inimene ei seosta neid asju . Aga kui ma aru sain , et õigele mehele on lapsed väga tähtsad , siis ma aktsepteerisin seda . Kogu oma tarkusest . Ma olin valmis neid armastama , kui nad ainult – " " Laula aga laula , linnuke ! Minu lapsepõlve juba on üks sihuke eit persse keerand ! " ütles Simmo ja pani ukse väljaspoolt kinni . Ning kadus terveks nädalavahetuseks . Ei osanud Killu midagi arvata ega kuskilt Simmo järele küsida . Küll aga otsiti poissi taga Killu mobiililt . Algul Killu ei taibanud , miks temaga rääkida ei taheta , miks üks ja sama number helistab iga natukese aja tagant , ent vastamisel vaikib või hingab ärevalt . Killu käsu peale kas rääkida või telefon rahule jätta pirises plikahääleke : Kas Riksi sõber ei olegi kodus vä ? Missuguse Riksi missugune sõber ? nõudis Killu . Noh selle Riksi , kes kirju päärätiga käib , aga kes teie olete , kas Riksi sõbra ema ? Ema jah , mis ma Riksi sõbrale edasi ütlen ? Minu ema käskis , teie poeg andku otsekohe sõrmus tagasi ! Mis sõrmus ? Punane sõrmus ! Mis punane sõrmus ? Noh see , mis ta panti võttis . Mis panti ? Noh , armupanti . Millal see oli ? Eile öösel oli , siis kui – Ja hauavaikus . Hääl kadus , aga maailm oli juba puru . Esmaspäeval ilmus Simmo nagu midagi poleks juhtunud ja kurtis : kõht õudsemalt tühi . Mind on vanaemaks taandatud , taipas Killu . Ta käituski siis nagu vanaema käituks : istus vaikselt teispool lauda ja vaatas pealt , kuidas poiss sõi . Pea kuus aastat tagasi oli ta siinsamas nõndasamuti käsipõsakil istunud ja pealt vaadanud , kuidas rongile kiirustav mees kiirete lonksudega tulist kohvi jõi . Tookord oli olnud Tehvan ja Tallinna-valega ostetud armuöö . Nüüd oli Simmo ja nüüd oli teda ennast petetud . Kõikidest astjatest peab inimene maitsta saama , mõtles Killu . Simmo hoidis üht kätt süles , kuna teisega õiendas liha tükeldada , kasutades nuga ja kahvlit vaheldumisi . Huvitavad söömakombed tekkinud teisele üleöö , mõtles Killu . Siis aga kukkus soustine suutäis rinnaesisele ja poiss võttis käe sülest , et see salvräti järele sirutada . Väikses sõrmes hiilgas punane klaasikild nagu stopptuli . Killu pani sõrmusega käele oma käe . " Tunnista : sul on teine ? " " Mis kuradi esimene-teine ! " vihastas Simmo , rebis käe lahti ja viskas salvräti lauale . " Kust sa sihukesi lollusi korjad ? " " Tütarlapse ema igatahes nõuab armupanti tagasi . " " Kurrradi pliks ! Selleks siis pressiski moblanummert ! " " Mitte selles pole küssa , mu härra . " Vaikus . " Noh ja mis siis ! " toibus Simmo . " Sinul oli teine ja minul oli teine . " " Minul oli esimene , mitte teine . Sa ju teadsid ette , et ma naine olen . See vist mu peamine väärtus oligi . " " Häh , mis sa perutad ! Mis sul sellest teisest , kui sina said esimene olla ! Sul oma jagu kuhjaga käes ! " Simmo sonkis kahvliga taldrikus ja mõtles . Äkki lõi ta nägu särama . " Sina olid naine jah ! Aga tema on päriselt tüdruk ! Ja ma sain ikkagi hakkama ! " Vaikus . " Mis tähendab päriselt tüdruk ? Saunaaken ? " Simmo naeris üleolevalt : " Nii loll ma ka ei ole ! " Oh ma olen nii rumal ! oli Killu nii vanalt kurtnud . Põlvkondade piir ? Simmo mõtles minuti ja seletas : " See on tegelt natuke Riksi pliks . Rohkem pole mul temaga asja kah . Aga sõrmuse käskis Riks võtta nagu asitõendiks või nii . Riks ise andku tagasi ja õiendagu nüüd . " " Nii et käisid eksamil . " Vaikus . " Kas sa ei arva , et sul tuleb vanaema juurde tagasi kolida ? Riksi pliksi juurde sind ju ei oodata . " " Nüüd öösel ? Õige lolliks läind ! " " Sul ju asi selge , kuidas valutult sisse pääseb , kui vanaema juba magab . " " Ei hakka ma kuhugi minema , " kinnitas poiss , võttis nurgast oma seljakoti , pani pea alla ja keeras põrandale magama . Noriseski varsti juba õiglase und . Aga Killul oli süda läila ja meel hale . Kui ta kolmandat korda oksendamast tuli , ei suutnud ta vastu panna ja tihkus teki varjus nutta . Pisarad lõhnasid nii lohutavalt nagu kunagi plikaeas , kui ta kuuri taga kõrgete suvesoojade takjate vahel oli nutnud üksindusest ja maailmavalust . Siis oli ta igatsenud suureks saada , sest suurte päralt on tarkus ja headus ja üksteisemõistmine . Killu nuuksatas nii valjusti , et Simmo pead tõstis ja kuulatama jäi . " Kas sa oled väikselt armukade või ? " imestas poiss . Ükskord oli üks teine mees küsinud : Ega sa juhuslikult natuke armukade ole , ritsikas ? Kaks meest , kaks olukorda – vahe nagu öö ja päev ! Nüüd ei olnud pääsu , nüüd paiskusid silmaveed valla . " Pillu ! Pilluke ! " haletses poiss ja tuli sohva servale . " Ma ei ole kunagi miskit andeks palund , aga nüüd palun , no-oh ! See tobe pliks ei vääri malli naise pisaraid , no-oh ! Usu mind , ma ei vaata enam tema poolegi ja Riks ka ei vaata rohkem , kui ma talle ära räägin , no-oh ! " Simmo silitas tüdruku juukseid ja põski ; Killu arvas tundvat sõrmuse serva puudutust ja lükkas käe eemale . " Ära puutu mind ! " " Sa ei taha ? Miks ? Ma ju palusin andeks ja ei tee enam , no-oh . Kas sa siis kuidagi unustada ei saa ? " " Ei . " " Miks ? Ma väga palun . Oleme jälle nagu enne . " " Ma ei tea ju , mis tõve sa kaasa tõid . " " Ma ei olnud temaga ju nii ! Mul oli ikka presku ka . " " Misasi ? " " Sa ei tea ? ! Presku on kantoss . Või kepikumm . Nojah , sa ei tarvita , sul on spiraal . " " Ei ole mul spiraali , Simmo . " Simmo kargas püsti . " Sul ei ole spiraali ! Sa tahad öelda , sul ei ole spiraali ? ! Hull inimene , mis sa tast ära lasid võtta ! " " Mul ei ole kunagi olnudki . " " Ei ole olndki ! Appi , aga miks ? Võid sa , inimene , mulle öelda , miks ? ! Inimene ! " " Sest mul pole ju mehi olnud . " " Aga mina ? Ei preskut , ei spiraali , nii võib ju – " " Võib küll . Ja ongi , " kinnitas Killu rahulikult . " Misasja ? ! Idioot ! Ütle veel üks kord , kui julged ! " kisendas Simmo ja raputas Killut õlast . " Mul on kahju , Simmo , et ma sulle juba reedel ei ütelnud , et me lapse saame . Aga ma ei olnud siis päris kindel . " " Ja nüüd oled järsku kindel või ? ! " " Nüüd olen . " Simmo istus põrandale maha . Vaikus . " Selle vastu on ju abi ka , " arvas Simmo . " Sa lähed homme kliinikusse või kus seda tehakse ja – " " Ei lähe , Simmo . " " Ole ometi mõistlik , ma ei saa ju siukest endale lubada . " " Mida nimelt ? " " Alimente . " " Ja mina ei saa endale aborti lubada . " Vaikus . " Lapsel laps ! Hullumaja ! Vennad ütlesid õigust : see vanaeit keerab sind ümber sõrme ! Aga ei lähe läbi ! Noorte meeste noolimine ei lähe igatahes läbi ! " " Kas mina tulin kutsumata sinu juurde , vanaema seljakotis ! " " Sa ei tohi seda mulle meelde tuletada ! " kriiskas Simmo . " Ise psühholoogiat õppind , kas sa ei tea ! Ma võin eluks ajaks trauma saada ! " Ja mina muidugi ei saa mingit traumat , mõtles Killu kibedalt . Aga ei öelnud midagi , sest tema on ju psühholoogiat õppinud . Simmo heitis jälle põrandale pikali . Varsti võttis uue teema üles : " Miks sa mind ei hoiatanud , et sul spiraali pole ? " " Sa ei küsinud . " " Ja miks sa spiraali ei pannud ? " " Ei tulnud selle peale , et mõni noor mees äkitselt tulla võib , endal vanaema – " " Sa ei tohi ! " kriiskas Simmo ja tuuseldas nimetamata jäänud seljakotti lausa sadistliku vihaga . Kui poiss väsinult põrandale vajus , nentis Killu : " No nii , kriis välja elatud , nüüd võib ehk mõistlikku juttu rääkida . " " Hää küll , Killu . Mina maksan , mis see – " " Ei , see jutt jäta maha . " " Siis oleks kõik nii kui ennegi . Ainult et presku – " " Ja sa oleksid nõus mõrtsukaga koos elama ? Sinu oma esimese lapse hukkajaga ? " Vaikus . " Einoh , sa ikka ei ole norm inimene , no ei ole , " ohkas Simmo ega öelnud ühtki silpi enam . Killu siis ei öelnud ka . Ometi ei saanud Simmo rahu . Ta hakkas nagu omaette kõnelema : " Sina mõjutad oma psühholoogiaga ! Õppisid ära ja arvad , et ongi ! Aga ei ole teps ! Inimesed on igaüks isesugused , raamatu psühholoogia igaühe peale ei hakka , vott ! Mina vaatan kapoti alla ja ei saa kah iga kord sotti , mis see kuradi Ford tahab , kuigi olen seda risti ja põiki õppind ja katsetand . Mis veel inimese kapoti all olla võib ! Seda ei muugi sinu psühholoogia igatahes mitte sittagi ! " Kui Killu tõusis asemelt , et oksendama komberdada , oli see vesi Simmo veskile . Poiss tuli kööki järele , haletses ja meelitas : " Näed nüüd ise , mis sellest tuli , no-oh . Saad nüüd ise ka aru , et pead ära käima , no-oh . " " Ei , Simmo . " " Mis see siis ära ei ole . Kõik teevad . Noh on vist natuke valus – " " Mitte selle pärast . " " Millepärast siis ? " " Põhimõtte pärast . " " Ja sa tead , millega riskid ? " " Tean . " " Vallasema ja puha . Minult ära looda sentigi . " " Sul endalgi raskusi oma pea toitmisega . " " Ja ema ega vanaema sul ka pole , kuhu laps visata . " " Kas sinu laps peaks visatav olema ? " Simmo kargas tuppa tagasi nagu ussist salvatu . " Sinu laps ja sinu laps ! No krrtt ! Kas ühe lolli eide sõna peab lõpmatuseni peale jääma ? ! Maailm paremaid plikse täis , võta järjest ja niida muudku ! " Ja poiss toppis oma kodinad kotti , plaksatas korteri võtme vastu lauda , kadus ust pärani jättes . Killu laskis ukse sneprisse ning jäi sohvalaua juurde seisma , ilma et ükski mõte peas oleks püsinud . Ise seda tähele panemata võttis ta laualt hüljatud võtme , soojendas ja silitas seda pihus , seisis , kuni ihul vilu hakkas , puges siis sängi , võti ikka rusikas . Uni langes ta peale nagu paks villane vaip . Killul oli raske ja umbne , ta rändas madala sombuse taeva all paljajalu läbi paksu liivavälja ning lükkas kõigest jõust Tehvani ratastooli ja teise käega lapsekäru . Laps vehkis pihukesega ning Tehvan naeratas õnnelikult . Poiss ! kas mul on poiss ? rõõmustas Killu ärgates . Ultraheli arst kinnitas : tuleb poisslaps . Oli teine jõulupüha . Kuuske Killu polnud muretsenud , laual põles üksildane küünal ; Killu istus , jalad istmiku all ja vahtis võbelevat leeki . Palju õnne sünnipäevaks , Tehvan ! Sul ei ole ju midagi selle vastu , kui kevadel sünnib maailma Tehvan Uppin , ega ju ? Sa ei saa seda keelata , nagu sa mulle Tehvan Tehvanipoega keelasid , nagu sa mulle Killu Pennertit keelasid . Kui sa tõesti ratastoolis peaksid elama , siis sa ju enam ei saagi mulle Tehvanipoega kinkida ? Siis tuleb sul pisi-Tehvan omaks tunnistada , nagu mina oleksin sinu pojad omaks tunnistanud , sa ju tead . Nood poisid on suured juba , kas neil ratastooli-isa vaja lähekski , aga Killu ootaks sind endiselt . Tehvan Pennert , Killu Pennert , simsalabimm ! Lausa imelik , miks ma Tehvanile kõikide tema hobuste ratsutamist tagantjärele pahaks ei pane , kui ma Simmole ühtainust pliksi ei jaksa andeks anda ? mõtles Killu . Kas Tehvan ka ei andesta mulle ühtainust Simmot ? Kuidas ma muidu lapse oleks saanud , aga lapse ma saama pidin , Tehvan , eks ju ! Ma küll ei plaaninud seda niimoodi , aga mul polnud ka midagi sellise asjakäigu vastu . Ükskord peab iga naine hakkama maksma võlga elu ees , seda ei saa edasi lükata , kuni maksujõuetuse iga käes . Pea see ei tule , Tehvan ! Sellepärast oleks hea , kui sind lennuk tooks , olgu või ratastooliga , ma jaksan seda veel lükata , ma lükkaks üksiti kaht käru , nagu unes juba harjutasin . See oleks reaalne elu , mitte lakkamatu virtuaalne Tibutobu-mäng – väljamõeldud elu , väljamõeldud kired ja kannatused . Kuus aastat oli ta virtuaalis elanud . Seriaali kirjutades oli ta iseenesega vestelnud , enese osadeks lahutanud ja laiali jaganud , teooriaid püstitanud ja neid näitlejate ning publiku peal kontrollinud . Tibutobu oli tema ainus reaalsus olnud . Aga nüüd ? Kas Tehvan tuleb kord , seda ei tea , või kas Simmo tuleb varsti tagasi , seda ka mitte , aga et pisike tuleb kevadel mais , on üks mis kindel , ja siis tohib Killu kas või Simmo enda kuuldes korrutada : Tehvan , kalli-kulla Tehvan ! Või siis Tehvani kuuldes : Ei , mitte sina praegu , ma rääkisin väiksekesega ! Haledaks kisub , Killu Uppin , võta ennast kokku , simsalabimm ! Killu puhus küünla otsustavalt surnuks , korjas hädapärased asjad õlakotti ja läks omasid otsima . Ta ei olegi ju nii perekonnatu kui paistab , tal on kadunud ema mees , kes lubas teda alati oodata , tal on pinginaaber , kellel oleks kohtumisest selge rõõm ! Paraku meenuvad lähedased siis , kui teisi läheduses ei ole , kui on ajaauk või hingetühjus või mõlemad ühekorraga , mõtles Killu bussijaama jõudes . Olgu mis on , meeldigu kasuisa elukaaslane või mitte , ma katsun neid mõista , otsustas Killu . Ent ponnistusi polnudki vaja , leskproua Aasa ei üritanud meelitada ega miilustada . Aasa oli loomulik ja lahe , istus juures nagu teda polekski , kuulas ja vaikis erilise naeratusega , mis oli osavõttev ja samas eemalolev . Sobival hetkel proua Aasa vabandas , et tütar on teda lapsehoidjaks kaubelnud , ning läks ja jättis neid omavahele . Jõulupuu seisis ikka sessamas nurgas ja kuuseehted olid needsamad veneaegsed ; sinna laiuvate okste alla sohvale tegi kasuisa aseme üles . Juba teine teises seinas teki all , sigines neil üle pimeda toa südamlik jutuajamine . Kasuisa vihjas , et näe , Aasa on vanaemaks tehtud , aga Andres ei mõtlegi isa rõõmustada , ehkki poisil oma voodikaaslane ei puudu . " Ta on ju nii noor alles ! " kaitses Killu poolvenda . " Lugu on vist küll muus , nagu ma aru saan , " ütles kasuisa ja tema hääles oli kuulda muhelust , nagu ikka siis , kui ta midagi originaalset kuuldavale kavatses tuua . Killu jäi huviga ootama , mis pomm sealt tuleb . Ja tuligi , kasuisa ütles : " Ma ei ole kindel , et tänapäeva värsked naised on vanadega võrreldes nii palju muutunud , et suu kaudu manustatud seeme neis idanema hakkaks . " Kasuisa naeris oma lauset lustakalt ja Killu naeris siis ka . " Ma olen tähele pannud , et nii noored mehed hoiduvad lapsevõimalusest kui katkust , " ütles Killu ja ohkas . " Tegelikult küll vanemad ja targemad täpselt samuti , " lisas Killu ja ohkas veelkord . " Mis sind ohkama võtab , tütreke ? Kas sulle on lapsekest keelatud ? " Ja Killu hakkas rääkima . Seda oli äkki nii kerge teha , sõnad tulid ise , ja Killu imestas , kust need tulid ja miks need juba ammu polnud tahtnud tulla . Aga hea et nüüdki . Kasuisa ilmutas kõigiti mõistmist , ütles , et tema saab Killust aru küll , on temalgi ju mitu naist olnud , üht on ta armastanud ja teisi kalliks pidanud , ja tulgu Killu aga lapsega siia , küll tema oskab vanaisa olla ja küll nad toime tulevad ka ilma alimentideta , kui tarvis . Killu pidavat oma südamelt nõu küsima , palja rumala uhkuse pärast ei maksaks noormeest tõrjuda , kui see aru pähe võtab ; aga kui hinged ei sobi , siis ei sobi , ja jumal selle poisikesega . Kui Killu aga toda meest armastab ja too tuleb , noh siis jumal tänatud ; aga kui ei tule , mis sellestki , elu läheb ikka edasi ; on ju Killu ema surnud ega tule tulemaski , aga armastatud on ta sellegipoolest , ehkki see ei võta midagi Aasa osast ära . Nii on elu , ütles kasuisa , me peame oma õppetunnid ja eksamid varem või hiljem sooritama , ei sellest ole pääsu . Nii lihtne ongi kõik , ohkas Killu , pani pihud põse alla ja uinus . Hommikul läks Killu pinginaabrit vaatama . Sealgi oli tal eksam õiendada , ta oli selleks nüüd valmis . Laps üsas kaitses ning julgustas teda . Killu küll ei kujutanud ette , kuidas peaks ta oma uuest olekust Brittale rääkima . Võib-olla jätaks isaduse üldse lahtiseks ? Tehvanist Britta teadis , aga Simmo talle ei meeldinud – Britta oli neid üksainus kord koos näinud , aga kohe helistanud : Kes too jõmpsikas sul oli , mis ta sul on ? Killu oli vastanud : Ah , tele autojuht . Britta oli kinnitust nõudnud : Ei midagi tõsist ? Killu oli naernud : Ah niisama . Ükskord Killu peaaegu pihtiski , kui nad , mõlemad Tallinnas , kogemata trehvasid ja kaubamajas kohvesse läksid jalgu puhkama . Killu oli seletanud : Mul on tunne , nagu oleksin viis aastat istunud raudteejaamas ja oodanud oma rongi , mis sõiduplaanis sees , kuni märkasin , et rongid ei käi ja rööpadki üles võetud ; haarasin siis pakid ja istusin esimesele bussile . Britta muigas , tõsines siis ja ütles : Noh , mina jõudsin küll oma rongi ära oodata , kuid paistab , et see sõidab hoopis teisale . Siis tuli ettekandja ja nad maksid ja läksid . Too lause oli Killule südamesse jäänud . Killu tahtis nüüd vähemalt Brittat aidata , tema rongi pisut suunata , ehk küll ta enesest ei teadnud , kas tema buss pärale jõuab või on teda juba mahagi puistatud . Britta elas endises kohas . " Sina ? ! Teie ? ! " kohkus rõõmsaks Axelbrändi . " Astuge sisse , Britta tuleb ka kohe koju ! " Neil oli kõik nõndasamuti kui ennegi . " Üks silmapilk , ein Moment ! " vabandas Äksi , korjas toolileenilt hilbud kokku , keeras pambuks ning pistis kappi , kust see ust kääksatades kohemaid nähtavale veeres ja põrandale kukkus , paljastades ühtlasi segadiku riiulikorrustel . Nii kaks korda järjest . Killu naeris lõbustatult . Äksi vaatas teda häbenedes ja muigas siis ka . " Inimene peab olukorrast üle olema , muidu on olukord temast üle , " kommenteeris Killu . " Nii see kipub olema jah , kui jõulud ootamata tulevad ja kraamimine hilja peale jääb . Vaadake köögis nõudevirn ka üle , siis on kõik väärtuslikum nähtud . " " Kohviseid tasse võin omaski kodus vahtida , ega ma selle pärast tulnud , " naeris Killu . " Jätaks pehme talveilma teema kah käsitlemata ja läheks päevakorras edasi . " " Ja nimelt ? " " Et kuidas te siin elate ja olete . " " Nagu ennegi . Peost suhu ja päevast päeva . " " Hälli ei olegi tuppa toodud , nagu ma näen . " " Ega jah . Talvel kured ei kipu lendama . " " Kaugel see kevadki enam . " Vaikus . Äksi triikis nimetissõrmega laudlinakortse . " Külaline ka ei paista hälli hõlma all peitvat , " märkis ta lõpuks . " Aga kui õige teraselt vaadata ? " kiusas Killu . Äksi vaatas ja raputas pead . " Meestel ei ole sihukest silma . Ja pulma pole ka kutsutud . " " Pulmad ja varrud pole kuidagipidi omavahel seotud . Igatahes varrudele kutsun – nii mai lõpus , kui kured kohal . " " Pulmad jäävad siis taha tulema ? " " Ei ole mina pulmadest midagi kuulnud . Siis peaks vist peigmees ka leiduma . " " Ongi nii ? " ajas Äksi silmad suureks . Vaikus . Äksi tõusis püstigi , et pidulikult teatada : " Kui lapsele peaks isa otsitama , siis siin seisab üks mees . " Killu ajas selja sirgu ja kostis : " Just selle pärast ma tulingi , et ütelda : mina olen oma tee valinud ja teie olete oma tee valinud ja jäägem selle juurde . Mina igatahes tahan oma pinginaabri tagasi saada ja teid olen valmis tunnustama tema abikaasana ja mitte kunagi mitte kuidagi teisiti . – Kas jah ? " Vaikus . Nõutu köhatus . " Ultimaatum niisiis . Mis mul üle jääb . Ma ei räägi sellest siis rohkem , Killu . Aga mis ma iseeneses mõtlen , on minu asi . " " Britta ei pea kahju kannatama . Ta on mulle väga kallis . " " Mulle ka , " kinnitas Äksi . " Ma tohin siis mõnikord tulla ? " " Alati , " kinnitas Äksi . " Kivi südamelt , " naeratas Killu teisele avalalt otsa vaadates . Mees kohmetus naise kindlast pilgust ja otsis lauset , mille taha peituda . " Kivi südamelt oli vist Underi luuletus ? " leidis ta lõpuks . " Underi luuletuskogu , " täpsustas Killu . Britta ilmus uksevahesse , lõi käsi kokku : " Oh mis jõulurõõm ! Under on teid ära lepitanud ! " " Aga meie pole tülis olnudki , " kinnitas Äksi , pisut ähmis oma naise ilmumisest . " Killu , kas te mäletate meid tülitsemas ? " " Teie ? Mis teie ? Sina muidugi ! " pakkus Britta ja kallistas ühe käsivarrega üht ja teisega teist ning koksas nende pead kokku . Šampanjaklaaside asemel . " Mulle siiski justkui meenuks , nagu oleks härra Axelbrändil – kui ta veel Äksi ei olnud – miskit norimist Tibutobu asjus , " ärgitas Killu . " Mis sa nüüd ! " ruttas Britta seletama . " Tibutobu on meil väga oodatud , lausa viimne reliikvia , ei jäta me kunagi vaatamata , jäägu või suutäis pooleli . " " Oh too vaidlus oli saate nime pärast , " meenutas mees . " Ma sain pärast ka ise aru – intelligentne nagu ma olen – et igasugune pealkiri on lihtsalt nimi , ja nime pole kombeks sõna tähendusega seostada ; mõni paks tüdruk võib rahulikult Sale või Helve olla , mõni poiss võib Virgo olla ja keegi ei näe siin naerukohta . Nüüd kus Tibutobu on üldtuntuks saanud , oleks tobe selle üle veel diskuteerida . " " Kuulge , lapsed , täna on ju Tibutobu kordus ! " meenus Brittale . Äksi vaatas kella : " Varsti hakkab ! Brittikas , ehk pistaksid TV sooja ? " Britta tõttas millegipärast kööki . " Kas sa ei kuulnud , mis ma palusin ? " hüüdis Äksi talle järele . Britta ilmus vaheuksele . " Sa palusid teevee keema panna . Palun , mu härra , seda ma tegin . " Killu ja Äksi purskasid naerma kui ühest suust . " Te peaksite suhtlema kirjalikult . Teil peaks olema sihuke vestlemise vihik ; oleks teadnud , oleks jõulukingiks toonud , " naeris Killu . Aga Britta ei saanud vist asjale pihta ja mossitas ; vastuseks Killu küsivale pilgule seletas nagu vastu tahtmist : " Kui teada tahad , on meil sihuke vaikimise nädal ära kannatatudki , ma ei ütleks , et seal midagi naljakat oleks olnud . " Nüüd ei saanud Killu pihta . Äksi seletas : " Brittikas nimelt tahtis mind jõõrsõnadest võõrutada , see sai võimalikuks ainult sel kombel , et endal keele otsast hammustasin ja kirja teel asju ajasin . Valgele paberile ju ei kirjuta iga kolme sõna vahele nagu ja siis ja tähendab ja ee – ää – mm – oh sa palasilk ja pasavasikas . " " Oli sellel äärmuslikul abinõul ka tulemusi ? " tundis Killu huvi . " Oli ikka . Äksi nägi must valgel , kui vähe on tal mulle tegelikult ütelda ja parandas oma mõttetööd . " " Aga ää ja mää ? " " Jäid ära jah ! " kinnitas Äksi . Selleks ajaks oli valmis nii TV kui teevesi . Killu rõõmustas : kordusse läks hea jagu ning ta võis nüüd näha , kuidas see pärale jõuab . Nojah , algus tundus pisut hõre , sestap oli arusaadav , et Britta klassiõdede järele päris ja endagi informatsiooni edastas . Killu hoidis hinge kinni , sest nüüd kohe tuli see koht , kus Kalle ja Küllo panid õllebaaris vabariigi valitsusele pihta – ent Britta küünitas piparkooki pakkuda ja seletas , kust ta need ostnud ja et seal kioskis on need alati väga vürtsikad . Äksi vaatas Killut rohkem kui ekraani , et korjata sõnu ta suult . Nõnda ei sobinud Killulgi oma saatesse süveneda , ehkki ta oleks tahtnud veelkord üle kuulata , kas madam Moonika ütleb kohvikuepisoodis tõesti maailmaruumi asemel milmarumm . Tühiasi muidugi , kuid peenutsev ning haridusega eputaja proua seda ju endale ei lubaks . Mis aga Brittal neist virtuaalsetest muredest ! Brittal olid maised külalise magama paneku mured ja ta uuris : " Sa jääd meile muidugi ööseks ? " " Ei , ma lähen viimase bussi peale . Ma pean homme ära viima uue käsikirja , mis on ausalt öelda veel kirjutamata ka . " See oli ainult pool tõde . Killu siiski ei riskinud selle katuse alla jääda . Ta oli ka natuke pettunud –Britta ei näidanud üles vähimatki huvi Tibutobu järgmise osa vastu , aga Killu oleks tahtnud oma variante kellegagi arutada . Kui teine ka ei oskaks nõu anda , saaks kõneldes ometi selgus kätte , sest ise oled sunnitud süvenema . Niisiis oleks ees oodanud seltskondlik tühiõhtu . Polnud ju lootust jääda Brittaga kahekesi kööki naistejuttu sobistama : küllap Äksi oleks teinud ennast nõudepesu juurdegi vajalikuks . Kahju muidugi , et Killu läheb ega näe , mis näo pinginaaber tema tähtsa uudise peale teeb , kui pärast Äksi räägib talle . Aga kas Äksi räägib ? Vaevalt , sest kuidas mees oma teadmist põhjendaks ? Vahest ehk ütleb Äksi : Kuule , Brittikas , kas sulle ei tundunud , et meie Killu ootab pisikest ? Mine nüüd ikka , ta pole ju abieluski , tõrjuks Britta . Tänapäeva naisele pole see ju mingi probleem , ütleks Äksi . Sa ei tunne Killut , ta on nii moraalne ! vaidleks Britta . Aga tal võivad põhimõtted olla , vaidleks Äksi . Britta ei usuks : Ta oleks niisugusest asjast ometi rääkinud , minule ju kindla peale ! Sa ei andnud võimalust , sa muudkui pakkusid piparkooke , torkaks Äksi . Ei , Äksi ei torkaks , Killu võtab selle lause tagasi ; Britta ja Äksi peavad sobima , muidu oleks Killu justkui süüdi . Aga Britta ei jääks rahu , kus ta saaks jäädagi , ta muudkui pinniks , miks mehel selline piisavalt hull mõte tekkis . Kui nüüd Äksi ikkagi ütleks , et Killu teda usaldas , siis peaks ta lisama , miks just teda usaldas , miks oli tuline kiire sellise uudise paristamisega , et Britta tulekut oodata ei jõutud , või vähemalt miks seda Britta tulles üle ei räägitud . Aga seda Äksi ei saa ütelda ning Britta taipaks , et miski kala on vahel , ja nõnda oleks asjalugu perekondlikust sobivusest kaugemal kui enne . Ei , Killu lapsest ses peres juttu ei tule . Ja milleks ka ! Killu võtab selle stseeni üldse tagasi . Nõnda segunes elu ja looming , tõde ja oletus , tegelikkuse tunnetamine ja Tibutobu kirjutamine üheks ühiseks aja kulgemiseks . Bussimootori uinutav undamine läbi jõulupimeda maa sigitas seriaali tegelaste lauseid , mis tõukusid mõeldud mõtetest ja läbielatud tunnetest . Homme saavad osatäitjad teksti kätte , omakorda mõtlevad ja tunnetavad seda läbi , rikastavad uute mõtete ja kogemustega ning mälestustega kuskilt loetust või kuuldust , ja kingivad tagasi Killule ja tema armsatele . Ning Simmo vaatab saadet ega jõua oodata kõige viimast lõputiitrit : autojuht Simmo Siimuste . Simmo nime lahutab autori nimest kaks ekraanitäit tegelasi , Simmot ennast lahutab Killust teadmatus . Igatahes mobiilile helistada polnud poiss vahepeal üritanud . Tühi pime külm tuba ootas Killut . See oli täiesti sobiv elurõkkava seeria kirjasaamiseks . Millegi terav puudumine erutab fantaasiat . Tulised mõtted annavad ihule sooja . Ta kirjutas öö läbi , kirjutas ja kriipsutas läbi , viskas paberikorvi ja võttis korvist tagasi , triikis pihu all siledaks , lõikas välja ja kleepis teistpidi kokku . Mida kauem kirjutas , seda lühemaks tihenes tekst . Vastu hommikut istus arvuti taha , trükkis sisse ja trükkis välja . Rõõm tüsedast käsikirjast tasandas uue talvepäeva kõledust , kui Killu tulistjalu stuudiosse tõttas . Piibemannist oli kohe näha , et tal on teatada ebameeldivaid uudiseid : võttis stsenaariumi vastu , heitmata sellele pilkugi , pakkus istet , küsis , kuidas muidu läheb . Mis muud kui tänan küsimast . Killu oli pingul ja ootas , kust kandist mats tuleb . " See ei ole tõesti minu asi , " alustas Piibemann , mõõtes kabineti laiust , käed seljal . " Aga isakese eest siin majas ma ju olen . Ja kuidagi ei tahaks sulle teist korda elupäästjaks hakata . Sellepärast ma küsin - " Piibemann jäi seisma , torkas käed tasku , vaatas tüdrukule otsa . " – kas sul seekord on aimu , mis toimub ? " Killu neelatas . Mis aimu tal sai olla , kui palju Piibemann juba teada võib . Saaks selle eluhetke ainult kiiremini mööda ! " Anna mulle nõu : minu autojuht ei ilmu tööle , ajab mingite plikadega ringi , kas löön selle nolgi minema või jätan veel proovi peale ? " Siis sedaviisi . Ajabki ringi . Killu kostis : " Ma arvan , ta läheb ise . " " Ise – see mehepoeg ? Soojalt kohalt ? " " Kel kitsas , see läheb ajamata , arvan ma . Kergendusega koguni . " " Nii et tal on siis kitsas käes ? Noorel mehel saab kitsas käes olla vaid ühel juhul , nimelt kui põgeneb isarõõmude eest . " Piibemann jäi ootama vastust . Killu langetas pea . Sellest piisas . Piibemann küsis : " Kas ma peaksin temaga mehejuttu rääkima ? " " Mehejuttu saab vaid mehega rääkida . " Piibemann võttis käed taskust , ristas rinnale , ent otsustas selja kasuks , hakates taas kabinetti mõõtma . Killul oli vastik mõelda , mis tulla võib , ta säästis ennast ja tegeles muuga . Rezissööri kuklas oli tõsine paljak nagu karikakra süda , õielehed ümber puhevil . Killu võttis selle uurimise alla : kui Piibemann kõik karvad risti-rästi kammiks , ikkagi ei suudaks ta oma südamepaljakut katta . Killu pitsitas käe rusikasse , nii et küüned peopessa puurisid ning loendas mõttes tööandja karvu : armastab – ei armasta – armastab – ei armasta – armastab – Äkki pööras Piibemann ennast ümber ja uuris Killut . " Nii et sinagi näed vastutustundeta poisikest . Tunnista siis , tark tüdruk , vanale mehele : ta oli sul pererohkendamise abinõu ? " " Vastupidi . Just mina olin temale abi ja nõu . " " Aga sul oli laps kui mitte eesmärgiks , siis plaanis ometi ? " " Laps on lihtsalt lisaväärtus . " " Lisaväärtus . Haritud naised lisaväärtust taotlemas contra harimata mehed , kes pole lisaväärtusest iial miskit kuulnud . Mina vist ei näe siin positiivseid lahendusi . " " Praegu ei paista tõesti , " soostus Killu . " Praegu , ütled sa ? Võib siis miskit muutuda ? Mine tea tõesti , elu on ettearvamata . Vanasõna ütleb , et laps on mehe isa . Selles on suur tarkus . Aru on mõnelegi ootamatult pähe tulnud . " Vaikus . Piibemann istus oma laua taha , hõõrus laupa ja silmi nagu kanges peavalus . " Mulle muidugi teeb muret sinu seisukohast kõrvaline asi . Mis ajast sa kirjanikuameti maha pead panema ? Mul ei ole mitte kui kedagi silmapiiril , kes Tibutobu edasi kirjutaks . " " Seadus lubab märtsist peale vist . On lubatud , aga kästud pole ju ! Kirjutada ma ju ikka saan . Pärast ka , välisautorina . Seda võin ju koduski teha , autor ei pea ju alati salvestusel viibima . " " Tubli ! Seda enam , et honorari on ju ka vaja , millestki peab inimene ju elama , eks ole ? " Ju-ju , märkas Killu , nad mõlemad ütlesid ju-ju-ju . Solidaarsusest . Piibemann tundis isalikku huvi , kuidas Killu mõtleb oma elu korraldada , kas tal on kedagi abiks ja mis ta ülikooli viimaste sabadega kavatseb . Piibemann kinnitas , et see on õige mõte katsuda ülikooliga kähku ühele poole saada , nii-öelda kaks diplomit korraga kätte nõutada . Piibemann omalt poolt lubas assistendil koormust vähendada , teatagu ainult ette , kui tulemata jääb ; telefonid on juba leiutatud , jumal tänatud . " Tubli tüdruk oled . Televaatajaid peab ju ka juurde sündima , kust me neid saame , kui ise ei tee , " naljatas Piibemann ja laskis oma hirmvalgetel hammastel hiilata . Eestvaade paljakut ei näidanud . Tibutobu perekond jäeti niisiis Killule alles – selle poolest oli kõik korras . Kivi südamelt . Ülikooliga oli ju asi sedasi , et seal polnud peale kohusetunde muid tundeid tekkinud – mittestatsi asi , käis eksameid tegemas nagu doonor verd andmas : mis tehtud , see kaelast ja unustatud . Tüdruk kõndis külmakohrutuses puiesteed ja kavandas südasuvist stsenaariumi katsikuliste stseeniga . See tuleks väga eluliselt kirjutada , nii et meeldiks kõigile . Piibemann loeks ja sasiks kuklapaljakut : Peab sobiva suurusega nuku kauplusest laenama , me ei hakka seda ometi ostma lattu seisma , sest väike Uppin kui poisslaps seda kah ei tarvita ja rohkem väikseid meil pole . Killu käiks trumbi välja : Väike Uppin hakkab Kerttu imiku rolli ise täitma . Ja mis oleks tema honorar , kas me jõuame seda maksta ? naeraksid teised . Killu kostaks tõsiseks jäädes : Ta teeks seda armastusest Tibutobu pere vastu ; eks ole , pisi-Tehvan , sa teed ju seda selgest armastusest ? Teised naeraksid : Meil on maailma kõige noorem staar , ja kui uskumata armas ta on ! Piibemann ütleks : See kahtlemata tõstab seriaali vaadatavust ! Killu ütleks : Ma tean üht professorit , kes kammib teleri juures koera , ma kuulsin , et Tibutobu vaadates siiski mitte . Teised ütleksid : Pisi-Tehvani tõttu ajab ta koera toastki välja ! Kodu oli tühi ja pime . Ja külm . See fakt oli teravas vastuolus katsikustsenaariumi heleda meeleoluga . Näpp lülitinupul , jäi Killu mõtlema – Tibutobu olekski väikse Tehvani ainus perekond ! Killu ise on vaeslaps , ta ei too suguvõsa kaasa , ja Simmo , kui teda jätkukski , on hüljatud laps . Kuis siis nii , et inimesi tuubil maailmas oleks väeti lapsukese päralt üksnes ema ? Pluss üle nädala külas käiv virtuaalne ilm ning selle lihalikud tegijad . Seegi võidaks talt äkki ära võtta , nagu Pärtelsonilt . Jääks ainuüksi ema , kuni selle silmad lahti . Killu vajutas tule põlema , istus tühja lageda laua taha . Järsku tundis ta üsas õrna , ent siiski tugevat müksu , nagu lohutust pakkuvat , nagu tähelepanu nõudvat . Seespidine puudutus täitis naist seniaimamatu õrnusega . Lapse liigutuse kordumist igatsedes jäi ta aknast vaatama laia puhta lume langemist helves helbe kõrvale , kuni porikohrutuses maa oli uueks saanud . Pole midagi , Tehvan , ütles Killu pojale , saad ise suure suguvõsa esiisaks , katad oma poegadega ja nende poegadega ja nende poegadega selle väikese külma tühja maa . Killu Uppin , Tehvan Uppin , simsalabimm !