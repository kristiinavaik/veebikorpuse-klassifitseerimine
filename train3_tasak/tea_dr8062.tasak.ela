kirjak	tea_dr8062.tasak.ela	TALLINNA PEDAGOOGIKAÜLIKOOL SOTSIAALTEADUSTE DISSERTATSIOONID TALLINN PEDAGOGICAL UNIVERSITY DISSERTATIONS ON SOCIAL SCIENCES <arv> Analüütiline ülevaade Tallinn <arv> Õpetajahariduse osakond , kasvatusteaduste teaduskond , Tallinna Pedagoogikaülikool , Tallinn , Eesti . Dissertatsioon on lubatud kaitsmisele filosoofiadoktori kraadi taotlemiseks kasvatusteaduste alal <arv>.<arv>.<arv> Tallinna Pedagoogikaülikooli kasvatusteaduste doktorinõukogu poolt . Oponendid : Inger Kraav ( pedagoogikakandidaat , TÜ dotsent ) Maria Tilk ( ajalookandidaat , TTÜ dotsent ) Kaitsmine toimub <arv>. märtsil <arv>. aastal kell <arv>.<arv> Tallinna Pedagoogikaülikoolis , Viru väljak <arv> , ruumis <arv>.   Uurimus analüüsib lapse tähendust . Võrdlev tekstianalüüs selgitab , kellena on last reflekteeritud kasvatusalases arutelus ja lastele kirjutatud proosas läbi <arv>. sajandi . Võib öelda : see on suhe lapsesse eesti kasvatustraditsioonis , nagu see peegeldub neis kahes nimetatud diskursuses , kasvatusteaduses ja lastekirjanduses . Teisiti väljendatuna on uurimise all kasvatusteadvuse üks aspekt , kuidas on teadvustatud last kui kasvatustegelikkuse osalist eesti avalikkuses sel poliitiliselt ja kultuuriliselt väga muutlikul sajandil . Väitekiri uurib , kuidas eesti kasvatusavalikkuses on peegeldunud arusaam sellest , kes on laps , ja vastab seega omal moel küsimusele , mida on nimetatud kasvatusteaduse üheks põhiküsimuseks : kes on inimene ( Liimets <arv> ) . Paarkümmend aastat tagasi eesti hariduselus algatatud humaniseerimisliikumine pole viinud loodetud tulemusteni : hariduses ja laiemalt laste elukorralduses on ilmnenud üha uusi probleeme alates lastekaitsest , tervishoiust , koolikohustuse tagamisest kuni kultuuriidentiteedi ja eetiliste põhimõtete edasiandmiseni . Tõdetakse , et haridus vajab uut reformi . Hariduspoliitilises diskussioonis on märgata vastandlikku lapsekäsitlust : kas on haridusreformi eesmärgiks laps kui edukas õpilane , ses mõttes , et vastuvõtukatsete ja riigieksamite tubli sooritaja ja ülikoolikoha eest võitleja lasteaiast alates , või laps kui perekonna ja peret toetava sotsiaal-meditsiinilispedagoogilise võrgustiku hoole osaline , aidatu ja armastatu , jõu-ja huvikohasele hariduse ligipääseja , enese täisväärtuslik realiseerija nii kodus , koolis kui ka vaba aja tegevustes . Kelle mureks on lapse mured - riigi , omavalitsuse , kooli või kodu või veel kellegi - , see on üks plaanitava reformi võtmeküsimusi . Käesolevas töös uuritakse , kuhu laps on kuulunud kasvatusarutelus , mis reflekteerub neis kahes tekstikogumis - kasvatusajakirjandus ja lasteproosa . Kindlasti aitab ajaloolise kogemuse läbikaalumine lahendada ka praeguseid probleeme . Käesolev töö on mõneti mõttesuguluses Tiiu Kuurme samaaegselt valminud doktoritööga sellest , mida tähendab lapsele kool ( Kuurme <arv> ) . Erinevus on selles , et T. Kuurme töö on loomult kasvatusfilosoofiline , käesoleva aga võrdleb kasvatuse ja lastekirjanduse ajalugu tekstianalüüsi kaudu . Sellise analüüsi idee on sugenenud siinkirjutaja paarikümneaastasest tegutsemisest nende kahe valdkonna piiril : õpetades lastekirjandust kasvatusteaduskonnas , tegutsedes lastekirjanduse kriitikuna , õpikuautorina , riikliku õppekava töörühma liikmena . Miks töös uuritavaks ajavahemikuks on just <arv>. sajand ? Ühelt poolt on see põhjendatav asjaoluga , et <arv>. sajandi algul tekkis eesti kultuuris selline kasvatusalane avalikkus ( seltsid , kasvatusalaste tööde kirjastamine ) , mis viis kasvatusteadusliku ajakirjanduse tekkeni ja seega pani aluse järjekindlale tekstivoole , mida on võimalik kavandatud viisil analüüsida . Teisalt on huvipakkuv jälgida , kuidas on eesti kultuuris reflekteerunud eripära , mida kasvatuseteaduses kogu <arv>. sajandiga seostati , nimelt metafoorses nimetuses lapse sajand sisalduv tähelepanu lapsele . Taust lapse eluolu refleksiooni jaoks on soodsam kui kunagi varem . <arv>ndate lõpus ja aastatuhande vahetusel on eesti kultuuris märgata olnud äkilist huvitõusu lapsepõlve kui tervikliku nähtuse vastu ja üksiti varasema huvipuuduse tunnistamist . See on komparatiivne ja interdistsiplinaarne töö , mis ühendab semiootilise , kasvatusteoreetilise , kasvatus-ja kirjandusajaloolise lähenemise . Lapse võimalik tähendus ( või mitugi ) , st kellena last nähakse , leidub immanentselt igas kasvatuse definitsioonis . Juba asjaolu , et definitsioone on üsna erinevaid , näitab , kui palju on eri arusaamu , keda , kelleks , miks ja mil moel kasvatada . Varasem Eesti entsüklopeedia on sisaldanud Aleksander Elango rubriigi kasvatusest laiemas ja kitsamas mõttes . Rubriik päädib kahe , tänapäeva arusaama kohaselt teineteisele mõnetigi vastanduva postulaadiga : lapsel lastakse pikkamööda kultuurühiskonda sisse kasvada ; ja teisalt , kasvatuse objekt on kasvandik , subjekt on kasvataja ( Eesti entsüklopeedia <arv> ) . Lapse sellise esituse esimene pool tuletab meelde Ellen Key määratlust kasvatuse kohta , et rahulikult ja aeglaselt lasta loodusel iseennast aidata ja ainult näha , et ümbruse tingimused looduse tööd toetavad - see on kasvatus ( Key <arv> : <arv> ) . Seega , laps on ise aktiivne , kasvaja , areneja kui ka on kasvatuse objekt . Tänapäeva teatmeteosed ENE-EE ja ENEKE annavad küllalt laia kasvatuse tõlgenduse , mille põhjal saab väita , et kasvatatavat peetakse ühiskonnaliikmeks , enesekasvatajaks , teda nähakse kui õppijat ja arenejat . Kui kasvatust nähakse vaid intellektuaalse võimekuse , manuaalsete oskuste , sotsiaalse teadlikkuse arendamisena spetsiaalse õpetusega , tuleb kõne alla laps kui õppija ( The Hutchinson <arv> , The New Encyclopedia Britannica <arv> ) . Mõiste upbringing sünonüümide seas nimetatakse ka nurture 'hoolitsus' , seega märgib mõiste last kui hoolealust ( Hyperdic , Online English Dictionary ) . Jüri Orn on osutanud <arv>. sajandi algusest , täpsemalt soome autori J. Hollo töö tõlkimisest saadik eesti kasvatusteaduses eksisteerinud arusaamale : kasvatamine kui kasvamise saatmine , kasvamise jaoks tingimuste loomine ( Hollo <arv> ; Orn <arv> ) . Ka Heino Liimets on tõlgendanud kasvatust kui kogu isiksuse arengu toetamist , soodsate arenguvõimaluste loomist ( Liimets <arv> ; Liimets-Sorokin <arv> ) . Kasvatuse käsitluse muutumist on seletatud biheivioristliku tõlgenduse taandumisega kognitiivse psühholoogia laia leviku mõjul ( A. Liimets <arv> ) . Iseseisvuse poole tüürivas Eestis hakati tähendusseost kasvama-kasvatama taas ja taas avaramalt meenutama ( Must <arv> ; Kadajane ja Strömpl <arv> ) . Selle määratluse kohaselt on lapse juures nimetamisväärseim see , et ta kasvab , st muutub , läheb edasi , kulgeb ühest tähendusest teise . Soome-eesti suursõnaraamat annab sõna kasvatus ühe vastena 'hoito' , mis tähendab hoolitsemist ja hoidmist , seega siis on laps hoolealune . Silvia Kera uues teoses , kus leiame koguni neli aspekti kasvatuse tähendusvõimalustes , nende hulgas ühe haakuvalt eelnimetatud hoolduse , 'hoito' , 'nurture' mõistega : kasvatus kui füüsiline kasvatus , lapse tervise tagamine , seega siis laps kui hooldatav , tugevdatav , kehaliselt arendatav ja kindlustatav ( Kera <arv> : <arv> ) . Ühe tähelepanekuna võib mainida järgmist . Ühiskonnateaduslikes teatmeteostes kiputakse kasvatust esitama kitsamalt , teadmiste-väärtuste vahendamisena , nagu on esile toonud ka mõnel puhul Jüri Orn : pedagoogikateaduses on kasvatuse käsitlus liiga koolikeskne ( Täpsustame rõhuasetusi <arv> ) . Eri keelte üldsõnaraamatud aga lisavad kasvatuse vastetele hooldamise , hoolitsemise aspekti . Käesolevas töös seletatakse lapse võimalikke tähendusi rollide kaudu . Institutsionaalse hariduse tekkides hakkas lapse maailm koosnema kahest valdkonnast : kodu ja kool . See mudel hakkas aga <arv>. sajandi lõpus kaduma ( Priimägi <arv> ) . Seega kui laps enne oli kodu laps ja kooliõpilane , siis ajapikku hakkas tekkima uusi rolle . Töö eesmärgiks on koostada ülevaade eesti lapse käsitlemisest kasvatusalases ajakirjanduses <arv>. sajandi eri perioodidel ning võrrelda kasvatusalast arutelu lapse elu refleksiooniga samaaegses lasteproosas , keskendudes lapse tähenduse rollipõhisele määratlemisele . Töö uurimisprogramm seisneb alljärgnevas . Ülaltoodud sihiseade täpsustamiseks olen endale esitanud seesugused ülesanded : · teoreetilisest kirjanduse põhjal kujundada analüüsi interdistsiplinaarne raam ( toeks kasvatusteadused , arengupsühholoogia , lastekirjanduse teooria , semiootika ) ; · määratleda põhimõtted tekstide valikuks ; · tuletada ühtne metoodiline alus tekstide analüüsimiseks ja andmete kogumiseks ( tekstiosade kodeerimine ) ; · luua ja põhjendada uurimuse eesmärgi kohane periodiseering ; · töötada välja menetlusi uurimistulemuste korrastamiseks , st anda ülevaade nii sellest , milliseid eesti lapse eluviisi aspekte on uuritud ja seega milliseid rolle mis motiivide kaudu tähtsustatud , kui ka luua dominantsed edasiandvad visuaalsed mudelid . Uurimusel peaks kujunema kolm väljundit : · teoreetiline väljund - mudel lapse tähenduse selgitamiseks ; impulss lastekirjanduse mõtestamiseks kasvatustegelikkuse osana ja sotsiaalteadusliku uurimuse alana kui ka vahendina ; · praktiline väljund - ülevaade " Eesti lapse elust <arv>. sajandil " , mida kavatsen pakkuda õppematerjaliks õpetajakoolituses või ehk täiendatuna ka üldrahvalikuks populaarteaduslikuks väljaandeks ; · rahvusvaheline väljund - otsida võrdlusainet ja kutsuda üles võrdlevatele uurimustele kolleege nii kasvatus-kui kirjandusteadlaste seas ; selles suunas on korraldatud paneelettekanne IRSCL kongressil <arv> Kristiansandis , esinetud Põhjamaade lastekirjanduse doktorikooli seminaridel <arv>-<arv> ja Journal of Teacher Education and Training konverentsil Daugavpilsis <arv> ; korraldatud rahvusvaheline seminar Ida-Euroopa lastekirjanduse uurijatele <arv> Tallinnas ja koostamisel rahvusvaheline kogumik Ida-Euroopa lastekirjanduse ja lapsepõlvepildi arengust . Töö metodoloogiliseks põhimõtteks on hermeneutiline lähenemine , kuna tõlgendatakse tähendusi . Empiiriline ehk kogemuslik uurimus seisneb tekstide analüüsis neist tähendust kandvate motiivide kodeerimise , korrastamise , andmete kirjeldamise ja eritlemise kaudu , mis toimub aga paralleelselt tekstide valikulise korduva läbilugemisega ning teemalt , laadilt jm poolest haakuvate tekstide võrdlemisega , nagu näiteks nüüdisaegse kui ka hilisema kriitika ning autori enese kommentaaride , kui neid leida on , kõrvutamisega . Uurimus on kvalitatiivse iseloomuga , ehkki küllalt suure tekstikogumi - <arv> ilukirjandusteost ja <arv> artiklit - kirjeldamisel on mõnikord osutatud arvulisele suhtele . Põhiliseks on ikkagi uurija pidev dialoog kahe liinis kulgeva tekstimassiiviga , järelduste tegemine , ideede ülestähendamine , taas ülelugemine , andmete korrastamine , uue analüüsimudeli tuletamine ja seda lahti kirjutades jällegi tagasipöördumine algtekstide või neid reflekteerivate allikate poole ( nt kirjanduskriitika ) . Uurimuse aine : lapse rollide tõlgendused kasvatusalastes ja ilukirjanduslikes tekstides . Teoreetiline osa on üles ehitatud , järgimaks arutluse seesugust loogikat . Kuidas seletada tähendust ? Mis eristab tähendust teaduslikus ja kunstilises tekstis ? Mil moel tähendus kultuuris tekib ? Kuidas on last ja lapsepõlve uuritud eesti kasvatusteaduses ? Kuidas ühendab lastekirjandus last , kasvatust ja kultuuri ? Arutelu teoreetiliste lähtekohtade üle seostub käesoleva uurimuse probleemidega ja teksti analüüsi käigus sugenenud tähelepanekutega . Töös osutatakse kasvatusteaduse ja lastekirjanduse n-ö embrüonaalsele seosele , nende ühisele lähtekohale . See on olemas juba rahvalikus kasvatuses ja suulises pärimuses . Kirjandusel on oma osa kasvatusteaduse edenemises . Paljud lapsekeskse kasvatusprintsiibi arendajad on oma ideid väljendanud belletristilikus vormis . M. Bardy , koostades J. J. Rousseau " Emile'ist " ideedega seotud kasvatustegelaste loendit , nimetab selles J. Locke' , H. Pestalozzi , Fr. Fröbeli , M. Montessori ja A. S. Neilli kõrval ka kirjanikke nagu Ch . Baudelaire , M. Proust , A. Kivi , F. Dostojevski , Ch . Dickens jt ( Bardy <arv> ) . Lapsepõlve kujutus memuaarkirjanduses on oluliseks järguks iga maa kirjandusajaloos ja ühtlasi on see loonud kasvatusideedele avara kandepinna . Põhimõisted , millega töös tegeldakse , avatakse sissejuhatuses lühidalt . Alljärgnevad seletused on mõeldud orientiiriks edaspidises mõttearenduses . Tähendus : siin kasutusel kui kommunikatsiooni produkt . Töö analüüsib tähendusi selle alusel , millised määratlused tulevad esile kahes suhtluskanalis : kasvatusteaduslikus ( ja kasvatusalases ) perioodikas ja lastekirjanduses . Tähenduse defineerimisel kasutatakse tingimuslikku lähenemist , see tähendab tähenduste selgitamist kokkuleppelise struktuuri abil , milleks siin on üks võimalikke lapse rollide loendeid . Laps : kuna lapse vanuseline piiritlemine on väga variatiivne , ulatudes maksimaalväärtuse poolest <arv>. eluaastast <arv>. või isegi kaugemale , on käesolevas töös lähtutud olulisel määral seosest mõistega lapsepõlv . Teatud tava asetab selle piiri tinglikult <arv>. eluaastale , kuid samas nenditakse piiri suhtelisust ( Newman <arv> ; Hoffmann <arv> ) . Siinne uurimus keskendub tekstidele , mis peegeldavad last alates imikueast kuni teatava kooliastme lõpuni ( II kooliaste ) . <arv>ndate lapsepõlve-uurimustes on lapsepõlve lõppu seostatud põhikooli lõpuga , sest see on aeg , kus inimene peab langetama oma esimese suurema otsuse , tegema valiku , millise elualaga tegelda , kus ja mida edasi õppida . Roll : ühiskonnas teatud positsiooni hõivavalt isikult eeldatavate tegevuste ja suhete võrk ja teiste isikute suhted selle isikuga . Kultuur on siinses uurimuses tõlgendatud kui tähendusruum , J. Lotmani sõnaga semiosfäär , ja see ruum on esindatud piltlikult öeldes kahe vaatega , kahe diskursusega - kasvatusalase ja ilukirjanduslikuga - , mis osalt võivad haakuda , osalt aga isegi teineteisest tõukuda või lihtsalt areneda teineteisest sõltumatult ( Lotman <arv> ) . Kasvatus : eelistuses on need kasvatuse määratlused , mis sisaldavad osutust kultuuristamisele . Töö reflekteerib kasvatust nii teaduslikul kui argitasandil . Lastekirjandus : definitsioon , mis on suunanud töö tekstivalimi koostamisel , see on lastele kirjutatud või publitseeritud kirjandus . Uurimuse programm sisaldab hulka üksikküsimusi , millele järelduste osas vastused antakse . kasvatustegelikkuse ja seega kasvatusteadusliku käsitluse objekti kohta ? Kasvatusalaste tekstidena keskendub uurimus eeskätt kasvatusalastele teadusajakirjadele ( Kasvatus , Eesti Kool , Nõukogude Kool , Haridus ) ja ka sariväljaannetele , nagu " Nõukogude pedagoogika ja kool " , " Algõpetuse aktuaalseid probleeme " jms , jättes seekord vaatluse alt välja monograafiad ja muud laadi teosed . Selline piirang on tehtud töö mahtu ette kujutades ja samas uskudes , et iga ajajärgu keskne kasvatusajakiri peegeldab kõiki olulisemaid lapsega seotud teemasid , andes kokku pildi eesti lapse kasvatusteaduslikust käsitlusest läbi <arv>. sajandi . Töö koosneb kolmest põhilisest osast . Kõigepealt peatükk " Teoreetilisi lähtekohti " , kus selgitatakse mõisteid tähendus , kultuur , roll , laps ja lapsepõlv . Selles osas avatakse uurimuse interdistsiplinaarne teoreetiline taust , kus liituvad semiootiline , kasvatusajalooline , lastekirjandusteoreetiline jm lähenemised . Kultuuri mõiste avamiseks kasutatakse töös J. Lotmani tähendusruumi kontseptsiooni ( Lotman <arv> ) . Sellele avaramale taustale paigutub lapsepsühholoogiast pärit U. Bronfenbrenneri lapse arengukeskkonna mudel , mille subsüsteemide tuletusena on üles ehitatud tekstianalüüsis rakendatav rollide mudel ( Bronfenbrenner <arv> ) . Semiootilistes mõtteavaldustes esitatud proto-ja metateksti mõistete analoogina ( Torop <arv> ) on käesolevas kasutusel mõisted kaud-ja paralleeltekst , väljendamaks kasvatusteaduslike ja lastekirjanduslike tekstide võimalikke seoseid . Arutletakse kasvatuse ja lastekirjanduse seoste üle : nende teke , lapse elu refleksioon , kirjutajate taotlused . Tuuakse üks klassikaline näide kasvatusteadusliku ja lastekirjandusliku lähenemise analoogsusest - Ellen Key pärand ja Astrid Lindgreni looming ( Key <arv> ) . Esitatakse töö autori kontseptsioon lapsekesksuse alasest arutelust eesti kasvatusteaduses ning üritatakse seostada eesti lapsepõlveuurimust rahvusvahelise taustaga ( Hytönen <arv> ; Unt <arv> ) . Peatüki lõpuosas osutatakse lastekirjanduse muutuvale funktsioonile ja selle kirjandusala olulisematele arengujoontele <arv>. sajandi vältel . Teiseks peatükiks on " Empiiriline uurimus kasvatusalasest ajakirjandusest ja lasteproosast : tekstianalüüsi käik " . Seal tutvustatakse tekstianalüüsi etappe ja igas etapis läbiviidud protseduure . Kolmandas , kõige mahukamas peatükis " Tekstianalüüsi tulemuste esitus ja arutelu " esitatakse <arv>. peatükis toodud uurimuse käigu kirjeldust järgivas struktuuris esmalt üldisemad andmed lapse rollide kajastumise kohta kasvatusteaduslikes artiklites ja tutvustatakse periooditi lasteproosas tuvastatavaid rolliseoste mudeleid . Seejärel esitatakse kvalitatiivse analüüsi põhiline tulemus : ajalooline ülevaade lapse tähendusest läbi <arv>. sajandi kasvatusalase ajakirjanduse ja lasteproosa , jälgituna kokkulepitud rollide mudeli toel . Selguse mõttes on iga perioodi ülevaade esitatud eraldi alapeatükina , millest igaüks järgib üht ja sama ülesehituse põhimõtet : · ajastu üldine iseloomustus , · lapse rollide kajastamine kasvatusalases ajakirjanduses , · lapse kujutus lasteproosas , · kasvatusteadusliku ja ilukirjandusliku käsitluse võrdlus : kooskõla ja seosed . Kolmanda peatüki lõpuosas on alapeatükid " Lapse rolle avavad määratlused " , mis järgib eeltoodud analüütilise ülevaate järjekorda , võttes ülevaates toodud käsitlused kokku märksõnadena , ning " Empiiriliste tulemuste seostamine teoreetilise taustaga : tähendusruumi kese ja ääreala ; rõhutamine ja unustamine " , mis asetab uurimusest tehtavad järeldused töö referatiivses osas toodud teoreetilistesse raamidesse . Töö kokkuvõte annab lühiiseloomustuse iga vaadeldud ajalooperioodi kohta , analüüsib empiirilise töö kulgu ja probleeme kui ka osutab tulemuste seosele eesti aktuaalse kasvatustegelikkusega . Kasutatud kirjanduse loend hõlmab <arv> allikat . Töö on varustatud lisadega , mis sisaldavad analüüsitud lasteraamatute loendi , näited artiklite ja raamatute analüüsimisel koostatud kodeerimislehtede kohta , tabelid , mis iseloomustavad lapse rollide esindatust kasvatusajakirjanduses , niisamuti on lisades esitatud küllaltki mahukas materjal , kvalitatiivse analüüsi järjestust järgiv tähenduse määratluste koond ning joonised rolliseoste mudelite selgitamiseks . Esmalt on sõnastatud uurimisprobleem : kes on laps ? ja selgitatud lapse määratlemist rollide kaudu . Tekstianalüüsi kategooriate eritlemisel on iseloomustatud lapse rolle , mis on tuletatud U. Bronfenbrenneri ( <arv> ) subsüsteemide mudelile toetudes : Tekstimaterjaliks on valitud : · kasvatusajakirjad Kasvatus ja Haridus , Kasvatus , Eesti Kool , Nõukogude Kool , Haridus , lisaks sariväljaanded nagu " Nõukogude pedagoogika ja kool " ja " Algõpetuse aktuaalseid probleeme " ; · eesti lasteproosa ( jutustused ja jutukogud ) , ilmunud <arv>-<arv>. Töös kasutatud artiklite valikul kehtisid järgmised põhimõtted : · artikkel esitleb eesti lapse uurimust ; · kirjutis annab vasteid mõistele laps , defineerib , kirjeldab tänapäeva last või määratleb ideaalset last ; · kogemuslikud kirjutised eesti laste elust . Kokku on analüüsitud <arv> artiklit . Proosateoste valikul järgiti seesuguseid põhimõtteid : · teose esindatus kirjandusajaloolistes ülevaadetes ( Järv <arv> ; Sööt <arv> ; Krusten <arv> ; Väli <arv> ; Väljataga <arv> ; Väljataga ja Müürsepp <arv> ; Laanpere <arv> ) ; · Riikliku Laste-ja Noorteraamatukogu fondiuurimuse eksperthinnangud ( Lasteraamatukogude <arv> ) ; · sama autori puhul vastava ajajärgu ilmekamad teosed ( kriitika ja ajalooliste käsitluste põhjal ) . Kokku on analüüsitud <arv> lasteraamatut . Tekstianalüüsi põhilisteks protseduurideks olid kodeerimine , analüütiliste märkmete koostamine , periodiseeringu loomine , lapse rollide esindatuse kvantitatiivne analüüs ( kasvatusajakirjanduse puhul ) , rolliseoste mudelite kujundamine ( ilukirjanduse puhul ) , iga ajajärgu dominantse mudeli selgitamine , artiklite sisuanalüüs perioodide kaupa , lasteproosa motiivide analüüs , lähtudes ajajärgu domineerivaist kasvatusideedest , kasvatusajakirjandusliku ja ilukirjandusliku käsitluse ühiste dominantide ja erijoonte selgitamine periooditi . Nii kasvatusalane kui ilukirjanduslik tekstimaterjal kodeeriti vastavalt analüüsi kategooriatele ( laps kui pere liige - <arv> , laps kui lasteaialaps ja õpilane - <arv> , laps kui laia ilmaga suhestuja - <arv> , laps kui ühiskonnaliige - <arv> ) . Kasvatusajakirjade artiklite puhul oli kodeerimisühikuks artikkel tervikuna . Lasteproosa kodeeriti episoodide kaupa , arvestades vajadusel pea-ja kõrvalmotiive . Tekstianalüüsi oluliseks osaks oli kindlasti analüüsiks moodustatud kategooriate vaidlustamine ja vajadusel revideerimine töö käigus . Kasvatusajakirjanduse analüüsis arendatakse nelikjaotust sellevõrra , et rollid on artikleis esindatud kombineeritult . Ilukirjanduslikes tekstides tekib <arv>. sajandi vältel kirjanduse moderniseerumisega kaasnevaid muutusi : lapsekäsitlusse sugeneb paroodia , fantaasiakirjandusele omane kaheplaanilisus jms , mis eeldab analüüsis kategooriate variantide loomist . Kodeerimise käigus koostati nii kasvatusartiklite kui ka proosateoste kohta analüütilisi märkmeid . Nende sisuks on : vaatlusaluse tekstimaterjali kohta . Tekstianalüüsi põhjal ülevaate kirjutamiseks vajaliku periodiseeringu loomisel lähtuti nii varasematest ajaloolistest käsitlustest kui ka uuritavast tekstimaterjalist ( nt Aarelaid <arv> ; Hennoste <arv> ) . Periodiseerimise põhimõtteiks olid nii poliitiliste sündmustega seotud piirid ( Eesti Vabariigi loomine , võimuvahetus ) kui ka uute põlvkondade ja käsitlussuundade ilmnemine nii kasvatusteaduses kui lastekirjanduse ajaloos . Käesolevas uurimuses koostati kvalitatiivne ülevaade alljärgnevate ajalooliste perioodide kaupa : · sajandi algus : <arv>-<arv> Lapse rollide esindatust kasvatusajakirjanduses analüüsiti kvantitatiivselt : võrreldi , kui paljudes artiklites igal ajavahemikul kujutati last pereliikmena , õpilase või lasteaialapsena , laia maailmaga suhestujana ja ühiskonnaliikmena . Arvutati iga rolli esindavate artiklite osakaal kogu valimis . Et iseloomustada lapse rollide esindatust ilukirjanduses , koostati teoste kohta rolliseoste mudelid , st üldistus selle kohta , millistes rollides last on kujutatud pea-ja kõrvalmotiivide kaudu . Iga ajajärgu teoste kohta loodud rolliseoste mudelite põhjal oli võimalik leida ajajärgu dominantne mudel . Kasvatusalaste artiklite sisuanalüüs selgitas perioodide kaupa välja , millised teemad on enam käsitletud ja millised uued käsitlusaspektid on igal ajajärgul ilmnenud . Proosateoste puhul analüüsiti lapse rolli vahendavaid motiive , lähtudes ajajärgu kasvatusdiskursuse analüüsil esile tõusnud teemadest ja ideedest , ning suhetati tähelepanekuid varasema kirjanduskriitilise ja -ajaloolise käsitlusega . Iga ajajärgu kasvatusajakirjanduslikku ja ilukirjanduslikku käsitlust kõrvutades leiti , millised on ühised dominandid : kas kasvatusajakirjanduses olulisemaks osutunud rollikäsitlused ja teemad on kajastunud ka lastekirjanduses ja kui olulised need seal on . Selgitati välja iga perioodi kasvatusteadusliku lapsekäsitluse ja ilukirjandusliku kujutuse erijooned ning koostati iga perioodi tervikpildi struktuur . Kvalitatiivsele analüüsile põhinev ülevaade on koostatud eeltoodud ajajärkude kaupa . Iga perioodi puhul on järgitud ühtset skeemi : · ajajärgu kasvatustegelikkuse üldine tutvustus nii uuritud artiklite kui ka varasemate ajalooliste käsitluste refereerimise kaudu ( nt Raud <arv> , Elango <arv> , Eisen <arv> , Torm <arv> ) ; · lapse rollide esindatuse ja käsitlustendentside analüüs kasvatusajakirjade artiklite põhjal : pereliige , õpilane , laia ilmaga suhestuja , ühiskonnaliige ; · lapse rollide ilukirjandusliku interpretatsiooni analüüs : pereliige , õpilane , laia ilmaga suhestuja , ühiskonnaliige ; · lapse rollide kasvatusteadusliku ja ilukirjandusliku käsitluse võrdlus : kooskõla ja seosed . Kvalitatiivse analüüsi põhjal koostatud ülevaate edasiarenduseks on selle konspektiivne kokkuvõte lapse rolli avavate määratluste loendina . Sellesse loendisse on ülevaates esitatu järgi kirjutatud · otsesed määratlused lapse ühe või teise rolli kohta , nagu need ajakirjaartiklis või proosateostes leida on ; · määratlused , mis tulenevad lapse tegevusest , omadustest , arengu erijoontest , mida on uuritud või kujutatud ; · määratlused , mis on tuletatud artiklites ja ilukirjanduses avalduvast lapsekäsitlusest . Tulemuste esitus lõpeb alapeatükiga , kus empiirilisi tulemuse seostatakse uurimuse teoreetilise taustaga : mõistepaarid nagu tähendusruumi kese ja ääreala ; rõhutamine ja unustamine ( Aarelaid <arv> ) . Kõige üldisema järeldusena tuleb nentida , et lapse elu kajastamine kasvatusajakirjanduses kui ka lasteproosas on <arv>. sajandi vältel teinud läbi eredaid muutusi . Teatud perioodil on tähtsustunud üks , mõnel muul perioodil teine roll , vahel on aga lapse käsitlus analüüsi aluseks oleva rollide nelikjaotuse põhjal enamvähem tasakaalus . Milliste ilmingutega haridus-ja kultuurielus laiemalt need muutused seostuvad , seda on püütud igas perioodis selle ainuomaste sündmuste ja kirjutiste valguses arutada . Tulemuste analüüsi kokku võttes võib osutada alljärgnevatele iseloomulikele nähtustele . <arv>. sajandi alguse ( <arv>-<arv> ) kasvatusteaduslik mõte keskendus lapsekesksuse ideele , mis kasvatusajakirjanduses väljendus üleskutsena uurida lapse kui õpilase individuaalsust . Lasteraamatu spetsiifika hakkas tasapisi kujunema , arenenud välja mälestuspõhistest jutustustest , mis keskendusid lapse kodu-ja koolielule . Last kui töötegijat võib leida kujutatavat kahesuguselt : kahetsustundega seetõttu , et töökohustus võtab lapselt õppimisaega ; soojas toonis seoses maailma avastamise ja iseseisvumise võimalustega , mida töötegemine pakkus . Noores Eesti Vabariigis avardus ja kosus lapse teaduslik käsitlus põhirõhuga õpilase rollil . Lastekirjanduses peegeldus last väärtustav mõtteviis teostes , mis kirjutatud justkui lapse vaatepunktist , peegeldades eeskätt last kui pereliiget ja mängijat , uurijat , laia ilmaga suhestujat . Lapse käsitlemine tööjõuna on endiselt aktuaalne . Selgelt hakkab nii kasvatusteaduslikus kui ka ilukirjanduslikus refleksioonis eristuma maa-ja linnalapse lapsepõlv . Autoritaarse korra nõuded rahvuslikule kasvatusele ( <arv>-<arv> ) mõjutasid nii kasvatusalaseid artikleid kui ka lasteraamatuid : senisest olulisemale kohale tõusis laps kui ühiskonnaliige , eesti rahvuse liige . Selle aja lapse tähenduse moodustumist mõjutasid kaks olulist mõttesuunda - ühelt poolt autoritaarsusega kaasnenud positiivsusnõue , kuid teisalt jõudsalt kosuv eesti omamaine kasvatusteadus , mille edendajad pidasid väga oluliseks kasvatusalase teadmise levitamist . Stalinistlikule perioodile ( kuni <arv> ) omane ideoloogiline surve asus välja suretama lapse teaduslikku uurimist kui ka tingis lastekirjanduse esteetika taandumise didaktilisuse ees . Eriti käsitleti last õpilase ja kodaniku liitrollis . Sulaaja ( <arv>-<arv> ) kasvatusteaduslik ajakirjandus hakkas meenutama <arv>-<arv>ndate aastate kasvatusalast mõtteliikumist : paljud toona aktuaalsed olnud teemad tõusid taas uurijate huviorbiiti , kasvatusalane uurimus püüdis tabada koolielu valupunkte . Kui kasvatusteadusliku käsitluse keskmes oli laps õpilasena , siis lastekirjanduses oli laps kui pereliige ja maailma avastaja . Uuendusliikumisega päädinud seisakuaja ( <arv>-<arv> ) kasvatusarutelu kui ka lastekirjanduslik refleksioon jõudsid oluliste kriiside tunnistamiseni : sulaajal tekkinud koolikriitiline suhe lasteraamatus avardus ka kodukasvatuse kriitikaks , kusjuures kasvatusajakirjadeski kandus probleemikäsitluse rõhk koolist kodusesse ellu , lapse kui pereliikme probleemidele . <arv>. sajandi lõpul , taasiseseisvumise perioodil , hakkasid kasvatusküsimused enamasti seostuma sotsiaalprobleemidega , käsitlused muutusid teravalt kriitiliseks ja kompleksseks , seostades lapse elu süsteemides perest ühiskonnani . Lasteraamatud kaotavad seega oma kriitikupositsiooni ja püüavad ääri-veeri peegeldada nii elu pahupoolt kui ka anda lootusrikkaid pilte , keskendudes lapsele kui pereliikmele . Vastusena sissejuhatuses esitatud küsimustele võib järeldada järgmist . · Periodiseerimisest . Ehkki Eesti ajalugu on kõige tavapärasem jaotada kehtinud riigikorra järgi tsaariaegseks , Eesti Vabariigi , nõukogude okupatsiooni ja taasiseseisvunud Eesti perioodideks , tuleb käesolevas töös kogutud ja analüüsitud andmete põhjal ilmsiks , et väga olulised muutused toimusid nende riikliku kuuluvuse järgi eraldatud perioodide sees . Nii paistab Eesti Vabariigi aegses kasvatusajakirjanduses ja lasteproosas selgelt silma rahvusliku kasvatuse rõhutusega kaasnenud järsult didaktilisem seisukoht lapse suhtes kui ka esteetiline vaesumine ilukirjanduses . Pärast Teist maailmasõda , nõukogude okupatsiooni tingimustes eristub kahtlematult piir aastal <arv> - Stalini surma järgne repressiivse riigivalitsemise hukkamõist . Kui enne seda oli lapse käsitlus nii kasvatusajakirjanduses kui ka lasteraamatuis kitsalt ideoloogiapõhine , siis sulaperioodil astuvad taas oma kohale teadus ja kunst , st kasvatusajakiri hakkab kajastama lapse koduse elu , koolisuhete jm teaduslikku käsitlust ja lasteproosas toimub märgatav esteetiline läbimurre , seda suurest seoses uue kirjanikepõlvkonna elluastumisega . Ka läbi siin ühtsena käsitletud seisakuaja toimub mitmesuguseid olulisi muutusi , nagu näiteks huvitõus perekasvatuse vastu <arv>ndatel , liikumine õpilase võimekuse jm omaduste uurimiselt lapse kui terviku arvestamisele jms. · Millises seoses on ajajärgu juhtivad kasvatusteaduslikud ideed kirjutistes esiletulevate rollidega ? Kuidas mõjutab lapsekäsitlust poliitiline ideoloogia ? <arv>. sajandi algul ilmuma hakanud ajakirjad Kasvatus ja Haridus ning Kasvatus tõid selgelt esiplaanile lapsekesksuse ideestiku : lapse vajadustega arvestamine , last poetiseeriv suhtumine , lapse individuaalsuse tundmaõppimine . Lastekirjanduses leidub näiteid , mis kinnitavad , et sedalaadi mõtted olid nii-öelda õhus . Kui M. Sillaotsa terased lapsevaatlused kogumikus " Lapsed " <arv> väljendasid tema kui uuendusmeelse pedagoogi arusaamu ilmses kooskõlas tollase eesrindliku kasvatusteaduslikku mõtteliikumisega , siis J. Lattikut ei ole kunagi uuendustaotlustega seostatud , küll aga ilmnesid just tema lühilugudes alates <arv>. aastast sedalaadi jooned , nagu need on omased lapsekeskse kasvatusele . Kui kõiki lapse kujutamise juhte kasvatusajakirjanduses ja lasteproosas üritada määratleda lapse võimalike rollide abil , tuleb ilmsiks tõesti seos rollide esindatuse ja juhtiva kasvatusidee vahel . Seoses autoritaarsuse tugevnemisega <arv> ja eestlusaate rõhutamisega kasvab lapse kui ühiskonnaliikme roll enneolematult oluliseks . Varasemas trükisõnas , <arv>-<arv> , ei olnud see roll eriti tähtis lapse kasvatusteadusliku uurimise seisukohalt ega ka ilukirjanduses kujutamise poolest . Ajajärkudel , mil puudub otsene poliitiline surve , peegeldub laps kui ühiskonnaliige suhteliselt harva : kas sedakaudu , kuidas laps osaleb lasteorganisatsioonis või kuidas suhetub antud ühiskonna moraalinorme esindavasse religiooni jms. Kui aga tekib ametlik üheselt mõistmist nõudev kasvatusideoloogia , avaldub see temaatilistes suunistes ja piirangutes nii ajakui ilukirjandusele . Märkimisväärne on pereliikme kui loomuldasa esmase , teiste rollide täitmiseks vajalikke ressursse andva lähtepositsiooni alahindamine autoritaarse ideoloogia võimu all . Nii rahvussotsialistliku Eesti kui ka stalinistliku nõukogude Eesti kasvatusavalikkus eelistas käsitleda last kui kollektiivi liiget , õpilast , kodanikku , ja pidas kodust suheteringi vähemväärtuslikuks . Eriti tuli see joon ilmsiks nõukogude korra algul , mil vanemaid põlvkondi ei saanud kasvatuses usaldada nende eelmisest riigikorrast pärit kasvukonteksti tõttu . Mõnes järgmises perioodis võib aga täheldada justkui niisuguse teatud rolli varasema alahindamise kompensatsiooni : erilist tähelepanu ja keskendumist sellele rollile . Nii tähtsustus nt kodu ja pere motiivistik järsult <arv>ndate lõpu lasteraamatus , nagu tõusis lapse kui pereliikme tähendus varasemast olulisemale kohale ka kasvatusajakirjanduses . · Kas kasvatusteaduslik ajakirjandus ja lasteproosa on vaadeldavad eraldiseisvate diskursustena , põimuvate või koguni täiesti ühilduvatena ? Loomulikuna tundub , et kasvatusajakirjandus muretseb ja lasteraamat lõbustab . On aga paraku olnud perioode , kus kipub vastupidi olema : näiteks <arv>ndate lastekirjandus valutas südant lapse üksilduse , mentaalse hüljatuse pärast ( R. Saluri , I. Marani , A. Põldmäe teosed ) , ajakiri Nõukogude Kool nr <arv> <arv> vahendas aga kentsaka uudise lapsepõlve pikenemise kohta nõukogudemaal <arv>. eluaastalt <arv>-le ( Zimmermann <arv> ) . Lasteraamat võib kasvatusteadusliku teksti suhtes funktsioneerida kui paralleeltekst ( ehk rööptekst ) või kaudtekst . Paralleeltekstidena võib esile tuua selliseid , kus ilukirjanduslikus vormis väljendatakse selgelt neidsamu põhimõtteid mis kasvatusalases diskussioonis . Paraleeltekstid on leitavad nii sama , ilmselt siis pedagoogist kirjaniku loomingus või ka eri autorite tekstide sisulise kooskõlana . Näiteks Jüri Parijõgi , levitades aktiivsuspedagoogika põhimõtteid kasvatuspublitisistikas , esitas teotahtelisi , eesmärgikindlaid noori tegelasi ka oma ilukirjanduslikes teostes . Marta Sillaots kirjutas kasvatusprobleemidest ( individualismist , valetamisest jms ) <arv> Postimehes kui ka avaldas sealsamas oma lühijutte , mille aluseks olid tähelepanekud laste käitumise kohta . Kui <arv>ndate teisel poolel õhutati kasvatusajakirjas rahvusliku meelsuse kasvatamisele , väljendas mõnigi lasteraamat otsejoones neidsamu ametlikus ideoloogias käibivaid motiive . <arv>ndatel ilmus pioneeriorganisatsiooni kriitikat nii laste arvamusi kajastavais uurimuslikes artiklites ( Juhansoo <arv> ; Velleste <arv> ) kui ka Rannapi koolijuttudes ( " Agu Sihvka ja ta sõbrad " <arv> jt ) . Lasteraamat toimib kasvatusteadusliku ehk kasvatusalase kaudtekstina juhul , kui on pigem kasvatusalase mõtte väljendaja kui lasteraamat , st kui kasvatusmõtte populariseerimine või ka lihtsalt läbimõtlemise taotlus domineerib lastega kõnelemise ees . Näiteks Iko Marani " Kuidas kasvatada lastevanemaid " . Võib ka juhtuda , et kirjanikul on õnnestunud luua üksiti lastele haarav sündmustik ja veenvad tegelased , kuid kogenuma lugeja jaoks resümeerub mudel teatava kasvatusprobleemi lahendamiseks , mõtestamiseks . Selline teos võib olla fiktsionaalne juhtumiuurimus , nagu Meri-Liis Laheranna kaksikteos Hannesest . Sedalaadi raamatud peaksid olema väga soositud nii õpetajakoolituses kui ka üldse kasvatusalases ettevalmistuses . · Kuidas kohaldub lapse rollikäsitluste analüüsile semiootiline vastandus kese-ääreala ? Semiootiline kujutlusviis annab hästi edasi protsesside liikuvuse . Ega kuigivõrd pole ju selliseid tähendusi , mis ilmuksid enneolematuna ja järsku , vaid iga uuena keskmesse tõusev nähtus on tegelikult mingil kujul tähendusruumis olemas olnud . Jüri Orn on väljendanud mõtet , et kasvatusmõtte arenemine on teatud moel autonoomne , pedagoogiline aeg ei kulge sünkroonis üldise ühiskondliku ajaga ( Orn <arv> ) . Kuigi on olnud aegu ja võimustruktuure , mil ja kelle poolt on sisendatud , nagu oleks kasvatus järsult uuendatav , sihipäraselt vormitav , on kasvatuses tubli osa sellel pärandil , mida põlvkonnalt põlvkonnale , ka teadvustamata , edasi antakse , hoolimata ametlikust kasvatusideoloogiast . Nagu eespoolgi osutatud , väärtused , mis mõnda aega on olnud tagaplaanile tõrjutud , saavad ajapikku taas oluliseks . Kui muutused aastail <arv> ja <arv> , millega kaasnesid uute lapse tõlgenduste nihkumine keskmesse , olid tingitud konkreetsest poliitilisest sündmusest , siis tähendussuhete muutumine <arv>-<arv>ndate vältel on toimunud pigem tasapisi . Lapse kui pereliikme roll , mis stalinismi ja sulaajal oli üsna vähe tähelepanu pälvinud , hakkas <arv>ndate teisel poolel vähehaaval domineerima . Selline kodusuhete järjest tuntavam tähtsustamine oli ilmselt osa rahvusliku eneseteadvuse tõusust , mis ka iseseisvumiseni viis . Võrreldes aga perioode kuni <arv> ja sealt edasi , st lagunevat nõukogude korda ja kujunevat iseseisvat ühiskonda , ei saa lapse rollide käsitluses ehk siis lapse omistatud tähenduse osas mingeid eriti järske muutusi täheldada . Kui teatud varasematel perioodidel oli laps ühiskonnaliikmena nihkunud tähenduskeskmesse , siis tänapäeval on see roll üsna kõrvaliseks jäänud . Multikultuuristuva , globaliseeruva , kosmopolitiseeruva maailma kontekstis on see üsna mõtlemapanev . · Kuidas toimib analüüsi mudel - lapse arengu sotsio-kultuurilise kontseptsiooni kohane rollide nelik ? Nagu alul sihiks võetud , püüti töös järjekindlalt määratleda last kui pereliiget , õpilast , laia ilmaga suhestujat ja ühiskonnategelast . Muidugi on see väga üldine struktuur ja tekitab huvitava diskussiooni juba siis , kui käsitleda näiteks taluperes toimuvat kasvatust . See pere ja kodu on niivõrd avatud , nii rikas tegutsemisvõimaluste poolest , et annab samas ka selle kogemuse , mida siin tinglikult nimetatakse laia maailmaga suhetumiseks . Nimetatud nelja jaotusega analüüsimudel hakkas end mõneti ammendama ajapikku nii ajakirjandust kui ilukirjandust tõlgendades . Kasvatusajakirjanduses hakkas <arv>ndate vältel laialt levima lapse küllaltki seostatud käsitlus suheteringis kodu-kool-üldsus , nii et raske on olnud leida , missugusel lapse rollil on justnimelt käsitluse rõhk . Ilukirjanduses jäi selle mudeli raamistik ahtaks juba varemgi , siis kui lasteproosas hakkasid märgata olema sellised erilised nähtused nagu paroodiaelemendid , lapse kujutluste tõstmine teose esiplaanile jms. Samas selline ühine mudel neid erisusi näha just võimaldaski . · Millised metodoloogilised järeldused tekivad töö käigus ilukirjanduse kui kasvatustegelikkuse ja seega kasvatusteadusliku käsitluse objekti kohta ? Kunsti osaks on inimest üllatada , vaimustada , liigutada jms. Seepärast rõhutan ilukirjanduse kui empaatiavõime , vaimsuse , humanistliku eluvaate kujundaja võimalusi üleüldse . Kasvatusteadusega tegelejale võib lasteraamat olla oluline mitmeski mõttes . Tähelepanuväärne on kirjanike tundlikkus laste seisukorra suhtes ja teisalt oskus mõjusaid kujundeid anda . Ilukirjanduslike tekstide kaasamisel sotsiaalteaduslikku uurimusse tuleb aga kindlasti otsida kunstikeelele kohaseid meetodeid . Käesoleva uurimuse tulemuste võimalikke rakendusi ja edasiarendusi näen sellistes töösuundades : · Eesti kasvatusajaloo tähtsustamine . Analüüsitud artikleis on korduvalt esinenud idee kasvatusprobleemidest kui ahvusomastest , kultuuritaustaga seotud probleemidest . Mistahes teema puhul , nagu laste tervishoid , vaba aja kasutus , suhted lapse ja vanemate vahel jne , on võimalik tuge leida omamaistes , omakeelsetes varasemates uurimustes . Väljaspool doktoritöö raame on kavas esitada kõnealuse tekstianalüüsi tulemused ka avarama , memuaarkirjandust ja lastekultuuri alast faktoloogiat kaasava väljaandena " Eesti lapse elust <arv>. sajandil " . See materjal hakkab sisaldama nime-kui ka sisuloendit ja võimaldab seega üliõpilasest või täienduskursuslasest uurijal või muidu huvilisel asjakohaseid andmeid hõlpsasti leida . · Lapse ja lapsepõlve tervikkäsitluse võimendamine . Kooliuuenduse algaegadel väljendati mõtet , et eelkooli-ja algkooliiga tuleks käsitada järjepidevuses ( Võlli <arv> ) . Niisamuti on vaibumatult oluline kooli ja teiste arengukeskkonna allsüsteemide koostöö , seega lapse käsitamine eri rollide kandjana . Ehkki käik öeldakse algavat kodunt , vajab tänapäeva kodu paljuski abi , samas võib aga institutsionaalses hariduses osaleda ehk hoopis teisiti , kui varem . Et pika aja jooksul on last pereliikme rollis vähe tähtsustatud , võib olla mõju avaldanud juba mitme põlvkonna kasvatusteadvuse kujunemisele . Selle tagajärjeks võib ehk pidada ka taasiseseisva Eesti uue kasvatusideestiku kujunemisel ja realiseerimisel ilmnenu : kuigi manifesteeriti vajadust muuta haridus lapsekesksemaks , on tagajärjeks pigem tugevnev surve aineõpetuses . Üldisema järeldusena on osutatud lapsekäsitluse muutumisele läbi <arv>. sajandi - kord on last tõlgendatud ahtamas rollivalikus , kord avaramas . Läbi ajaloo on valitsemas tasakaalustuse põhimõte : kui mingit rolli on teatud perioodil üle rõhutatud , siis järgnevas pöördub tähelepanu teisale , nt õpilase rolli domineerimiselt pereliikme rolli tähtsustumisele <arv>ndate vältel . Haakudes H. Liimetsa ideega lapse elutegevuste integreerimisest kui ka teiste eesti kasvatusteadlaste osutustega kasvatusküsimuste liig koolikesksele käsitlusele ( Orn , Tuulik jt ) , pean oluliseks rõhutada mõtet , et laps kuulub paratamatult ühtaegu paljudesse allsüsteemidesse , ja püüd kasvatustegelikkust ohjata saab viia rahuldava tulemuseni vaid siis , kui kogu seda mitmekesisust ja vastastikust mõju arvestada üritatakse . Pean vajalikuks loobuda ideest üritada koostada igati piisav riiklik õppekava ( mille taga on filosoofia , et lapse on ennekõike õpilane ) ja luua selle asemel lapse arengu toetamise kava , mis sätestaks kõigi lapsega tegelevate institutsioonide koostööd . · Lapse käsitlus muudes diskursustes . Kui kõnealuses töös tegeldi vaid kahe küllalt selgepiirilise tekstikogumiga - kasvatusajakirjandus ja lasteproosa - , siis on küllalt avardumisvõimalusi uurimaks , mida on lapse kohta uuritud ja lapse puhul tähtsustatud muudelgi teadusaladel ja muudes valdkondades : meditsiinis , õiguses , majanduses , muidugi aga ka rahvapedagoogikas . Üks eriti rikastav tekstikogum , millega väitekirja ajaloolise ülevaate osa pikemas versioonis on ka kokkupuudet , on kirjanike jm kunstitegelaste , aga ka teadlaste , ühiskonnategelaste lapsepõlvemälestused , sh mälestused kasvatusest , kasvatuse refleksioon , arusaam : kuidas vanemad ja õpetajad meid kasvatasid . Tähelepanuväärne oleks etnograafiline uurimus lapsest ja kasvatuspõhimõtetest , kasvõi A. Elango <arv>ndate uurimuse analoogina ( Elango ja Remmeldt <arv> ) . Viljakas võib olla positiivse ja negatiivse käsitluse vahekorra analüüs , mida käesolevas töös on kohata vaid põgusalt . Nimelt muutub selles töös koostatud lapse tähendusmääratluste loend seisakuaja vältel küllaltki negatiivseks , st lapse kasvatust kujutati kriitiliselt ja lapse seisundit peegeldati kaasatundvalt . Teatud määral on selline suhtumisviisi muutus seotud kindlasti ka ajakirjandusspetsiifikaga , millega allakirjutanu siin sihipäraselt ei tegele . · Rahvusvaheline uurimus . Töö koostamise käigus on kasvanud huvi võrrelda eesti kultuuris domineerivat lapsekäsitlust muude kultuuridega . Olles spetsialiseerunud lastekirjanduse õpetamisele ja uurimusele , näen oma võimalust just lastekirjanduses esineva lapsepõlvepildi uurimises . Varasemad sammud Ida-Euroopa kolleegidega ühendumise suunas on viinud nüüdseks rahvusvahelise kogumiku " Pimeduse päiksepool : lastekirjandus totalitaarses ja post-totalitaarses ühiskonnas " koostamiseni . Juba sellesse väljaandesse koondatud artikleis on mitu , mis lasevad võrrelda laste eluviisi ja nendesse suhtumist eri kultuurides , edaspidi on aga kavas selle ühenduse pinnalt arendada ühisuurimusi .  