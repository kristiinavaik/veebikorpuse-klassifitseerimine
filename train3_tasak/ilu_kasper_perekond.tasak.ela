kirjak	ilu_kasper_perekond.tasak.ela	Naise kõht meenutas traktoriratast , neljakandilised käed – robotijäsemeid , nina asendas kuusnurkne vigurkruvi ( mis tekitas ootamatu assotsiatsiooni põrsaga ) , suust vaatasid välja saepiid . Edasi läks veel põnevamaks : kõrvade asemel rippusid kolba küljes kaks hästi kinnitatud , küllap kerget , plastmassist bideed , lagipeast kasvasid elektrijuhtmed , silmalaugusid avas ja sulges vedru , rinnad puudusid sootuks , seal , kus Luik oli harjunud neid nägema ( ja mitte ainult nägema ) haigutas kaks ahjusuud – ilmne vihje objekti toorainevajadusele . Naba otstarvet täitis kirjutusmasina klahv Q-tähega , veel ühes teatud paigakeses , mille nimel mehed sooritavad kõik oma rumalused ja kangelasteod ( faktiliselt sünonüümsed mõisted ) paistis täies töökorras hispaania saabas . Keha lõpetasid kaks tavalist karku . Ei jäänud mingit kahtlust , et tegu on masinaga , ja seejuures halvasti konstrueeritud masinaga , kõik oli siin ligadi-logadi ja ükski organ ei vastanud funktsioonile : täpselt nagu elus . Kunstnik Papagoi teadis , mida joonistab . Ka Luik oli ammu loobunud uskumast , et naine peab olema naiselik ( Ottilie kui erand kinnitas reeglit ) . Kogu elu oli teda keegi käsutanud : kui mitte ema , siis õpetajanna , kui mitte õpetajanna , siis armuke , ja kui juhtus , et ühtki teist naisolevust polnud läheduses , võttis selle raske , kuid austava kohustuse – näidata mehele kätte tema õige koht – enda peale esimene vastutulijatar , näiteks kommunaalmaksude kassiir . Abitus ja häbelikkus kui naiselikud omadused kujutasid endast parimal juhul anakronismi , halvimal - romaanikirjanike väljamõeldist : väga võimalik , et igaühel neist istus kõrval isiklik tsensor , kes jälgis , et kallis abikaasa või poeg vastassoo kohta ühtki halba rida ei kirjutaks . Hällist peale kasvatati tüdrukuid nagu dofääni – võimutäiuse vaimus , sisendades neile vajadust kohelda mehi kui alluvaid , kelle iga vastuhakk tuleb lämmatada kõigi võimalike sanitaarsete vahenditega , vältimaksa epideemiat . Niisugune oli selle masina programm . Mehe kohus oli oma käskijannat korras hoida , määrida , varustada kütusega ja koristada tema tagant tootmisjääke , pideva hirmuga jääda suust väljaulatuva lõiketera vahele ; olukorda raskendas tõik , et mitte kusagil , koolis sealhulgas , ei õpetatud ohutustehnikat , kõik tuli omandada iseseisvalt , vigade hinnaga , ja leidus hulgaliselt õnnetuid hingi , kes saadud traumadest ei paranenudki - kätt südamele pannes , neid oli enamus ... Kätt südamele panema Luik ei hakanud , kuid püksid ta jalga ajas , torkas varbad plätudesse ja läks maikaväel kabineti ja köögi kaudu õue – Tõllasepp põõnas alles , või kui ka ei põõnanud , siis igatahes pikutas veel . Nii laisal inimesel polnud kapitalismis tõesti midagi peale hakata . Kvartirant väitis , et ta lihtsalt peab pärast ärkamist pool tundi voodis raamatut lugema , muidu on päev rikutud . Luik ei tundnud ainsatki miljonäri , kes oleks endale lubanud sama luksust – väide , mille tõesus seisis väljaspool kahtlust , sest ta ei tundnud üldse ühtki miljonäri peale pankur Salvei , keda ta ka tundis vaid kaudselt , ühiste , khm-khm , naudingute järgi . Kuid kui leiduski kusagil näiteks läänepoolkeral mõni abstraktne miljonär , kes varavalges büroosse ei rutanud , siis pidi esmalt tõestama tema lugemisoskust . Nii et mingis mõttes elas Tõllasepp paremini kõigist kapitalistliku töö eesrindlastest – tänu kellele ? Tänu temale , Luigele ; fakt , mida kvartirant muide kunagi ei salanud , vastupidi , isegi toonitas , tekitades delikaatses peremehes piinlikkust . Kas polnud tänamatus kergemini talutav omadus kui tänulikkus ? Luige mõtted inimloomuse kohta katkestas Boreas , kes erinevalt Tõllasepast oli ammu üleval ning ulus näljaselt hoovil , hammustades kuusehekki ja närides peale nööril kuivavaid sokke – ainus kvartirandile alles jäänud isetegevus . Ja seda nimetatakse puhkuseks , veel enam , ööbikupuhkuseks ! Ükski ööbik ei ava niisuguse ilmaga nokka , ja mitte ainult ööbik , vaid iga normaalne lind , vares ehk välja arvatud . Kana , jah , tema ei hoolinud millestki , kattes Luige ihu kiiresti oma nahaga – kogu ornitoloogia , nagu öeldakse . Peamine oli nüüd mitte lasta tujul väga madalale langeda , nii madalale , et selle üleskorjamiseks peaks kummarduma või isegi kükitama – Luik polnud küll Tõllasepp , aga laiskus , või õigemini mugavus polnud tallegi võõras . Oli siiski hommik , aeg , kui keha ja mõte kosutava puhkuse järel ärkavad uuteks tegudeks . Tõsi , leidus koduvillaseid filosoofe , kes püüdsid võrdsustada und surmaga , väites , et esimene on otsekui prelüüd teisele , seisund , mille loodus on loonud , harjutamaks meid mõttega mateeria kaduvusest . Missugune jaburdus ! Surm , teadis Luik , jälitab tõepoolest inimest terve elu , aga hoopis teisel viisil - lähedaste kaotuse kaudu . Vapralt jääkarude hingust trotsides möödus Luik eufooriliselt klähvivast Laikast - lootusetu peni , ei mingit taktitunnet - ja jõudis pärast lühikest jalutuskäiku etnograafilise saunani . Kummardunud , et pead piida vastu mitte ära lüüa , kiitis ta ennast veel kord targa otsuse eest tunnistada kõlbmatuks äriplaan number üks – ameerika turistid oleksid kindlasti hakanud iga obaduse peale esitama miljoni dollari suuruseid hagisid , väites end olevat saanud ajutrauma , ja kuigi olematuid organeid ei peaks olema võimalik vigastada , nõudnuks selle lihtsa fakti lahtiseletamine kohtus liiga suuri jõupingutusi . Hämaras riietusruumis hõljus õhus keeruline aroomibukett , mille hõrguma osa moodustasid humorist Lõvi kingitud põdrasarvede otsas rippuvad kahtlase puhtusastmega saunalinad . " Pole midagi parata , tuleb sõita Leda juurde , " mõtles Luik otsustavalt , märkides ära isegi kellaaja , millal jube teekond algab – kohe peale hommikusööki . Leiliruumis lõhnas hoopis paremini , jahtunud nõe ja kuivanud vihtade järgi . Valinud masohhistlikult Silveri kingitud , lese suveniiripoest pärineva toobri , valas Luik sellesse katlast vett ja alustas hädavajalikke hügieeniprotseduure , pöörates eriti suurt tähelepanu kõrvadele - ebameeldiv mälestus koolipäevist , kui tüdrukpioneeride sanitaarkontroll teda mustade kuulmisorganite pärast avalikult häbistas , resultaadiks küll pigem tärganud naistevihkamine kui puhtusearmastus . Püha kurat ! Milles tema süüdi oli , et kohvik röövis kogu mamma Linda aja ja noorema poja pesemisharjumuste kujundamine unarusse jäi ? Muide , veel enne keskkooli lõppu juhatas Eros Luige niikuinii kraanikausi juurde , ja sealt alates hoolitses ta oma välimuse eest regulaarselt , maniküür kaasa arvatud . Vesi oli jahe , kuid mitte jääkülm , ja Luik lõpetas kümbluse efektselt , uhades kergelt üle käsivarred ja rinna . Muidugi , palju metsikumaid karastusprotseduure harrastav Tõllasepp oleks teda nähes vaid põlglikult muianud , kuid Luike kvartirandi suhtumine ei huvitanud . Las igaüks hullub omamoodi . Kuivatanud end vähem kahtlasega kahest saunalinast , võttis ta mõlemad kaasa ja läks tagasi tuppa . Tõllasepp polnud ikka veel tõusnud , ning Luik lülitas sisse elektrikannu . Kuni vesi soojenes , uuris ta papa Haraldi teise hõbedase vahutopsi külge kinnitatud väikese ümarpeegli abil järjekordset tõmmist , nagu ta nimetas oma nägu enne seda , kui tahe ja refleksid on kustutanud sealt öö jäljed , mis praktikas leidis harilikult aset habemeajamise jooksul . Unes toimuvast puudus Luigel mõistuslik ettekujutus , ta üksnes tundis , et tema eksistentsile omab see saladuslik protsess palju suuremat tähendust kui ärkveloleku virvarr . Just öö oli aeg , kui aju töötas täistuuridel - segas kokku eelmise päeva kogemuse , keetis läbi , aurutas , laskis jahtuda , ja mätsis saadud massist nagu skulptor surimaskiga sarnaneva , imeõhukese kihi , mille ärkamise hetkel vajutas inimese näole ; kui kõik maskid üksteise kõrvale laduda , saanuks terve kollektsiooni . Vaat , miks mälu oli nii tõrges ! Temas puudus loogika , ta ei meenutanud üksteise kõrvale asetatud infokärgi ( ühes matemaatika , teises kirjandus , kolmandas veinimargid ) , vaid pigem napoleoni kooki , kus taigen ja kreem on lahutamatult teineteisesse imbunud . Oli väga raske välja töötada otsingusüsteemi , mis võimaldanuks orienteeruda nii kaootilises materjalis . Ja vaat miks oli õigus nendel , kes – puht intuitiivselt – väitsid , et igas inimeses elab viimase tunnini laps : see olevus polnud tõesti kuhugi kadunud , tema tõmmis viibis alati sinuga , ehkki asukohaga kõige alumises kihis ; kuid tasus vaid näha või kuulda midagi , millest lähtuv emotsionaalne signaal oli piisavalt tugev , et süstikuna läbida pealmiste ladestuste massiiv , kui sinus taasärkas too tilluke idioot , kes erutusest põksuva südamega ootas maailmalt midagi rohkemat kui Elamisloaameti kabineti laual tolmav paberihunnik . Müdisema hakanud veekann tõi Luige tagasi olevikku . Järgnes teatud arv automaatseks muutunud liigutusi . Just siis , kui ta eemaldas lõualt viimase seebivahuriba , kääksatas magamistoa uks ja kostsid sammud . " Ter-re hommikust ! " Reibas , hästi puhanud Tõllasepp marssis peatumata läbi elutoa , röntgeniseerides köögilaua taga istuvat peremeest viivu oma parema silma terava pilguga . Edasi ilmus ta Luige vaatevälja juba õues : samuti maikaväel , saunalina üle õla , möödus ta kartulikeldrist ja suundus jõe poole . " Ujuma läheb ! " mõtles Luik õudusega , ja tundis , kuidas üle keha liiguvad külmajudinad . Ta pühkis näo puhtaks , lõhnastus ja tõusis . Hommikusöögist tuli loobuda . Võis jääda muidugi ootama , kuni Tõllasepp naaseb ja tema ümmardamisele asub , kuid Luik teadis , et vahele mahub veel üks igahommikune rituaal : pärast jõesuplust laotas kvartirant põrandale vana teki ja mediteeris hulk aega lootoseasendis . Tema keedetud kohv oli küll maitsvam kui see , mida pakuti teeristi einelauas , võileibade hinnavahest rääkimata , kuid , nagu öeldakse , aeg on veel suurem raha . Vähemalt Luige jaoks – kaasus Tõllasepp tõestas vastupidist : et kõige rohkem aega on sellel , kellel raha puudub sootuks . Korjanud kabinetist kokku mustad linad , siirdus ta , oma ebadelikaatsust paratamatusega õigustades , magamistuppa . Sängis , tekil , mille alt ta pidi õngitsema kvartirandi samuti kindlasti pesemist vajavad voodiriided , lebas , kaas ülespoole , paks avatud raamat . Luik tundis sarjakujunduse kohe ära . Mida Tõllasepp küll võis lugeda ? Ta kummardus uudishimulikult ja nägi enda ees " Krahv Monte-Cristot " . Kadedus täitis tema muidu nii suuremeelse südame : kas polnud see õnne tipp , kui sa neljakümne nelja aastaselt võid siiralt kaasa elada Edmond Dantesi kannatustele ? Enamus mehi olid selles vanuses valmis Caderousse'id , Villefort'id ja Fernand'id , nad piinlesid kuritegude avalikuks tuleku hirmu põrgutules ja lugesid kollast ajakirjandust . Muide , kohustus raamatuga korralikult ümber käia laienes ka Edmondile . Ta läks kabinetti , otsis kirjutuslaual valitsevast segadusest järjehoidja , naasis magamistuppa ja sulges kultuurselt Alexandre Dumas' isa surematu teose . Siis , asetanud köite öökapile , vanaaegse laualambi naabrusse , hakkas ta poissmehe vihaga patjadelt püüre maha kiskuma . Tuulisel ja vihmasel sügispäeval pööras Surmapataljoni uue peakorteri , endise nõukogude garnisoni väravast välja väike autokolonn : kaks " Žigulid " , kaks " Moskvitši " ja üks " Zaporožets " . Enne starti tahtis väeosa üks vapramaid sõdureid , noorem Leda kahest vennast kinnitada antenni külge sini-must-valget linti , kuid Siniaas peatas agara alluva karmilt . " Fortiter in re , suaviter in modo ! " " Just nii , härra kolonel , foksterjerid reele , šnautserid matile , " haugatas Luige hõimlane , kes muidugi ladina keelt ei osanud , kuid taipas puht intonatsiooni järgi , mida talle taheti öelda , ja toppis väikese rahvusliku sümboli kuulekalt taskusse tagasi . Nüüd , kui sõidetud oli juba mitu tundi , avanes aknast pilt nukrale vene maastikule - lepavõsa vaheldumisi halvasti küntud põldudega , sekka mõni räpane küla . " Parnokopõtovo , " luges Luik valjusti järjekordselt teeviidalt , ja kihistas naerda . " Miks siis juba mitte Pornokopõtovo ? " Siniaas isegi ei muianud . Üldse toimus vana semuga midagi seletamatut : ta justkui polnudki rõõmus , et tema kodumaa oli vaba ja iseseisev . Seal ta istus , nagu harilikult , Luige kõrval , papa Haraldi reliikviate hulgast leitud Esimese Vabariigi aegne teedekaart põlvedel , pigem tusane kui rahulik . Kas painas teda see , et Surmapataljon kogu putši aja metsas redutas , provokatsioonide vältimiseks , nagu ta ise Luigele seletas ? " Veel kakssada meetrit , " lausus kolonel , tõstnud pilgu kaardilt . Luike valdas uudishimu – ikkagi ajalooline paik , kus kunagi seisid kordonid ja venis laisalt okastraat . Ta hõõrus käega udust eesklaasi , kuid kõik , mida ta nägi , oli porine põld ja mingi kaugusest paistev massiivne morn objekt . Lähemale jõudes osutus see pelgalt roostes roomikuteta traktoriks - mälestusmärk kolhoosikorrale . " Siin , " käsutas Siniaas järsult . Kolonn peatus , ning autodest pudenes teepervele tosin uhiuutes sinistes joppides noormeest - parimad parimate seast , kotkapojukesed , nagu neid kutsus isegi kiitusega kitsi Siniaas . Kui kummaline on inimese saatus , mõtles Luik - Siniaas oli loonud terve väeüksuse , ja mida pidi ta sellega peale hakkama nüüd , kui iseseisvus saavutati ainsagi lasuta , ainsagi valatud veretilgata - kas laiali saatma ? " Piirivalvejagu number üks , rivvi võtt ! " kamandas sõjakas hääl , mille omaniku Luik vaevata identifitseeris – vanem Leda vendadest oli kohusetundlikkusega välja teeninud kaprali aukraadi . Aga mis oli see tühine aukõrgendus võrreldes lühikese aja jooksul ümberringi toimunud muudatustega ! Tulevasest spiikerist oli saanud päris spiiker , vanast semust Andreas Habitusest tema nõunik , kõige peadpööritavama karjääri kinkis Taara aga Juhan Marabule - mesinikust otse Julgeolekuameti direktoriks . " Oleksin ma putši ajal kodumaal olnud , oleksin vabalt võinud olla praegu saadik Pariisis , " mõtles Luik flegmaatiliselt ; kuid tema šansid kustusid nädalases ekskursioonis mööda Venemaa avarusi . " Luik ei käitunud kriitilises olukorras parimal moel , ta jättis täitmata minu korralduse , võiks isegi öelda , deserteerus . Ma arvan , et välismaale me teda suunata küll ei tohi , " need spiikeri sõnad edastas Luigele ikka veel kipsis jalaga ja seda kahjurõõmsam Andreas . Deserteerus ! Süüdistus oli ebaõiglane ja alandav - kui keegi kavatses deserteeruda , siis nimelt spiiker , Istanbuli kiirustades ; kuid keda see enam huvitas ? Muide , Luik oli veendunud , et laimu taga peitus labane armukadedus - näinud , kuidas abikaasa naaseb kõrvalkajutist , pruunid silmad läikimas , taipas elukogenud mees kindlasti , keda ta peab tänama abi eest laokilejäänud mehekohustuste täitmisel . Niisiis tundis ka Luik teatud määral solvumist , et tema teeneid iseseisvuse saavutamisel vääriliselt ei hinnatud ; kuid erinevalt Siniaasast , keda ärritas , et relvajõudude ülemjuhatajaks nimetati üks endine nõukogude ohvitser , oli Luik siiski valmis leppima mingigi fixumiga . Realistina ta mõistis , et ametikohti ei jagata kunagi teenete , vaid ainult tutvuste järgi , ja kuna tema äraolekul oli toimunud Üldrahvaliku Liikumise ja Koalitsiooni ühinemine , siis järelikult oli kadunud ka lootus näha – nagu Siniaas soovis – endisi kollaboratsioniste kohtupingis , ja vaevalt isegi erus . Ega asjata nõustunud ka nii põhimõtteline mees nagu Juhan Marabu Üleminekuvalitsuse ministriportfelliga ; muide , Juhan juba kutsus Luike tööle oma alluvusse , ja Luik kaalus tõsiselt , kas mitte pakkumist vastu võtta . " Joon-du ! Val-vel ! " Ehmatanud käsklustega õhku parvetäie vareseid , marssis tubli hõimlane " Wehrmachti " raiuvat rütmi matkides sinna , kus napoleonlikus meelerahus , käsi kujuteldaval mõõgapäral , seisis kolonel Siniaas . " Härra kolonel , lubage ette kanda ! Jagu number üks Eesti-Vene piiri sümboolseks hõivamiseks üles rivistatud ! " " Vabalt ! " lubas kolonel suuremeelselt . " Sõdurid ! " Siniaas pidas pausi , silmitsedes tähelepanelikult mehi , kes teda erutatud nägudega kuulasid . Kõrendid ja jässakad , teibapikkused ja liliputid , pretendeerisid nad justkui eliitväeosa nimele , ehkki ainult humanitaarabi korras saadud univorm osutas , et tegemist pole röövlisalgaga . " Kunagi ma valin nad välja nagu kordeballeti , kõik ühepikkused ja ühte kaalu , " mõtles Siniaas . " Sõdurid ! " kordas ta . " Me pole Iseseisvuspäeva paraadil . Meid ootab ees töö . Siit , piki kraavi , mida asjatundmatu silm võib pidada nõukogude melioraatorite saavutuseks , kulges kunagi meie idapiir ... " Luik ei eksinud : Siniaasa meeleolu oli tõepoolest sünge . Eluaegse metsavenna halvimad aimdused hakkasid täituma . Eesti riiki tunnistasid kõik , iga päev tõi juurde uue teate mõnest maakera pealinnast - kuid Siniaasale meenutas toimuv pigem farssi . Polnud vähimatki kahtlust , et Üleminekuvalitsus ei restaureeri Esimest Vabariiki tema ehedal kujul , vaid loovutab seitsekümmend kaks aastat tagasi Nõukogude Venemaalt kättevõidetud veerandi kubermangu jagu karjamaad ja võsa ning läheb järeleandmistele ka dekolonisatsiooni küsimuses . Selle asemel , et pikema jututa saata maalt välja viies kolonn , valiti mõttetu , aeglane , hukatuslik hiiliva etnilise puhastuse taktika ; selle asemel , et kibekähku korraldada kohtuprotsess kohaliku Kommunistliku Partei üle , kaasati tema liikmeid isegi valitsusse . Muidugi , balti-saksa orientatsiooniga " Ajaloo eest ! " spiikeriga eesotsas ei saanudki käituda teisiti , orjameelsus oli neil geenides , kuid mis kurvem , Juhan , tema ustav Juhan Marabu oli samuti minetanud oma leppimatu vaimu ja põhimõttekindluse . Kas ajalugu vähe teadis näiteid , kus võitjate otsustusvõimetus viis nende peatse krahhini ? Mida maksis ainuüksi Venemaa kogemus , Ajutise Valitsuse jõuetusele järgnenud oktoobrimäss ? Ei , segane aeg nõudis kindlat kätt , meest , kes ei läheks ühelegi kompromissile - ja niisugune mees oli olemas , tema ise , Siniaas . Kuid selleks vajas ta volitusi . " Sõdurid ! Ma pöördusin meie ainsa seadusliku , eksiilvalitsuse peaministri poole rapordiga , milles selgitasin vajadust kuulutada riigis välja eriolukord ja anda võim ajutiselt üle armeele – see tähendab , meile . Paraku ei pidanud peaministri tervis viimase aja närvipingele vastu , ta lebab haiglas . Kuni vastus viibib , ei saa me astuda resoluutseid samme ; kuid näidata , et me oleme olemas ega luba kodumaa reeturitel karistamatult tegutseda , me võime . Veel enam , see on meie kohus . Esimese operatsioonina , nagu te teate , me viisime läbi nõukogude garnisoni hõivamise . Tõsi , vaenlast kohtamata – vananenud luureandmete tõttu me ei teadnud , et üksus on ümber dislotseeritud Baikali taha . Järgnevalt on meil tarvis näidata , et me ei talu defetistlikku suhtumist piiriküsimusse – selleks me praegu siin olemegi . Ma andsin meelega käsu jätta relvad kasarmusse – meie poolt pole mitte jõud , vaid õigus . Palun tungivalt kogu operatsiooni jooksul mitte reageerida võimalikele provokatsioonidele ... " Luige tähelepanu köitis maantee vastasserval peatunud auto . " Kas tõesti läheb lahti ? " mõtles ta ärevalt . Ta isegi ei teadnud , kas kahetseda või mitte , et nad sõitsid operatsioonile , käed jopitaskus ( Surmapataljoni arsenal oli viimasel ajal jõudsalt kasvanud tänu nõukogude sõjaväelastes tärganud ärimeelele ) . Kuid kohe ta rahunes - kallites palitutes mehed , kes autost väljusid , ei meenutanud millegagi miilitsaid ega KGB-d ; kõige tavalisemad ärimehed . Nad läitsid sigaretid , silmitsesid uudishimulikult toimuvat ja rääkisid omavahel millestki . Siis astus üks lühikest kasvu , kaabuga mees lakk-kingade läikides üle tee , rihitides otse Luige kui ainsa rivistusest veidi kõrvale jäänud isiku poole . " Kas tohib uudishimutseda , mis puhul pikett ? " küsis ta vene keeles , ja summutatult , et Siniaasa kõnet mitte segada . " See on koht , kust peaks minema seaduslik piir Eesti Vabariigi ja Vene Föderatsiooni vahel , " teatas Luik usalduslikult . Mees ei näidanud millegagi välja oma emotsioone , aga kiirest helgist , mis läbis tema silmi , mõistis Luik , kui väga uudis teda üllatas . Pisut aega seisis ta Luige kõrval ja kuulas tähelepanelikult Siniaasa juttu , otsekui tõepolest mõistes , mida too räägib , siis tõusis kikivarvule , et ulatuda Luige kõrvani ja sosistas : " Aga miks siis juba mitte piki Uuralit ? " Ainult väga suured elukogemused võimaldasid Luigel kontrollida oma näonaha värvust vähemalt nii kaua , kuni uudishimutseja , kummardanud hüvastijätuks , talle selja pööras ja tagasi üle maantee , muu reisiseltskonna juurde sammus , kust peagi hakkas kostma valju naeru ; kuid see oli ka maksimum . Sellist alandust polnud ta tundnud Hannele trussikute pesemisest saadik . Ärimehed istusid autosse ja sõitsid edasi , Siniaas lõpetas kõne , Leda vennad tagusid mulda sümboolse kupitsa , rulliti lahti trikoloor , kuid Luik nägi seda kõike otsekui unes . Midagi temas , mis juba kaua oli kulunud ja minetanud vastupidavust , murdus lõplikult . Sergejev heitis veel ühe , hellitleva pilgu üle õla ja sisenes Instituuti . Midagi oli sellest Eestisse kolimisest siiski kasu ka – teda kutsuti Inglismaale lugema loenguid olukorrast Baltikumis , ja kui sinna ta lendas lennukiga , siis tagasi sõitis isikliku auto roolis . BMW oli , tõsi küll , vanake , juba kahekümne aastane , aga siiski BMW ; siin selliseid peaaegu ei kohanud . Jah , ainult naastes ootasid teda ees suured üllatused : vahepeal oli vastu võetud seadus , mille järgi temast oli saanud kodakondsuseta isik . Luige ennustused hakkasid täide minema – veel veidi , ja nõutakse elamisluba . Kui kaua tema jalad õieti juba kubermangulinna Reveli ( nagu Luik seda linna nimetas ) tänavaid tallasid ? ... Ohoo , tervelt kuusteistkümmend aastat ! Tal olid siin lapsed ja armukesed , üksvahe isegi naine , ta käis tööl , või vähemalt palga järel , KGB-d kartis mitte vähem kui eestlased , sõjaväe kordusõppustest , isegi nendest püüdis kõrvale hoida , ja äkki - säh sulle ! - endine Instituudi parteibüroo liige Murel Deemant kõlbas Eesti Vabariigi kodanikuks , aga tema , Sergejev ei kõlvanud . Sissesõitnu , migrant ! Mine või soovahetamise operatsioonile – sest naistele , isegi lahutatud naistele , annetati kodakondsus , kui nad olid olnud abielus kodanikuga , aga meestele mitte ... Ja sellise anekdootliku seadusega mõtlesid eestlased tsiviliseeritud maailma silme ette astuda ? Põlastusega mõtles Sergejev , kui juhmiks osutusid lõppkokkuvõttes tema Tiia kaasmaalased - sest olnuks neil natukegi ajusid , oleksid nad jaganud kodakondsust mitte rahvuse , vaid intellekti järgi - nagu ameeriklased . Isegi Lenin mõistis , et ilma kodanlike spetsialistideta tema monstrum kaua ei püsi , aga eestlased katsusid kiiresti vabaneda vene arstidest , õpetajatest ja inseneridest , et omadele teed avada . See oli ju sulaselge fašism - praegu , kahekümnenda sajandi lõpus . Niisiis oli õigus olnud isal , kes hoiatas teda , kui ta siia kolis , mis teda ees ootab , ja tema , Sergejev veel vihastas tookord , tülitses - kellega ? Lihase lapsevanemaga ... Instituudi koridorid olid külmad , mis läitis Sergejevis kahjurõõmu tulukese - ennäe iseseisvat riiki , isegi masuuti ei jaksa osta . Kabinettidest kostis raadio üürgamist , nii oli see kestnud juba mitu aastat ja lõppu polnud näha . Ainult leksika muutus aeg-ajalt . Kui varem kordusid alailma sellised sõnad nagu majanduslik iseseisvus ja rahvaste enesemääramine , siis nüüd asendasid neid kodakondsus ja riigikeel . Talle meenus üks Strugatskite romaan , kus Telemajas asuva Keskuse kaudu hoiti kontrolli all tervet riiki – kunagi pidas ta seda allegooriaks totalitaarse nõukogude võimu pihta , aga nüüd selgus , et demokraatia puhul aetakse inimestele täpselt samuti , nagu eestlased ütlesid , kärbseid pähe . Ja kes olid putukataltsutajad ? Ei , sugugi mitte ainult eluaegsed natsionalistid . Endised kommunistid Murel Deemant , Sören Hallik ja Haim Lurje viibisid samuti stuudios , ega vaielnud sugugi vastu , kui spiiker Esimese Vabariigi restitutsiooni nõudis . Kuhu oli kadunud nende internatsionaalne maailmavaade ? Või polnud seda kunagi olnudki ? Millal nad teesklesid , kas varem või praegu ? Teisi ta nii hästi ei tundnud , aga Sören oli ometi tema enese pulmas jutlustanud armastust rahvaste vahel . Miks ta siis praegu ei öelnud sõnakest illegaalsete immigrantide kaitseks , mida ta kartis ? Sellesama rahva viha , kelle ajusid nad seal töötlesid ? Ilus surnud ring , pole midagi öelda - kuid teisalt , miks pidigi Sören või ükskõik kes riskeerima oma poliitilise karjääriga ? Mingist abstraktsest autundest , nii-öelda samuraikultusest ? Eestis polnud kunagi olnud ei samuraisid ega isegi husaare , mis tähendas , et siin ei tunta ka mõistet au . Lihtsalt kordus see , mis seitsekümmend aastat tagasi kord juba juhtus - lakeid pääsesid võimule ja hakkasid isekeskis kiskuma endiste isandate varanduse pärast ; ainult selle vahega , et tookord jagati balti-saksa ja nüüd punaste parunite pärandit . Õhuke nõukogude kultuurkiht pudenes nagu krohv endiste teadlaste ja muude haritlaste palgelt ja selle alt ilmus välja viikingi jõhker ablas lõust . Võib-olla oli tõesti Tiial õigus , kui ta hiljuti Sergejevi kurtmise peale , mis ümberringi toimub , ütles : " Ma ei saa aru , Paulus , mida sa ootad ? Et keegi teid aitaks ? See aeg on möödas . Ainus , kellele te võite loota , olete te ise . " Tiia oli üks väheseid inimesi , kes uutes oludes kainet mõistust säilitas , kuid õnnetuseks ei piisanud tema mõjust Jürgen Kullamaale , et sündmuste käiku muuta - ja kas Kullamaa mõju sündmustelegi nii suur oli kui varem ; rahvas oli leidnud endale uued lemmikud , sellised , nagu näiteks Julgeolekuameti peadirektor , kelle pilti ajalehes nähes Sergejev pidi peaaegu naerukrambid saama , sest tundis noormehes temas ära Luige sauna avamispidustustel kohatud mesiniku . Niisugused inimesed juhtisid nüüd riiki – muuseas ka parlamendisaadik Merlin Teeäär ; ehkki Merlini vastu polnud Sergejevil õieti midagi , las demonstreerib maailmale oma tualette . Palgapäeva puhul oli laboratooriumis tavalisemast rahvarohkem , ja vesteldi vist millestki põnevast , sest Sergejevi sisenedes kõik vakatasid . Poroloontugitoolis , jopp eest lahti , jalg üle põlve istus Toomas Kitse ja silmitses filosoofilise huviga näppude vahel olevat konjakipitsi . Prokseemikud liideti juba mõni aeg tagasi kehakultuuri uurijatega ja leiti neile ühine , täiesti mõttetu teema : spordi ja religiooni võrdlus arhitektuurilisest seisukohast . Laua taga , nägu seina poole , nina paberites simuleeris töötamist palitusse mähkunud ja kraegi üles tõstnud Neeme Pärn . Tema vabatahtlik isolatsioon ei tulnud Sergejevile üllatusena - Neeme oli viimaste aastatega kuidagi vaikseks jäänud , tuhmunud ega meenutanud enam millegagi seda tervisest pakatavat , alati reipas tujus spordimeest , kellena ta kunagi Sergejevi ette ilmus , korvpall kaenlas . Kitsele näis konjaki pruukimise osas seltskonda pakkuvat hoopis arvutuskeskusest siia tulnud Silver Luik , kes istus ettepoole kummardunult diivaniserval , jopp õlgadel . " Aa , kolleeg Sergejev ! " tervitas Silver elurõõmsalt . " Mis kolleeg ma enam , " hakkas Sergejev etendama talle tuttavat , Iiahi rolli . " See tiitel on mulle kui mittekodanikule liiga suur au . " " Jumala ja Instituudi direktori ees on kõik võrdsed , " jätkas Silver justkui lõõpides , kuid tema alltoon reetis tõsisemaid tagamaid . Sergejev vilistas ja istus toolile . " Mis , kas on halbu uudiseid ? " küsis ta , meelerahu säilitada püüdes . Nende kõigi kohal rippus Damoklese mõõgana koondamisoht - ja Sergejev teadis , et tema kui venelase saatus otsustatakse esimesena ; tõsi , Instituudi uus direktor Lambert-Humbert oli korralik mees , Sergejev ei võinud talle midagi ette heita , ta oli Sergejevile mitmel korral kinnitanud , et seab kvalifikatsiooni muudest teguritest kõrgemale - aga ega kõik üksnes Lambertist ka sõltunud . " Kui sa tulid lootuses , et täna makstakse palka , siis oleksid küll võinud jääda koju raamatut lugema , " lausus Kitse . Sergejev ohkas kergendatult . " Ärge hirmutage illegaalset immigranti , mul on isegi närvid korrast ära . " Rahamuret tal hetkel veel polnud , osa Inglismaa honorarist oli alles kulutamata . Ta võttis talvemütsi peast ja viskas kaarega varna – ei tabanud . Pidi tõusma ja peakatte maast üles võtma . Kummardudes jõudis ta märgata Neeme Pärna põlglikku pilku – vana sportlase refleks lõi välja . " Ja mida te siin arutasite , kui küsida tohib ? Kas masuudi hinda maailmaturul ? " " Alahindad , kolleeg . Me pidasime diskussioon teemal : mida halba juhtub Eesti riigiga , kui Sergejev saab tema kodanikuks ? " Silveri silmad pildusid lõbusaid sädemeid , konjak küllap kihutas mööda väikese matemaatiku sooni , Toomas Kitse näole aga ilmus miskipärast õhetus – ei tea , kas tema kaitses vaidluses negatiivseid tagajärgi ? " Oo , see on huvitav teoreetiline küsimus . Ja mis järeldusele te tulite ? " " Me alles alustasime , nii et võid ühineda . Kas pitsi leiad ise , või kutsuda kelner ? " Sergejev leidis ise . Konjak oli küll paras puskar – moldaavia oma , kuid ühe kääbusriigi alguspäevade kohta käis küll . " Niisiis , teie vastus , kolleeg Kitse , " jätkas Silver . Kitse ajas punase habemetuti kõrgele . " Probleem pole Sergejevis , vaid riigi kui organisatsiooni olemuses . " " Hea küll , küsime siis nii - mis tähtis asi on riik , et tema altarile ohverdada üksikute inimeste heaolu ? " " Vaat see on teine asi , sellele küsimusele ma vastan meeleldi , " jätkas Kitse . " Riik , võtke teadmiseks , on üks ideaalsemaid hõive vorme . Mõelge ise , mis juhtuks , kui maailmas poleks ühtki riiki ? Mida siis peale hakata nende sadade miljonite inimestega , kes praegu on leidnud endale tegevuse riigiametis – pange tähele , ma ei kasuta meelega sõna töö , sest mingit reaalset kasu neist muidugi ei ole - ja kellele vastutasuna mõttetute rituaaltoimingute kohusetruu sooritamise eest võimaldatakse juurdepääs eluks hädavajalike ressursside juurde ? ... " " Pole loogiline , " katkestas Silver . " Kui riigi mõte seisneb hõive tagamises , siis peaks ta hoolitsema ka selle eest , et oleks võimalikult vähe töötuid , aga meil suletakse üks tehas teise järel . " " Toimub lihtsalt majanduse restruktureerimine , " seletas Kitse . " Kas sa tahad öelda , et need on ajutised raskused ja põhimõtteliselt riik ei kavatse oma kodanikke hätta jätta ? " " Ma loodan küll . " " Aga mitte-kodanikke ? " " See on keerulisem . " " Ahaa ! Nii ma arvasingi . Tähendab , kodakondsusest ilmajätmine pole mitte juriidiline , vaid poliitiline ja majanduslik protsess ? Riik otsekui võtab endalt vastutuse nende inimeste eest , kelle eest ta ei soovi vastutada ? Aga mõtle ise , Kitse , sisulise hõive seisukohast on ju ükskõik , kes nimelt pole hõivatud , kas kodanik või mittekodanik ? Kui tervelt kolmandik teatud territooriumi elanikest jäetakse ilma hõiveta , siis on niisuguses poliitikas isegi midagi enesetapjalikku . Need inimesed , minetanud püsiva tegevuse , kujutavad ju reaalset ohtu riigi julgeolekule . " " Aga kes sulle ütles , et nad jäetakse ilma tegevuseta ? " pareeris Kitse külmavereliselt . " Küll varsti näed , kui palju suurepäraseid võimalusi hõive tekitamiseks uus olukord pakub . Kodakondsuseta isikud peavad hakkama taotlema elamisluba , mõeldakse välja hästi pikk ja aeganõudev protseduur - nad peavad koguma hulgaliselt dokumente , seisma järjekordades ja nii edasi . Auahnemad , kes iga hinna eest tahavad kodanikuks saada , peavad eelnevalt sooritama riigikeele eksami , see tuleb ka hästi keeruline . Muide , lisaks on võimalik hõivata näiliku tegevusega hulgaliselt ka legitiimseid kodanikke . Vaata , kui palju ametikohti tuleb luua neile , kes hakkavad keelt õpetama , eksameid vastu võtma , kodakondsus- ja elamisloataotlusi läbi vaatama ja nii edasi ... " " Tead , mis see sinu hõive minu arust on ? ... Ma parem ei ütle , isa keeraks hauas ringi , talle ei meeldinud , kui inimesed ropendavad . " Sergejev tundis liigutust : keegi siis oli veel , kes vaatas toimuvat lihtsast , inimlikust vaatenurgast – ja kes , väike matemaatik , tema kunagise armukese abikaasa . Ta tõstis pitsi . " Aitäh , Silver ! Ma ei unusta seda kunagi . Sinu terviseks ! " Ja nähes , et Toomas Kitse tõmbub kadedusest mossi , lisas : " Ja sinu samuti , Toomas ! Sõpruse terviseks ! " Lõpuks , ta ju teadis , et aus teadlane peabki olema natuke küünik . Kümme kilomeetrit kündmata põldude vahel – vaatepilt , mille mõjul Luige süda alati kahestus . Ühe , poeetilise vatsakesega elas ta kaasa tublide nõukogude traktoristide ja kombainerite meeleheitele , kes pärast kolhooside likvideerimist sõna otseses mõttes oraste peale jäid ; kuid teisalt ei saanud salata , et Kreml oli põllumajanduse doteerimisega liiale läinud , tuues seakasvatusele ohvriks linnaelanike , muuhulgas ka boheemi materiaalse olukorra – mõte , mida ta igaks juhuks poleks jaganud ühegi endise mehhanisaatoriga , nagu sedagi , et tunneb isiklikult restitutsiooniseaduse autorit : Juhan Marabu nimi oli Eestimaa külades anateemi alla pandud . Räägiti isegi relvastatud salkadest , kes Juhanit mööda ülikoolilinna õllesaale taga otsivad , et maksta kätte inimesele , kes võttis põllumehelt maa ja leiva – selles võis isegi olla teatud tõetera , sest Juhan pihtis Luigele hiljuti tequilaklaasi taga , tal tekkinud tahtmine sõita Aafrikasse , Taara usku levitama . Vaid vajadus toetada Vene Föderatsiooni väikerahvaste iseseisvusvõitlust hoidvat šeff-semu resoluutsest sammust tagasi , aga kui ta näeb , et idapiir on tema jaoks lukus , kaob ta kodumaalt paariks aastaks . Esmalt arvas Luik , et Juhan on lihtsalt tüdinud viie lapse kasvatamisest , kuid siis meenus talle maareformi ohvrite püha viha ja ta taipas Juhani motiive . Alevi kultuurimaja , Stalini ampiiri stiilis kahekordse sammastatud hoone juures käis vilgas tegevus - värviti seinu , paigaldati plastmassraamidega aknaid ja vahetati neoonkirja katusel . Valgusfoori taga rohelist tuld oodates silmitses Luik taeva taustal askeldavaid töömehi , kes seadsid kahe esimese tähe " KA " kõrvale kolmanda , " S " -i . Tema loominguline aju hakkas kohe konstrueerima oletusi uue teksti kohta : " Kaspia Hoiupank " , " Kasutatud riided " , " Kasarmu " , " Kas olla või mitte olla ? " Olla , mõtles Luik , muidugi olla – üks asi oli eputada nooruses surmaihalusega ja sellest luuletada , ja hoopis midagi muud vabatahtlikult maailmast lahkuda : siin poleks nad Silveriga teineteist kunagi mõistnud . Mida aasta edasi , seda rohkem ta tundis , et armastab elu ja on isegi valmis sellele tehaste kombel hümni laulma . Muide , keegi ei kavatsenudki teda vastupidises veenda - järgmise , õige kõhnuke märk , mille töömehed üles upitasid , polnud ümmargune o , vaid ... jah , raske öelda , kas suur I või rooma number <arv>. Filosoofiline küsimus : " Kas I Maailmasõda oli oma olemuselt barbaarne või edumeelne sündmus ? " ( vastus millele polnud sugugi nii ilmselge kui paistis , sest mainitud sõja tuhast tõusis Esimene Vabariik ) poleks kuidagi katusele mahtunud ; kuid siis Luik taipas . Ja miks ka mitte , mõtles ta , valgusfoori rohelisele tulele adekvaatselt reageerides - õhtul istuvad endised partei- ja komsomolitegelased , praegused suurärimehed ruletilaua taha , keskööl aga kogunevad kasiino suurde saali ja hakkavad nautima Pariisi turismireisiks raha korjavate keskkoolitüdrukute striptiisietendust , mis kindlasti vastab nii artistide kui ka publiku maitsele rohkem kui Tšehhovi " Kajakas " alevi draamaringi esituses . Uus aeg ei püüdnud kedagi kasvatada , ta leppis olemasoleva materjaliga , veel enam , seadis inimeste ette üha uusi kiusatusi – kas oled mees või ei ole ? Ta sõitis mööda rajoonikomiteest , kus nüüd asus vallavalitsus , peaväljakust , kus kommunismi poole osutava Lenini asemel juba mitu aastat kohmakalt vehkis ülestõstetud mõõgaga Vabadussõjas langenud Tundmatu Sõdur , poest , mis oli jäänud poeks , ja kõige viimaks kutsekooli ühiselamust , kus nüüd , küll täiesti mitteametlikult , aga siiski ... Luigele meenus kunagine üllatus , kui ta Läände jõudes avastas , et seal maksavad noormehed raha selle eest , mida kodumaal pakuti piiramatus koguses ja täiesti tasuta . Alles hiljem , küpsemas eas , abikaasade despotismi käes ägavate semude kannatusi seirates ta mõistis , et ühiskonnas , kus puudub lihtne , kaubandusliku loomuga alternatiiv on naistel hoopis hõlpsam meeste füsioloogilisi iseärasusi ära kasutada nende allutamiseks . Igatahes oli sovhoosist koondatud traktoristidel nüüd , kus pingeid maandada . Mingit silti endise ühiselamu ukse kõrval küll ei rippunud , ja kardinadki olid hoolega ette tõmmatud - Amsterdami avameelsuseni kolgas ei küündinud - , kuid need ettevaatusabinõud olid rohkem pro forma , sest nagunii teadis kogu alev , mis nende seinte vahel toimub . Oo , Luik kujutles elavalt ette kohalike naistürannide jõuetut raevu , ja isegi muigas kahjurõõmsalt , sest kui oli valida libu ja lirva vahel , eelistas ta esimest . Möödunud koolimajast , mis ( nagu poodki ) oli säilitanud esialgse funktsiooni , ehkki kandis nüüd kadaklikku nime progümnaasium , pööras ta väikesesse põiktänavasse ja peatus kolmekordse valgetest tellistest karpmaja , nii-nimetatud Nikita baraki ees , mida Leda , oo juhmust , pidas paremaks vanaisa Juliuse avarast taluhoonest . Mitu ruutmeetrit siinsed kaks toakest kokku võisid moodustada ? Kõige rohkem kakskümmend viis - sama palju kui talu eestuba . Kuid midagi polnud parata , alev tõmbas Ledat enda poole nagu Laikat televiisori juhtpult . Muidugi , veel enam meelitas teda linn , ja kui talle oleks ulatatud talle papa Haraldi korteri võtmed , poleks ta neist keeldunud - kuid mida oleks sellise žesti läbi võitnud Luik ? Tühjendamata tuhatooside haisust ta poleks pääsenud , ja köögis kolisevatele tühjadele õllepudelitele oleks lisandunud kleepuv likööritaara . Ei , papa eluase pidi jääma nende naisolevuste jaoks , kellega Luike sidusid küll ajutised , kuid see-eest vabatahtlikud sidemed . Muide , ega Leda väga ei pressinudki , küllap ta tundis ise ka , et pealinn oma kiire moevahetuse ja irooniliste inimestega pole tema , maatüdruku jaoks - erinevalt sellest alevist siin , kus ta tundis end oma kompetentsuse tasemel , ja võis isegi öelda , kuulus koorekihti : ikkagi raamatukoguproua . Tuttavat " Žigulid " kõnnitee veeres ei paistnud , järelikult oli Leda sõitnud tööle – nagu pankur Salvei , ei jaksanud temagi kahtsada meetrit jala kõndida . Pugenud välja veel ühest pudelist nimega portvein kolm seitset , haaras Luik istmelt musta pesu paki , seadis selle nii mugavalt kui võimalik kaenla alla ja astus uljalt sisse vedruga välisuksest , mille kolksatust ta harilikult võrdles rotilõksu omaga . Trepikoda pesid üürnikud kordamööda , missugune sotsiaalne kontroll distsiplineeris isegi Ledat , seepärast olid astmed siin alati puhtad . Jõudnud teisele korrusele , tahtis Luik juba kummardada , et võtta mati alt võti , kuid vajutas igaks juhuks põgusalt kellanupule . Teravast helinast ei möödunud paari sekunditki , kui seest kostis kiiret sammumüdinat , uks tõmmati hooga lahti ja lävel seisis rahvariides Öö , nägu paksult puuderdatud ja huuled värvitud erepunaseks . Korraks vilksatas alt üles Luige poole kiikavates silmades meeletu rõõmuhelk , kuid samas ilmus Öö näole range ilme . " Teie pääse , palun , " teatas ta , ja sirutas välja tillukese käe . Luik soris vaba käega demonstratiivselt pintsaku küljetaskus . " Ma olen vist ära kaotanud . Kas ilma ei saa ? " " Kus te enne olete näinud , et kontserdile lubatakse ilma piletita ? " vastas Öö nipsakalt , isegi väljakutsuvalt . Luik muutis taktikat . " Kas see on väga kallis ? " küsis ta murelikult . Öö mõtles viivu . " Kolm krooni . " Luik toetas musta pesu paki vastu uksepiita , otsis põuetaskust rahakoti , tõmbas Leda jaoks valmis seatud viiesajaliste kõrvalt ühe kümnekroonise ja ulatas Ööle . " Tagasi pole vaja , " lausus ta suuremeelselt . " Aitäh , " ütles Öö , ja Luik märkas ahnust tema silmis . Kaalub juba , mida selle eest osta , mõtles ta . " Palun astuge edasi , kontsert algab kahe minuti pärast . " Susse esikus muidugi polnud , Luik võttis traditsioonilisel , kure meetodil , varnas rippuvatele mantlitele toetudes kingad jalast ja läks sokkides tuppa . Diivan oli kokku panemata ja seda kattis magamisest kortsus voodipesu , ühes tugitoolis vedeles hunnik triikimata rinnahoidjaid , teises öösärk . Leda oli alati valmis tuhnima " Žiguli " mootoris , kuid toakoristamine tema tugevate külgede hulka ei kuulunud . Luik lükkas linad toorelt puntrasse , vabastades koha musta pesu pakile . Tagatoas hakkas tööle kohalik raadiosõlm . " Lugupeetud külastajad , palume asuda oma kohtadele ! Tuletame teile meelde , et kontserdi ajal on keelatud pildistada ja kasutada videokaameraid . Palume teid välja lülitada kõik mobiilsidevahendid . Täname ! " Luik tõstis öösärgi kahe näpuga ümber padjale ja istus . Tema uuriv pilk peatus köögiuksel , mille prao vahelt immitses tuppa jahtunud tubaka hõngu – suitsetamiseks enne tööleminekut aega muidugi jätkus . " Tähelepanu ! Teile esineb megastaar , fantastiliselt stiilne Michael Jackson ! " Teadustuse järel hakkas tagatoast kostma veidrat ininat , mis pisitasa kasvas üle möirgamiseks segiläbi kriisetega . Veel hetk , ja nähtavale ilmus Öö , pea imelikult õlgade vahele tõmmatud , käed nagu põdrasarved harali , jalgadega imiteerides karateliigutusi . Ta oli vahetanud rahvarõivad Leda musta sviitri vastu , mis ulatus talle poolde säärde . " Duu mii , ou mii , juu mii , bää mii , " kähistas ta palju kähedamalt , kui Remi kunagi oli osanud . Eestoa vaibale jõudnud , sooritas ta järjekorras spagaadi , kukerpalli ja tireli ning alustas siis uut häälitsusseeriat . " Mõõ nõõ , sou ptruu , jaa too , pöö höö . " Äkki tõstis ta käed pea kohale ja hakkas nii kiiresti kui suutis ühe koha peal keerlema . " Kohe kaotab tasakaalu ja kukub peaga vastu kapinurka , " mõtles Luik empaatiliselt . Kuid Öö ei mõelnudki tasakaalu kaotada . Ta jättis keerutamise katki sama ootamatult , nagu oli seda alustanud , hüppas kolm korda kõrgele õhku , kisendas miskipärast : " Rabindranath Tagore ! " ja tardus . Luik plaksutas tormiliselt käsi . " Braavo ! " hõikas ta . Öö vajus sügavasse reveranssi . " Braavo ! " hõikas Luik veel kord . " Bis ! " Ja enne , kui Öö jõudis küsida viimase hüüatuse tähendust , teatas kiiresti : " Ma lähen vanaisa hauale . Kas tahad kaasa tulla ? " Kui nad autosse istusid , haaras Öö Luigel ümber kaela kinni ja puistas ta üle suudlustega . " Issi , issi , kallis issi , kus sa nii kaua olid ? " retsiteeris ta . " Kus on , kus on kurva kodu ? " pareeris Luik . " Ma ei tea , " tunnistas Öö ausalt . " Mõtle , " soovitas Luik . " Vastus peitub alliteratsioonis . Kas tead , mis on alliteratsioon ? " Öö ei teadnud . " Kuidas nii , kas ema pole sulle seletanud ? See on , kui mitu sõna järjest algavad ühe ja sama silbiga . " " Kurva kodu on kuradil , " teatas Öö kohe . " Või kummipaadis , " täiendas Luik . " Kuu peal , " ütles Öö suure rahuldustundega . " Kultuurimajas . " " Kultuurimaja ei ole enam , " seletas Öö ninatargalt , " nüüd on selle asemel kasiino . Kas sina , isa , oled kasiinos käinud ? " " Isa on igal pool käinud . Ta on korra Las Vegases ruletiga isegi autoraha võitnud . Kas tead , kus on Las Vegas ? " " Muidugi tean . Ameerikas . " Öö oli rabatud , ta vaatas aupaklikult alt üles rooli keerava Luige suunas ( on raha , on austust , pole raha , pole austust ) . " Issi , ega sa ei luuleta ? " " Issi on vana mees , miks tal enam vaja luuletada ? " Luik ei valetanud – ta ainult ei rääkinud kogu tõtt . Kui ta kodumaale naasmise eel võidetud raha eest ostetud juba toona pruugitud auto uuesti maha müüs , laoti talle pihu peale täpselt nii palju dollareid , et jätkus taksoga lennujaama sõiduks . " Aga ema räägib , et luuletad , " ei jätnud Öö jonni . " Ema on naine , naised liialdavad . " " Mina olen ka naine . " " Sina oled alles tüdruk . Naiseks saad siis , kui abiellud . Kas tead , mis on abielu juures kõige tähtsam ? " " Ei tea . " " Usk . Sa pead uskuma oma meest nagu jumalat . " " Miks ? " " Sest mehel on vaim . " " Kas naisel ei ole ? " " Ei ole . " Öö jäi mõttesse . Ta vaikis ja vaatas süvenenult enda ette . Papa Harald ise soovis , et teda siia , külasurnuaiale maetaks , ta isegi vormistas oma tahte kirjalikult , mis näitas tema ettenägelikkust , sest ilma selle paberita oleks Luik vaevalt suutnud tõrjuda sugulaste ja papa kolleegide rünnakuid , kes eelistanuks sängitada teenelise arhitekti põrmu nagu kord ja kohus , kubermangulinna Reveli peakalmistule , spetsiaalselt kultuuritegelaste jaoks mõeldud platsile . Luigelegi oli muidu nii vähenõudliku papa kapriissus viimse puhkepaiga valikul tulnud üllatusena , kuid , järgi mõelnud , ta taipas : papa kartis , et kui teda maetakse Pantheoni , üritab mamma Linda hiljem heita tema kõrvale . See polnud muide sugugi jälitusmaania , vaid igati põhjendatud hirm , sest papa ja mamma polnud ametlikult lahutatud ja kuigi mamma meest eluajal raevukalt vihkas , oleks ta pärast viimase surma , puht edevusest vabalt võinud sooritada ühepoolse leppimisprotseduuri , et järeltulevad põlved näeksid tema hauakivi ühes reas kunstimeistritega . Kaval papa ellimineeris nii selle ohu kui ka teise , väiksema - et mamma ilmub äkki tema matustele , demonstreerima urbi et orbi oma suuremeelsust ( " Olgu , mis on , aga ta oli ikkagi minu poegade isa ... " ) . Külasurnuaiale jättis mamma muidugi sõitmata , sest siin polnud tal kellelegi näidata ei krokodillipisaraid ega karakullkasukat . Nii lebaski papa praegu kõrvuti vanaisa Juliuse ja vanavanaisa Adoga , ja Luik ei väsinud imestamast reegliks kujunenud seaduspärasuse üle , mis jättis nende pere mehed üksi ka pärast surma . Papa jutust teadis Luik , et vanavanaisa Ado naine jõudis peale lesestumist ära pidada veel kolm abikaasat ja puhkas kusagil samal kalmistul , viimase elulõigukaaslase kõrval . Vanaema Marie ei kuulunud samuti tossikeste kilda - kui vanaisa Julius sõja lõpus keeldus põgenemast Läände , istus vanaema ühe sama küla leskmehe vankri peale . Kuid paat , millele nad trügisid , pommitati puruks , ja nii leidis vanaema viimase puhkepaiga Balti mere põhjas . " Vaata , vanavanaisa mätta kõrvalt on veel riisumata , " ütles Luik . " Ma tean küll , " nähvas Öö , kuid läks ometi Luige juhatatud paika ja hakkas seal rehitsema . Oleks Luik Silveri surma ajal olnud kodumaal , võib-olla oleks ta läbi surunud idee matta vendki kolme vanema põlvkonna meeste kõrvale , kuid iseseisev lesk oli otsustanud teisiti . Muide , ka Luige lelle , tubli kipperi haud , kelle põgenemine venelaste eest oli paremini õnnestunud kui vanaema Mariel , asetses kaugel , maakera teisel poolel , niisiis säilitas suguvõsa paiksustsensust nooremate poegade liini pidi . Mis Luike endasse puutus , siis tema soov oleks muidugi olnud põletusmatus , mille täitumist ei saanud paraku pidada reaalseks , sel lihtsal põhjusel , et krematoorium teda mingil tingimusel ei rahuldanud . Luik oleks tahtnud üht kahest , kas tuleriita keset talu hoovi , või veel parem , eksootilist sõudmist allavoolu vanikutega kaunistatud , põleval paadil ( haabjas sobis selleks suurepäraselt ) - nagu Nepalis kombeks . Kuid kellele ta võis testamendiga usaldada niisuguse ainulaadse talituse korraldamise , ega ometi Tõllasepale ? Luik heitis uuriva pilgu Öö suunas - lapsuke oli rehitsemise lõpetanud ja kastis nüüd vanaisa hauakivi ja kääpa vahele istutatud võõrasemasid . Jah , praegu polnud küll põhjust kahelda Öö ennastsalgavas isaarmastuses - aga kui kaua see kestab ? Tütardest kujunevad ajapikku emade koopiad , nii võis arvata , et Ööstki kasvab sinisukk , kes meestesse üldse ja papasse eriti hakkab suhtuma patroneeriva ükskõiksusega . Ja see polnud veel kõige halvem variant - sest kui Öös kogemata hakkaksid prevaleerima mamma Linda geenid ... Et niisuguse košmaari tõenäosust vähendada , hoidis Luik tütart vanaemast nii kaugel kui võimalik , mida polnud õnneks väga keeruline korraldada , sest mamma Linda ei tundnud väikeste laste vastu olulist huvi . Niisiis ei tasunud suremisega kiirustada , sellega pidi venitama seni , kuni on leitud truu naine , kes on valmis sind matma kas või Põhjapoolusele . Midagi ei jää üle , tuleb sõita Udmurtiasse kosjareisile , mõtles Luik otsustavalt - sest kodumaal , nagu ta hästi teadis , kujutab idioom truu naine oksüümoroni ; kuid samas tema ind rauges , sest talle meenus , kui raske on hankida idapiiri tagant toodud naisele elamisluba . Hakka või vana semu Sergejevi eeskujul ootama päeva , millal vene tankid selle takistuse kõrvaldavad . " Issi , jutusta , kuidas vanaisa jala murdis . " Öö oli lõpetanud hauaplatsi korrastamise ja tulnud kuslapuu all pingil istuva Luige juurde . " Sa tead küll , ma olen rääkinud ... " " Mis siis ! ... " Kui Öö midagi lunima hakkas , oli teda võimatu peatada - selles mõttes sarnanes ta täiesti ühele teatud mehetüübile , kelle kohta naised ütlevad , et " lihtsam on jalad harki ajada , kui tema mangumist taluda . " " Olgu , istu . " Öö upitas end tema kõrvale pingile ja Luik jutustas otsast peale kogu loo , kuidas papa Harald Heidelbergist naastes Tartu raudteejaamas libises ja puusaluu murdis . Päike paistis männiokste vahelt , ja kui Boreas poleks liiga usinalt hoolitsenud ventilatsiooni eest , võinuks kevade peaaegu saabunuks lugeda . " Niisiis , kui vanaisa poleks jalga murdnud , oleks teda võetud sõtta , ja see oleks olnud väga halb . Miks ? " " Sest sõjas tapetakse inimesi , " vastas Öö kiiresti ja täpselt , nagu hästi ette valmistatud tunnis . " Ja keda siis poleks olnud , kui vanaisa oleks sõjas surma saanud ? " " Mind , " teatas Öö enesekindlalt . " Väike egoist , " mõtles Luik . " Esmalt poleks olnud mind . Ja kui poleks olnud mind , siis poleks olnud ka sind , " lausus ta õpetlikult . See kõik kokku , et nii Luike kui ka teda ennast võinuks hoopis mitte olla , läks Ööle hirmsasti hinge , ta haaras kogu jõuga Luige kaela ümbert kinni ja külvas isa näo jälle üle suudlustega . " Hea küll , aitab juba , aitab ! " oli kõik , mida niisugusest tormilisest tundeavaldusest kohmetunud Luik oskas öelda . Suure vaevaga vabastas ta end viimaks tütre kallistustest . " Vii nüüd reha ja kastekann sinna , kus nad olid , vanavanaisa hauakivi taha , ja hakkame minema . " Kodu lähedal ajas Öö kaela õieli - õue oli kogunenud salk temavanuseid ja vanemaid tüdrukuid . " Ma lähen mängima , " ütles ta kohe , kui auto peatus . Ja nii palju Luik tütart nägigi - isegi hüvasti ei jäetud , isegi üle õla tagasi ei vaadatud ! Selle asemel võis ta nii palju kui soovis silmitseda maja ees seisvat tuttavat " Žigulid " , mille ta rumala peaga oli loovutanud Ledale kompensatsiooniks ärakurnatud kaasavara eest . Luige ilmumine ei paistnud Ledat vähimalgi määral rõõmustavat , igatahes näitas ta kogu oma olekuga , et ei kavatse omistada lapse isale suuremat tähelepanu kui gaasikontrolörile ja lahkus sõnagi lausumata esikust , jättes külalisele sisuliselt vabad käed , kas üldse siseneda , või pöörata samas ringi ja minna trepist alla . Neelanud ükskõikse vastuvõtu kogenud donžuani külmaverelisusega alla , ületas Luik lävepaku nagu Rubikoni ja hakkas teist korda tänase päeva jooksul kure asendis kingi jalast võtma . " Kuhu Öö jäi ? " kostis toast Leda laulev hääl . " Õue mängima . " " Muidugi , koolist puudus , kurk punane , aga väljas ringi jookseb . Mida ma õpetajale ütlen ? " Mida sa ikka ütled , mõtles Luik , sokkides tuppa astudes , nii ütledki , et minu jõud sellest lapsest üle ei käi . Muide , keegi ei küsigi midagi , kuni päevikus ainult viied . Ruumi disainis olid toimunud teatud muudatused : voodiriided olid kadunud , nagu ka öösärk ja rinnahoidjad , ainult musta pesu pakk lebas seal , kuhu Luik selle asetas , diivani serval . Tema kriitilist pilku märgati . " Ega sa ometi ei arva , et ma selle ajaga jõudsin kõik sinu hilbud puhtaks küürida ? " Provotseerib , mõtles Luik . " Ei arva , aga nii palju kui ma mäletan , tõin ma eelmise koguse juba mitu kuud tagasi . " " Kui sinul pole särki selga panna , tuleme me sulle meelde , aga et laps ka alasti koolis käia ei või , sind ei huvita . " Luik ei viitsinud vastata . Looduselt taas armuande ootamata tõmbas ta ise tooli laua alt välja . Istunud , vaatas ta küll Ledale justkui alt üles , kuid see-eest nägi asju , mida lihaste pingulolek märgata ei võimaldanud . Hall jume , silmanurkadest hargnev tihe ämblikuvõrk , närvilisusest kergelt tõmblev parem põsesarn . Mnjaa , mõtles ta filosoofiliselt , kuhu ometi kaob naiseilu ? Kas need ikka on ainult töökoorem ja rahamured , mis kaamestavad põsepuna ja tuhmistavad silmasära ? Aga kui mingit ilu polnudki , kui see oli ainult nooruse põgus lainetus , " Extra Virgine " , nagu ütlevad targad itaallased ? Ta mõtles jubedusega , et Leda meenutab juba praegu vana-kreeka tragöödia kangelannat , mis siis veel kümne aasta pärast . Sujuvalt , rõhutatud väärikusega pistis ta käe põuetaskusse ja tõmbas välja portmonee . " Kas ma teid nüüd päris ilma toetuseta olen jätnud ... " Hommikul , vahvasse rätsepasse istudes oli ta mõelnud , et eraldab Ledale žesti korras tavalisest suurema summa , kuid teeristi einelauas joodud tass sibulamaitsega kohvi oli õnneks tagastanud selge mõistuse : Leda ei osanud hinnata suuremeelsust , ta oli nagu Martin-Guerre'i naine , keda ainult karm kohtlemine vaos hoidis . Heldust käsitles ta nõrkuse märgina , hakates kohe uusi nõudmisi esitama . Õigem oli etendada edasi vaest riigiametnikku , kes suure osa palgast lapse kasvatamisele ohverdab . Muidugi , varem või hiljem kuuleb Leda kusagilt männikumüügist , kuid küll siis paistab . Ja ikkagi ei pidanud ta viimasel hetkel , Leda hävitava pilgu all vastu ja lisas valmispandud viiesajalistele veel ühe . Mis parata , isegi endised koonduslaagri vangid pidid psühhoanalüütikute väitel tundma puudust kord kogetud alanduste ja kannatuste järgi , Leda aga oli esimesel vanaisa Juliuse talus veedetud talvel saavutanud Luige üle võimu , mida vabalt võis võrrelda mõne sadistliku kapo omaga . Ta kaalus , kas ulatada rahapakk käest kätte või asetada see lauale , ja kuna tal ümbrikku polnud , otsustas vältida otsekontakti . Leda silmitses kupüüre põlglikult nagu prantsuse kuninganna , kuid Luik teadis , et see on vaid teesklus . Ja tõepoolest , juba ta sirutas käe krabiseva kuhja järele , tänusõnu loomulikult lisamata . " Nüüd , kus materiaalsed küsimused on lahendatud , võib-olla sa siiski ütled , kas pesu on puhas ? " Leda miskipärast ebales , ja Luik ei mõistnud , miks . Alles kui ta märkas , et Leda anuv pilk on suunatud temast mööda , köögiuksele , ta taipas . Uudishimulikult pöördus ta ümber : uks oli praokil , ja selle vahelt imbus halli vinet - ei , kartulid ei kõrbenud , keegi suitsetas . Nähes , et ta on paljastatud , pakkus Leda kiiresti vaherahu . " On küll puhas , ainult kokku panemata . " Kuid Luik ei soovinud leppida teadmatusega . " Too mulle palun üks klaas vett . " Leda näolt peegeldus ilmne hämming . " Vett ? " " Jaa , tavalist kraanivett . Janu on . " Leda kangestus , tema silmad hakkasid pilkuma . Kohe purskab nutma , mõtles Luik loodusteadlase künismiga , kuid enne lahenes olukord iseenesest – köögiuks avanes ja koos suitsuvinega hõljus nagu sülfiid tuppa alevi esiharitlane , inglise keele õpetajanna , keda Luik mürgisuse tõttu kutsus Gürsaks . " Tere päevast ! Kuidas suurlinnas elatakse ? Raadio muust ei räägi kui mingist ujuvast bordellist . " Gürsa oranžiks värvitud huuled lõkendasid nagu apelsinikoored keset kõhna , otsekui ärapiinatud nägu , tema väljakutsuvalt irooniline olek kõneles põrgutulena sisemuses keevast rahuldamatusest . " Oh , jaa , libud ei anna enam sugugi asu . Kõik kohad on teisi täis , viimastel andmetel viisteist tuhat elukutselist ja viis korda nii palju amatööre . " Gürsa naeris eksalteeritult . " Siis on teil seal küll huvitav elu . " " Nagu ma kuulnud olen , ei pea teiegi siin igavuse üle kurtma . " Luige vastus kätkes endas varjatud torget , meenutades Gürsale , et temagi meest on nähtud väljumas endisest kutsekooli ühiselamust . " Oh , ega te ei taha ometi meie külakese kolme salkus hoora pealinna eliitprostituutidega võrrelda ? Teil valitseb kindlasti suur rahvuslik ja kultuuriline mitmekesisus , igale maitsele midagi . " " Jaa , eesti mees ja vene naine , see on peaaegu niisama vägev segu nagu Molotovi kokteil – kuni lõbumajasid polnud , olid kaks kogukonda palju rohkem teineteisest eraldatud . " " Eesti mehed polnud ainsad , kes eraldatuse pärast kannatasid . Ainult kui nemad vaatasid kadedusega ida suunas , siis eesti naised oleksid palju andnud , et Euroopasse pääseda . See mure on õnneks nüüd murtud . " " Teil on õigus , raha paneb rattad käima ja naised kodumaa hülgama . " " Te interpreteerite meie motiive valesti . Asi pole majanduslikus heaolus . Kui tugevama poole moodustavad üksnes purjus kromanjoonlased , hakkad paratamatult kiikama silma- ja muude piiride taha . Kohalviibijate suhtes kompliment muidugi ei kehti . " Gürsa parem näopool kõverdus viimase repliigi ajal niivõrd , et Luigel hakkas hirm , kas ta lõualuud ei nihesta . " Aga nüüd ma pean küll minema , õpilased ootavad . Ma tänan huvitava konversatsiooni eest , meil , provintsis on nii harv juhus vestelda arenenud inimesega . Ledakene , ära siis unusta , mis ma sulle ütlesin . " " Ei unusta , " vastas laulev hääl . Muidugi ei unusta , mõtles Luik irooniliselt , eriti , mis puudutab purjus kromanjoonlast . Feminismi kool , mida külastas Leda , või õigemini , mis ise teda külastas , jätkus täie hooga , diplomitööks nõutakse talt ilmselt Luige nahka . " Võib-olla soovid hoopis kohvi ? " küsis Leda , kui välisuks Gürsa järel kinni kolksatas . Nüüd , kus juht ja õpetaja oli lahkunud , võis ka lahkust üles näidata . " Võib-olla soovingi . " Leda kadus jäljetult köögi suitsuvinesse ja Luik vaatas igavlevalt ringi toas , kuhu peale kraamimist polnud jäänud ühtki isikupärast detaili peale radiaatoril vedeleva sukapaari . " Muide , Silveri surma saladus hakkab tasapisi selginema ! " tõstis ta häält , et teda kuuldaks . Kostis kolinat , ja köögilävele ilmus erutatud Leda , tühi kohvitass nagu püha vee anum pidulikult käes . " Mis sa räägid ! " Kõik , mis puudutas Luige perekonda , huvitas Ledat mitte vähem kui Tõllaseppa , ja võib-olla isegi rohkem , sest tema puhul lisas kraadi ehtnaiselik uudishimu – vist ka ainus parameeter , mis ( peale rinnahoidja ) aitas kindlaks määrata Leda sugu . Silverit oli Leda kohanud vaid korra , esimesel hommikul pärast saabumist vanaisa Juliuse tallu , ja mamma Lindat üldse mitte , ometi imes ta alkohooliku hasardiga endasse kõiki uudiseid nende eksistentsi kohta , ning enne alevisse kolimist revideeris teinekord tundide kaupa kirjutuslaua sahtlit , kus Luik hoidis suguvõsa fotosid . Kooselu algul püüdis Leda saavutada , et teda ämmale ja küdile nagu kord ja kohus tutvustataks , kuid Luik , kes kartis naiste ühisrinde tugevnemist , lükkas seda ohtlikku sündmust kord ühel , kord teisel ettekäändel edasi , kuni Surmapataljoni loomine teda lõplikult eraelust lahutas . Seda kummalisem oli , et Leda säilitas siiani Luige perekonna suhtes teatud abstraktset truudust – joon , mille eest võis talle palju andestada . " Kas tead , kes pidavat olema kursis juhtumi tagamaadega ? Sergejev-Estonski . " " Paša ? " Kodune nimevorm võinuks mõnel teisel puhul tekitada seksuaalseid kahtlusi , kuid Luik oli veendunud , et Leda suhted vanaisa Juliuse talu külastanud boheemlastega olid sama sootud kui tema endaga . " Ma ei saanud teda kohe kätte , ta sõitis Zürichisse , oma partei asju ajama . Reedel jõuab tagasi , siis püüan ta kinni . Muide , kas kohv külmaks ei lähe ? " Alles meeldetuletuse peale vabanes Leda kangestusest ja hakkas pöörase kiirusega , milleks ainult tema võimeline oli , pendeldama toa ja köögi vahet . Tulemust tuli ometi oodata kauem kui normaalse tempo juures , sest ta unustas pidevalt midagi maha , kord suhkrutoosi , kord lusika , kord külma lihapiruka , millest Luik niikuinii loobus . Koorepaki asetas Leda muidugi ilma alustassita otse linikule , kohvi aga valas tassist mööda , mis tähendas , et tuli sooritada veel üks ekskursioon kööki , lapi järgi , mille värv kõneles selget keelt tema pikast east – Luik poleks niisugust isegi kahe sõrme vahele võtnud . Ühesõnaga , kõik nagu alati , ehk mis juhtub siis , kui sinisukk hakkab täitma perenaisekohuseid . Sobiv pealkiri Pirandello näidendi jaoks . Lõpuks , toonud ära tähtsaimad esemed , sigaretipaki ja tuhatoosi , räntsatas Leda toolile ja puuris näljase pilguga Luike . " Jutusta ! " Mitu grammi nikotiini tema organism Luige pajatuse jooksul omandas , võinuks vääriliselt hinnata üksnes hobune - tuhatoos igatahes ajas juba ammu üle nagu tavaliselt supipott . Tõsi , ka Luik lisas oma väikese panuse , ja mõnedel konidel võis märgata oranži huulepulga jälgi – Leda polnud pärast Gürsa lahkumist muidugi toosi tühjendanud . Ometi valitses nende vahel praegu täielik harmoonia – kuulajana oli Leda oivaline . " Jumal , Martin , mis see ometi võib olla , mida nad varjavad ? Ega see kuidagi meiega pole seotud ? " " Mismoodi ? " " Kust mina tean . Ma siiamaani mõtlen , äkki see ikka oli Silver , keda ma tookord bussipeatuses nägin ? Ma ei julge vanduda , ma sõitsin autoga mööda , aga mul oli kohe niisugune tunne , et ma tunnen seda inimest . " " Eks pidanud kinni ja küsinud . " Leda kohtas möödunud sügisel alevi bussipeatuses üht prillidega meest , kes talle hirmsasti Silverit meenutas , ega suutnud vahejuhtumit siiani unustada . " Ma ei julgenud ! " Läbi suitsuvine märkas Luik , et Leda parem põsesarn hakkas jälle tõmblema . Vestluse katkestas telefonihelin ; kuni Leda tagatoas rääkimas käis , mõtles Luik , et on ülim aeg lahkuda – veel mõned sigaretid , ja võib saada mürgituse . Polnud teada , kas tema tahtejõust oleks püstumiseks jätkunud , kuid naasnud Leda lahendas olukorra ise . " Martin , ma pean minema , lugejad ootavad . " Muidugi , tööaeg ! " Kui tahad , jää siia , ma pärast tulen ja praen makarone . " " Ei-ei , ma kiirustan . Kus pesu on ? " Makarone oskas Tõllasepp ka praadida . Pesu pakkimisele kulus kümmekond minutit , lõviosa röövis kilekoti otsing . Maja taha hoovi minema Luik ei hakanud , hüvastijätud mõjusid Öö närvisüsteemile halvasti . Vahetanud südamliku " Ciao ! " , pugesid lapsevanemad teine teise autosse . Ta oli ikka tore tüdruk , see Leda , ainult parem , kui ta oleks mehena sündinud . Mahajäetud veski juurest jäi vanaisa Juliuse taluni kaks kilomeetrit . Mõlemat kätt kõrgus hinnaline kuusemets , mis paraku ei kuulunud Luigele - tema valdused algasid lagendikust , kus vanavanaisa Ado kunagi kaera kasvatas . Vanavanaisa peamiseks ja mitte kasinaks sissetulekuallikaks pärast talu väljaostmist oli kartulimüük mõisa viinavabrikule . Kündis ta kartulipõldu muidugi hobusega , kellele omakorda oli vaja kaera . Selles suletud süsteemis kujutas neljajalgne niisiis hädavajalikku lüli , ilma kelleta kogu majandustegevus oleks kokku varisenud – nagu praegu ei saanud kuidagi hakkama ilma vahva rätsepata . Hobuseid seevastu võis tänapäeval omada vaid kröösus , mis näitas , kui palju on maailm saja aasta jooksul muutunud . Kes teab , äkki ongi ulmekirjanikel õigus ja Öö lapsed hakkavad ringi lendama kosmoselaevaga , nostalgeerides kusagil Kuu ja Marsi vahel hariliku auto , nagu tema praegu hobuse järgi ? Ainus püsiv element kogu arutluses näis olevat nostalgia ise , seevastu mateeria oli suits , mille hajumiskiirust vabalt võis võrrelda vaatevälja ilmunud adekvaatse ekvivalendiga - Tõllasepp küttis ahju . Mingi must elukas lendas äkki vastu portveini kolm seitset esiklaasi , Luik ehmatas ja pidi peaaegu kraavi sõitma . Kas tõesti nahkhiir – praegu , keset päeva ? Ta pidurdas ja ronis autost välja . Eemal vedeles teeservas miski , mis meenutas kaltsu – umbes sama musta nagu Leda nõudelapp . Luik läks lähemale , kummardus ja tõstis maast poolpõlenud vihikulehe . Paberi ülemine osa oli süsimust , alumine aga kõigest kollane ja sinna oli midagi kirjutatud . Luik pingutas silmi , kuid tekst oli liiga hägus , et mõista . Ta ei jätnud jonni , otsis taskust lugemisprillid , mida ta kasutas vaid kõige viimases hädas , ja seadis need ninale . Kollasel taustal eristusid poolikud tindiga kirjutatud laused : " ... aastad nagu jaapanlased ühte nägu ... vaid naised vaheldusid nagu mood ... üks armuke kaks kevadet kord pidas vastu kui lemmikkampsun ... " Tõllasepp luuletas ! Luuletas , ja põletas oopusi , mis teda miskipärast ei rahuldanud . Noore autori masendus oli Luigele tuttav , kas ta nooruses vähe oli loopinud tselluloosikombinaadi toodangut prügikasti ja ahju , samuti kui meisterdanud paberlaevukesi ja lasknud neid Pirita jõkke ujuma . Kuni mõistis , et lihtsam on ebaõnnestunud luuletused kirjutamata jätta . Sellest alates külastas Muusa teda harva , palju harvemini kui Ottilie , ehk paar korda aastas , aga kui tuli , siis nii , et iga sõna oli omal kohal . Kuid need olid tema probleemid ; mis puutus aga kliimaksi lähedusse jõudnud kvartiranti , siis teda nooreks autoriks nimetada näis natuke veider – selles vanuses ei pea mees mitte luuletama , vaid viimaseid armukesi jahtima . Luik ei teadnud , kumba on tema reageeringus rohkem , kas üllatust või põlgust , ja lõpuks otsustas , et esimest . Issanda loomaaed , nagu öeldakse , on suur ja mitmekesine , miks ei võinud seal leiduda kohta ka ühele kõõrdsilmsele narrile , kes grasseerib , kümbleb jääkülmas vees , loeb " Krahv Monte-Cristot " ja kirjutab luuletusi ? Ta peitis poolpõlenud paberi taskusse ja puges tagasi portveini kolm seitset klaasi taha . Laika oli teda eemalt juba märganud ja haukus , ning Luik mõtles taas vihaga , kuidas kõik siin maailmas muutub halvemuse poole . Kütmata klubisaali , pleekinud loosungi " Elagu NLKP , meie ajastu au , mõistus ja südametunnistus ! " alla olid kogunenud paarkümmend endist nõukogude kodanikku , nii-nimetatud venekeelse elanikkonna esindajat , kes üksteist katkestades ja väga segaselt kurtsid , kui ebaõiglaselt eestlased on neid kohelnud . Nad kõik hääletasid referendumil iseseisvuse poolt , aga sellest hoolimata jäeti neid ilma kodakondsusest . " Miks ma siia ometi tulin ? " mõtles Sergejev ahastusega . " Mis on minul , eluaegsel antikommunistil ühist nende truualamlike nõukogude inimestega ? " Nagu alati , oli kõiges süüdi Tiia . " Paulus , kaua sa hoiad küünalt vaka all ? Nägid ise , kui suure huviga sinu loenguid Inglismaal kuulati , miks sa ei taha siin ka oma mõtteid tutvustada ? " – " Kellele , kas kommunistidele või natsionalistidele ? " küsis Sergejev irooniliselt . – " Miks just neile , kas siis normaalseid inimesi enam alles jäänud polegi ? " imestas Tiia . – " Minu arust küll ei ole , " vastas Sergejev melanhoolselt , kuid ikkagi istus ühel harilikul tühjal õhtul kirjutusmasina taha ja trükkis paari tunniga valmis päris pika artikli . Tiiale oopus meeldis , ja tema pealekäimisel viis Sergejev oma loomingu kohaliku vene ajalehe toimetusse , kus see vedeles mitu nädalat , enne kui avaldati , märkamatus kohas , väikese šriftiga ja - mis kõrki autorit kõige rohkem vihastas - kärbitult . " Mitte kunagi enam ei hakka ma selle peale paberit raiskama ! " kirus ta , kuid - ära kunagi ütle : " mitte kunagi " . Kuulsana Sergejev ajalehe ilmumise järgsel hommikul küll ei ärganud , vastupidi , jäi mulje , et keegi isegi ei märganud tema surematuid mõtteid , kuid lumepall oli siiski veerema hakanud , sest paari nädala pärast tuli talle Instituuti kiri kutsega mingisuguse veidra nimega ühenduse OGS seminarile . " Peaaegu OBHS või OAS , " mõtles Sergejev , ja et sisustada ohtrat vaba aega , läks vaatama , kumba kurikuulsat organisatsiooni koosolek rohkem meenutab . Siin ta nüüd istuski ja vandus järjekordselt maapõhja oma rumalust , mis teda inimeste hulka meelitas , kui hoopis huvitavam olnuks kodus raamatut lugeda . Ei , OBHS-i jälgi ruumis ei leidunud , kuid OAS-ist polnud asi tõesti kaugel . Kui keegi erumajor kätega vehkides kutsus saalisviibijaid üles haarama relvad , et pigem surra lahingus , kui lubada eestlastel enda üle mõnitada , leidis Sergejev , et on ülim aeg lahkuda , ja eelistatavalt inglise moodi . Kuid just , kui ta tõusis , et hakata liikuma ukse suunas , kuulis ta enda nime . Seminari juhatav emotsionaalne naisolevus teatas , et järgmisena esineb Pavel Sergejev , " väga tark inimene , teadlane ja ajakirjanik , kelle hiljuti ilmunud tähelepanuväärset artiklit kindlasti kõik on lugenud " . Sergejevit valdasid vastuolulised tunded . Komplimendid väga tark inimene ja teadlane kõditasid enesearmastust , kuid ajakirjanik mõjus pigem solvanguna . Keelduma ta siiski ei hakanud : esimest korda elus ütles keegi tema kohta peaaegu seda , mida ta endast alati oli arvanud , ning ei tasunud olla tänamatu . Ta tõusis , ja kui tema tundmatu austajanna sisina peale saabus saali vaikus , lausus oma vaikse häälega ( oraatorivõimed tal puudusid ) : " Vaadake , me võime hädaldada , kui palju tahame , et meid diskrimineeritakse , kasu pole sellest midagi . Veel rumalam on ähvardada vägivallaga . See on ainult vesi eestlaste veskile : nad saavad siis kogu maailmale tõestada , kui kohutavad inimesed on venelased . Te küsite , nagu meie rahval ikka kombeks , mida siis ette võtta ? On vaid üks tee . Riik , kuhu me ei emigreerinud , aga kus me äkki ennast leidsime , deklareerib , et ta tahab olla õigusriik - see tähendab , niisugune riik , mis austab seadusi . Muidugi , neid seadusi mõtlevad välja ja võtavad vastu ainult kodanikud , see tähendab eestlased ise , ja seega ainult endale kasulikke . Meie , ma rõhutan , neid takistada ei saa . Kuid me võime nõuda , et need seadused vastaksid rahvusvahelise õiguse normidele . Tänapäeva maailm pole enam üksteisest isoleeritud riikide konglomeraat . On rida pakte , näiteks Inimõiguste Ülddeklaratsioon , millega eestlased nii või teisiti peavad ühinema , muidu ei hakka keegi nendega Euroopas rääkima . Meie ülesanne on jälgida , et nad oma uutest kohustustest kõrvale ei põikleks . " " Mismoodi ? " hõikas keegi siinkohal vahele . " On vaja vastavat organisatsiooni , " vastas Sergejev . " Organisatsioon meil on , " sekkus emotsionaalne naisolevus . " See ei kõlba . " raputas Sergejev kategooriliselt pead . " Miks ? " " Abreviatuur tekitab ebasoodsaid assotsiatsioone . Muide , mis selle taga õieti peitub ? " Naisolevus ei vastanud : ei tema ega keegi teine ei teadnud vist , mida tähendab sõna abreviatuur . " Olgu , ükskõik . Vaadake , OGS kõlab peaaegu nagu OAS . Kas olete seda nime kuulnud ? " Vaikus . Tuli seletada . Sergejev tundis end äkki hästi suure ja targana , lausa Moosesena , kes peab rahva tõotatud maale juhtima . " Nagu isegi mõistate , meenutab meie olukord tõesti prantslaste probleeme Alžeerias , kuid rõhutada seda ei tasu , " lõpetas ta . Tõusis erumajor , kellele jutt OAS-ist väga meeldis ja kes kutsus veel kord üles kasutama samu meetmeid , see tähendab , hankima relvad ja varjuma metsa , hakata nii-öelda metsavendadeks , nagu varem eestlased ; kuid Sergejev laitis tema plaanid maha . " Praegu on teine aeg , " ütles ta . " Moes on hoopis muud ideaalid : tsiviliseeritud käitumine , demokraatia ja inimõigused . " " Võib-olla asutame partei ? " hõikas keegi . Sergejev surus maha tüdimusohke . " Seadus ei luba . Parteisid tohivad moodustada üksnes kodanikud . Looge kõigepealt liikumine , koguge populaarsust , küll näete , kord tuleb peaminister isiklikult ja ulatab teile helesinise äärega taldrikul Eesti Vabariigi kodaniku passi . " " Mis tähendab : looge ? " sekkus emotsionaalne naisolevus . " Aga teie ise ? " Ei möödunud tundigi , kui Sergejev oli valitud uue liikumise KÜK , ehk äraseletatult " Kodanikuühiskonna kaitsel ! " esimeheks . Kütmata klubist siirduti restorani , pärast viiendat pitsi vandus erumajor Sergejevile igavest truudust ja lubas talle tutvustada sõpru-ärimehi , ilma kelleta ükski poliitiline ühendus toime ei tule , emotsionaalne naisolevus aga pilgutas iga kord , kui ootamatult väljailmunud messia teda tähelepanuga õnnistas , tundeliselt silmi . Sergejev mõtles õudusega , mitmele inimesele ta lähima aasta jooksul on sunnitud selgitama mõistete apartheid ja abort erinevust , kuid midagi polnud parata , tagasitee puudus . Mändide vahel helendas endise nõukogude garnisoni ülelubjatud müür , selle tagant paistsid valvetornide tipud . Värava kõrval lehvis kõigi flibustjeeride lemmikplagu – must palakas surnupealuu ja ristatud säärekontidega . " Võin pea anda , et me oleme neil kirbul , " ütles Luik ja hakkas närviliselt trummeldama vastu rooliratast . Juhan Marabu ei vastanud - ta oli üldse sõnaaher mees . Luik kujutas vaevata ette , kuidas Juhan mesinikuna erinevalt hoolealustest isegi ei sumisenud ; tõsi , nüüd oli olukord muutunud , tarud seisid tühjalt , mesilased , lennanud laiali , kimbutasid metsas marjulisi , Juhan aga juhtis Julgeolekuametit ja esines isegi vahete-vahel televiisoris - niisiis õppis uuesti kõnelema . " Varem dislotseerus siin raketiväeosa , aga venelased viisid selle veel enne putši ära Baikali taha , " seletas Luik , kes ei suutnud taluda õhus rippuvat , ähvardavat vaikust . Juhan ei avanud ikka suud , tema pilk uitas mööda maastikku , otsekui otsides , kuidas märkamatult pääseda valge müürini , mida võis muidugi liigitada lootusetute ürituste kilda , sest Siniaas laskis esimese asjana pärast garnisoni hõivamist harvendada ümberkaudset põõsastikku . Veendunud salakavalate plaanide tulutuses , avas Juhan sõnatult autoukse . Luik hingas kolm korda sügavalt sisse ja järgnes vanale semule , kelle alluvuses ta juba pool aastat töötas . Hetkegi kõhklemata seadis Juhan sammud otse värava suunas . Ta astus kiiresti ja sihikindlalt , nagu inimene , kes on veendunud , et tema õlgadel püsib maailm . Pikast sõidust kurnatud Luik püsis vaevu ülemuse kannul . See polnud esimene probleem , mille Julgeolekuamet lahendama pidi , kuid varasemad olid käesolevaga võrreldes , nagu öeldakse , köömes . Kui väravani jäi paarkümmend sammu , kostis selle tagant tunnimehe närviline haugatus : " Seis ! Kes tuleb ? " Juhan seisatas vaid hetkeks , et kõlavalt kuulutada : " Eesti Vabariigi Julgeolekuameti direktor ja Erakorralise Kriisikomitee esimees , " siis rühkis ta edasi , otsekui kartes , et muidu võidakse teda kahtlustada arguses . " Seis ! Tulistan ! " Haukuvasse häälde ilmus hüsteeriline noot , mis sõnadest paremini tõendas Luigele , et tunnimees ei naljata . Kabuhirmus haaras ta Juhanil käsivarrest kinni . " Lase lahti ! " hakkas ülemus tigedalt rabelema . " Need on minu alluvad ja peavad kuulama minu sõna , mitte vastupidi . " " Subordinatsioon , " seletas Luik , häält rahulikuks sundides . " Nad kuulavad ainult oma ülemust , kes peaks kuulama sind , aga ei kuula . " Ta tõmbas kopsud õhku täis ja hõikas : " Poisid ! Rahu ! Minge öelge Valdurile , et Martin ja Juss tahavad temaga rääkida . " Juhan kõrval nohises vihast , et teda familiaarselt Jussiks tituleeriti , kuid paistis hingepõhjas Luige käitumise heaks kiitvat – mis pole lubatud Jupiterile , on lubatud ... Värava taga jäi vaikseks , keegi nende pihta tulistama ei hakanud ja uusi ettekirjutusi ka ei järgnenud . Kostis sõdurisaabaste müdinat - küllap saatis tunnimees kellegi Surmapataljoni komandöri otsima . " Ma ei ole kindel , kas me võime endale lubada mitteametlikke läbirääkimisi , " ütles Juhan tasa , kuid teravalt . " Ma ka ei ole , aga mis parata , " kostis Luik filosoofiliselt . Viimaste kuudega olid paljud asjad lootusetult sassi läinud . Neil Juhaniga oli lihtne ja elegantne plaan Siniaasa loodud väeosa riigi relvajõudude koosseisu arvata , millega pärast pikka ja rasket jutuajamist nõustusid ka spiiker ja ülemjuhataja , kuid siis juhtus ootamatu . Kaitseminister , soovides näidata oma tähtsust , siirdus omal algatusel Surmapataljoni inspekteerima , ja Siniaas , ettevaatlik Siniaas ei lasknud teda sisse , veel enam , käskis alluvatel tulistada mõned kogupaugud üle kutsumata külalise pea . Mis oli vana semuga juhtunud , kas ta oli unustanud deviisi : " Fortiter in re , suaviter in modo " ? Väeosa säilitamise mõttele võis kriipsu peale tõmmata – edasi seisis küsimus vaid selles , kas õnnestub päästa Siniaasa vabadus . Intsidendile järgnenud õhtul kogunes valitsus erakorralisele nõupidamisele , ja ainult suure vaevaga õnnestus Juhanil nurjata kaitseministri ettepanek garnison viivitamatult ümber piirata ja Surmapataljon jõuga alistuma sundida . Selleks pidi ta kogu vastutuse edasise osas võtma enda peale , demonstreerides nii järjekordselt oma mehisust . Pika ootamise järel kuuldus värava tagant samme , ja tuttav hääl haugatas , karmi enesekindlust teeseldes : " Käed üles ! " Luik andis ülemusele head eeskuju , mida too vastu tahtmist järgis . Avanes jalgvärav ja sellest ilmusid nähtavale kaks hambuni relvastatud kamuflaažis flibustjeeri . Luik tundis mõlemad ära : üks töötas enne Surmapataljoni astumist jõelaeva madrusena , teine hävitas sanepidjaama palgal rotte . Nii Luik kui Juhan kombati läbi ja neilt võeti ära pastapliiatsid . " Ma olen filmis näinud , kuidas selline riistapuu plahvatab , " seletas rotitapja õigustuseks . Siis avanes värav taas ja garnisoni ette , mändide alla sammus aeglaselt ja väärikalt Surmapataljoni komandör ise , samuti kamuflaažis , revolvrikabuur vööl . Jäänud seisma Napoleoni poosis , noogutas ta vaevumärgatavalt pead , mille peale flibustjeerid lõid , nagu öeldakse , kulpi , pöördusid ja kadusid valgekslubjatud müüri varju - nii välja oli ülemus nad drillinud . Luik tundis , kuidas tuttav uuriv pilk libiseb üle tema , ja ohkas sisimas kergendatult , kui see nihkus edasi Juhanile . " Millega võlgnen au visiidi eest ? " Siniaasa hääles helises lõbus , irooniline noot . " Me tahame sinuga rääkida , " lausus Juhan . " Nagu vanad sõbrad , " lisas Luik joviaalselt . " Vanadest sõpradest saavad sageli uued vaenlased , " lausus Siniaas ebamääraselt . Sellest hoolimata astus ta lähemale , kätt tervituseks küll ei ulatanud , kuid tõmbas taskust pooliku paki " Priimat " ja pakkus teistelegi . Juhan , kes ise suitsetas sama marki ja oli juba jõudnud hullumeelsuse äärele ajada terve valitsuse , võttiski sigareti vastu , Luik aga ei suutnud isegi nii dramaatilises olukorras ületada vastumeelsust odava tubaka jõleda haisu vastu ja otsis välja hiljuti kodumaad külastanud Liia Long Dringi kingituse , " Marlboro " . " Valdur , meil on sulle mõistlik , ma usun , kõiki pooli rahuldav ettepanek , " alustas Juhan , kui suitsud kärssama hakkasid . " Keegi teile halba ei soovi . Vastupidi , valitsus täiesti tunnistab sinu teeneid iseseisvuse kättevõitmisel . Kuid mõista , viimased sündmused kihutasid paljud sinu vastu üles . Mul paluti sulle öelda , et teie väeosa on ebaseaduslik ja te peate laiali minema . Mina isiklikult tagan , et kõik sinu alluvad kasutatakse ära teiste üksuste komplekteerimisel . Sinu võtab tööle Kindralstaap . " Luik tundis Siniaasa liiga hästi , et mitte märgata iroonilist tulukest , mis süttis vana semu silmis Juhan Marabu ettepaneku viimase , isiklikult teda puudutava osa peale . " Mis auastmes , kui tohib küsida ? " " Auastme küsimust täpsustatakse , ametikoha võin küll öelda . Idaohu osakonna vanemekspert . " Luik ohkas mõttes : oli selge , et niisuguse sinekuuriga on võimatu Siniaasa kompromissile meelitada ; kuid rohkemaga polnud nõus spiiker , kes siiani kiivas Siniaasa . Vana semu leidis perestroika ajal Surmapataljoni moodustamise kõrvalt mahti ja pidas Tartu Ülikooli suures auditooriumis maha loengu eesti rahva varajasest etnogeneesist , milles muuhulgas naeruvääristas spiikeri luulusid muinasajaloo osas . Kuidas võib harimatu metsnik võtta endale julguse vaielda professionaaliga , avaldas spiiker seltskonnas nördimust ; kuid Luik teadis , et võib küll – Surmapataljoni juhi silmaring oli palju laiem kui keskmisel nõukogude teadlasel . Siniaas ei hakanud isegi kauplema . " Ma küsisin puht uudishimu pärast , et kui kõrgelt minu teeneid hinnatakse , " lausus ta rahulikult ja isegi justkui lõbusalt . " Loomulikult ma ei kavatse vastu võtta ühtki pakkumist , olgu selleks või Kindralstaabi ülema kohused . " " Miks ? " küsis Juhan kiiresti . Siniaas ei jäänud vastust võlgu . " Sest te hindate olukorda valesti . Ebaseaduslik pole mitte meie väeosa , vaid teie valitsus . " Luik vedas tee peal Juhaniga kihla , et Siniaas esitab just selle argumendi , aga ikkagi läks tal võidetud viskipudelist hoolimata kõik seest külmaks , kui ta neid sõnu kuulis . Juhani tenor liikus mööda noodiredelit üles , kukehääle suunas . " Seda valitsust on tunnistanud praktiliselt kõik maailma riigid . Meie trikoloor lehvib juba hulk aega ÜRO peahoone ees . Emigratsioonivalitsuse peaminister käis isiklikult Tallinnas ja andis oma volitused üle praegusele tegevvõimule . " Siniaas naeratas üleolevalt – umbes nii võis naeratada Napoleon pärast Austerlitzi , mõtles Luik ; kuid kas ka enne Waterlood ? " Te mõlemad teate oivaliselt , et emigratsioonivalitsus , millest te räägite , on samuti ebaseaduslik . " Luik pidi peaaegu nutma puhkema - muidugi nad teadsid seda . Kes veel , kui mitte nemad kolmekesi , tema , Siniaas ja Marabu otsustasid juba aastaid tagasi , et kahest emigratsioonivalitsusest tuleb lugeda seaduslikuks Luige äiapapa P'Organdi juhitu . Kuid tänaseks oli ju kõik muutunud ! " Valdur , " alustas ta mesimagusalt , nii , nagu ta harilikult neitsisid võrgutas , " nädal aega tagasi väisas kodumaad P'Organdi tütar , minu endine naine Liia Long Drink , ma loodan , sa mäletad teda , või õigemini tema häält ... " ( Siniaas ei öelnud " jaa " , ei noogutanud , kuid nad tundsid teineteist nii hästi , et Luik kuulis lausa füüsiliselt , kuidas vana semu pilkavalt pillab : " Mäletan küll , ja mis siis ? " ) . " Me kohtusime , ja ma tundsin huvi , kas tema isa on paranenud ? Sa tead , P'Organd sattus putši ajal haiglasse . Liia ütles , et kõik on faktiliselt läbi . Nad olid sunnitud paigutama ta ühte spetsiifilisse vanadekodusse . Marasm , mõistad ? Istub päev otsa ratastoolis ja vahib juhmilt aknast välja . Toidetakse lusikaga . Tütreid ära ei tunne . Teiste sõnadega , on kaotanud teovõime ... " Ta vaikis , sest tundis , et Siniaasa reageering on vastupidine loodetule . See tähendab : oodatud , ja isegi kardetud . Kas polnud Juhan teda hoiatanud , et ta väldiks seda teemat ? " Edasi , " lausus Siniaas . " Sa tahtsid veel midagi öelda . " " Ma tahtsin öelda , et kuna kõik ülejäänud selle valitsuse liikmed on niikuinii surnud , siis pole enam kedagi , kes võiks sulle väeosa laialisaatmist ette heita ! " pahvatas Luik meeleheites . Otsustades karmi helgi järgi Surmapataljoni komandöri silmades olnuks tõesti õigem olnud vaikida . " Need on väga huvitavad uudised , " lausus Siniaas tõsiselt , ootamatult tõsiselt . " Vaadake , poisid , vana Porgand täitis peaministrina ka ülemjuhataja kohuseid . Kui ta on teovõimetu , nagu sa , Martin , räägid , läheb see koht automaatselt üle kõrgemale tema poolt ametisse määratud sõjaväelasele , teiste sõnadega minule . Ja kuna kõik ministrid on surnud , siis mõistagi olen mina sellest hetkest alates ka riigipea . " Märganud Luige näole kerkivat õudusevarju , lisas Siniaas heasoovlikult : " Muide , ma ei kavatse võimu üle võtta enne , kui olen saanud ametliku kinnituse Porgandi surma või teovõimetuks tunnistamise kohta . Fortiter in re , suaviter in modo . " Lõpuks ometi kõlas Siniaasa suust see lausa loitsuna tunduv fraas – aga mis kontekstis ? Kas tõesti kavatses vana semu toime panna riigipöörde ? Muide , Siniaasalt võis oodata kõike – ta oli liiga ebatavaline isiksus , et keegi oleks võinud tema käitumist ette ennustada . " Valdur , mõtle ometi , meie unistused on täitunud , vabadus ja iseseisvus on saavutatud , järelikult puudub ka vajadus konfrontatsiooni järgi , " katsus Juhan veel kord ühist keelt leida . " Meid ootavad ees uued ülesanded : on vaja läbi viia restitutsioon , ehitada üles tugev Eesti riik . Selleks on aga tarvis kodurahu . Me peame konsolideerima rahva , kas või maailmavaateliste kompromisside hinnaga . Mina istun valitsuse istungil kõrvuti Murel Deemandi ja Jürgen Kullamaaga . Mis parata , peab leppima . Meie tõeline vaenlane , Valdur , asub ikkagi idas . " Seda tiraadi ei suutnud Siniaas enam rahulikult välja kannatada . " Meie tõeline vaenlane asub iga mehe südames , " sõnas ta järsult , demonstratiivse hukkamõistuga . " Selle vaenlase nimi on poliitiline selgrootus . Ma ei tea , kuidas teie , aga mina ei võidelnud mitte selleks kogu oma elu nõukogude võimuga , et vahetada aated riigiametniku palga vastu . " Juhangi läks selle peale ägedaks . " Meie pole ka aadetest loobunud ! Millega sa pole rahul , milles me oleme põhimõtete vastu eksinud ? " " Sa ise ütlesid , et istud kõrvuti endiste kommunistidega . Ja mitte ainult . Samas ruumis viibivad ka veendunud balti-sakslaste poolehoidjad ja kosmopoliitlikud majandustegelinskid . Sa oled läinud nendega tehingule . " " Kompromissile küll , aga mitte tehingule . Kas oleks parem , kui ma naaseksin metsa mesilaste juurde ? Kes siis restitutsiooniseaduse projekti koostaks ? Kes dekolonisatsiooni ideed propageeriks ? " " Vean kihla , et sinu restitutsiooniseaduse järgi saavad balti-sakslased ka oma vara tagasi , " pillas Siniaas põlglikult . " Seadus peab olema kõigile ühesugune , muidu ta pole seadus , " ütles Juhan ebamääraselt . " Aga minu arvates on see reetmine . Missugune on reeturite palk , ma loodan , te teate . " " Valdur , sa ei hakka ometi meie pihta tulistama , " lausus Luik pateetiliselt . Siniaas muigas . " Ärge pabistage , ilma kohtuotsuseta ma teid seina äärde ei pane . " Ta viskas koni maha , astus sellele saapaga peale , et vältida metsatulekahju ( ta oli ikkagi endine metsnik ) ja lahkus , hüvasti jätmata . Siniaasa jässakas kuju polnud veel kadunud garnisonimüüri taha , kui Juhangi järsult minekule pööras ; Luik järgnes talle . " Pastakad ! Te unustasite pastakad ! " kostis nende selja tagant tunnimehe rahunenud hääl . " Võite endale jätta ! Suveniiriks ! " hõikas Juhan tigedalt üle õla . Terve tee nohises ta nina alla , samal ajal kui Luik nostalgiliselt mõtles tagasi ajale , kui õues rippusid punased lipud . Ainuüksi mõtegi sellest , et nad kunagi võiksid töötada ühes valitsuses koos Murel Deemandiga , tundunuks siis pühaduserüvetusena . " Ta on hull , " ütles Juhan , kui nad olid autosse istunud . " Jah , aga tal on raudne loogika , " nentis Luik . " Kõige raudsem loogika ongi hulludel , " pigistas Juhan läbi hammaste . Ülemuse näoilme järgi taipas Luik , et too on tõsiselt endast väljas . " Mis me nüüd peale hakkame ? " küsis ta . " Mis siin enam peale hakata ! Tuleb nad ümber piirata ja garnisonist välja suitsetada . " " See võib kaasa tuua ohvreid . " " Aga mis meil üle jääb ? " Luige ametikoha nimi polnud ilmaasjata nõunik - just selle eest talle palka makstigi , et ta rumalusi ennetaks . " On veel üks võimalus , " lausus ta . " Missugune ? " küsis Juhan ükskõikselt . Luik mõistis , et see , mis ta praegu ütleb , on täpselt see , mida Siniaas nimetas reetmiseks - kuid mis temalgi üle jäi ? Ta üritas päästa algul Siniaasa karjääri , siis vabadust , nüüd oli küsimus juba vana semu elus – ja mitte ainult tema . Ja ta jutustas Juhanile , kuidas Leda vend , Surmapataljoni komandöri asetäitja , hiljuti helistas õele ja pihtis , et temal ja veel paljudel sõduritel " olevat sellest jamast kõrini " ja nad ootavad pikisilmi võimalust Siniaasa hirmuvalitsuse alt pääsemiseks . " Ah et aastad on nagu jaapanlased , ühte nägu ? " pillas Luik , nõjatudes mugavamalt toolileenile . Ta tundis vajadust pisut nokkida Tõllaseppa , kes tervisliku toitumise huvides ei lisanud makaronidele üldse soola . Tõllasepp punastas nagu koolineiu . " Kust sa seda tead ? " Luik tõmbas hooletu liigutusega taskust poolenisti ärapõlenud paberilehe ja ulatas autorile . " Asjata hävitad , päris andekas võrdlus , " lausus ta suuremeelselt . Taara teadis , missugust mehisust nõudis selline žest luuletajalt , kes ise polnud kolmveerand aastat silpigi kirjutanud . Tõllasepp läks komplimendi peale elevile nagu tüüpiline neofüüt ja hakkas seletama , millega nimelt ta luuletuse juures rahule ei jäänud , kuid Luik ei kuulanud teda enam . Ta sulges silmad ja mõtles , et viibib ööbikupuhkusel , aga peab rahulduma kvartirandi grasseerimisega . Missugune ülekohus ! Otsekui tema kriitika peale hakkaski väljast kostma hääli , millel ööbikuga siiski nimetamisväärne sarnasus puudus – need nimelt kuulusid tema canus familiarise'le . " Ega äkki maksuinspektorid ? " mõtles Luik nõukogude inimese hirmuga igasuguse seadustähe ees , kuid peletas selle kohe eemale – paljugi , mis puhul Laika võis haukuda , kas või vareste peale . Kuid klähvimine ei lakanud , vastupidi , muutus aina intensiivsemaks , kuni sellele lisandus veel üks hääl , tõsi , taas mitte ööbiku oma , kuid vähemalt sama tuttav . Nüüd juba tõesti erutatult Luik tõusis ja kiirustas kööki , kust avanes vaade hoovi . Ta jõudis sinna just parajaks hetkeks , et näha , kuidas Juhan Marabu ehitatud värava ees , mida Luik alevist naastes ei viitsinud sulgeda , pidurdab tundmatu kuuluvusega " Mercedes " . Sada oletust kihutas läbi Luige pea . Andrease auto see ei olnud , ja Andreas poleks ka eales hakanud teda talust otsima . Kas tõesti boheem ? See oli täiesti peadpööritav mõte , sest vahepealsed metamorfoosid tekitasid Luiges veendumuse , et minevikuga on kõik arved klaarid . Kunagised elupõletajad jätsid kapitalismi saabudes joomise maha ja astusid kollektiivselt anonüümsete alkohoolikute klubisse . Pealegi polnud nad keegi enam ammu vabakunstnikud : arhitekt ja erotomaan Roosipõld hakkas börsimängijaks , humorist Lõvi toimetas ajakirja " Jahimees kalavetel " ( või vastupidi ) , Kafka-uurija Kulles juhatas Kafka-instituuti , lasteluuletaja Kadakas , saanud restitutsiooniga tagasi vanaonu varanduse , elas mõnusat rantjee-elu . Isegi fanaatiline režissöör Marksoo oli vahetanud elukutset - tabanud hetke , kui filmikunst kedagi toita ei suutnud , asutas ta faasanikasvanduse . " Mercedes " seisis väheke , otsekui luurates , kas ta ikka on sattunud õigesse kohta , pööras siis ulja viraažiga hoovile , peaaegu alla ajanud keti otsas lõrisedes hüpleva Laika ja peatus kartulikeldri ees – peatus järsult , rohmakalt , sõidustiil meenutas Luigele Leda oma , kuid kujutada Ledat ette luksusauto roolis käis talle üle jõu isegi hüpoteetiliselt . Ta tahtis juba astuda akna juurest ära ja minna õuele , kui avanes juhiuks ja nähtavale ilmus laia äärega kübar , mille otsas helkis rohekaskuldne egrett . Niisuguseid peakatteid kandsid siin maal vähesed naised , ja sobis see veel vähematele , Luik isiklikult tundis vaid üht , kes oli justkui sündinud , kübar peas - tema tabamatu sugulane Külliki Veetilk , näitlejanna ja daam , või daam ja näitlejanna , just nagu soovite . Elegantne kostüüm , sale piht - Luik tundis isegi pisut kahetsust , et polnud erinevalt Sergejevist ja mitmetest teistest kirjanduslike kalduvustega meestest kunagi nautinud selle piha detaile intiimsemas olukorras : uhkus hoidis teda tagasi , ta kartis , et teda võidakse süüdistada sissetallatud jälgi mööda kõndimises . Muide , tema suhtumine kaugesse sugulasse oli alati olnud heatahtlik , võiks isegi öelda , seltsimehelik - sest teatud mõttes sarnanesid nad Küllikiga donžuanlike kalduvuste poolest . Et selle eest tuli hilisemas keskeas maksta üksindusega , ei aimanud tosin aastat tagasi ilmselt kumbki - Külliki kõigele lisaks sillutas ise oma eeskujuga teed nooremale õele Madele , kes temalt lõpuks mehe üle lõi . " Kui Muhamed ei leia mäge , otsib mägi ise üles Muhamedi , " mõtles Luik ja läks tagasi tuppa , et vahetada sussid kingade vastu ja minna tervitama ootamatut külalist . Tõllasepp laua taga oli otsekui vajunud letargiasse . " Kirjutab peas ümber äpardunud luuletust , " taipas Luik . " Külalised saabusid ! " teatas ta . Kvartirant tõstis pilgu ja krimpsutas nägu . " Jaa , ma kuulsin . " Luigele meenus idamaa kõnekäänd : " Külaline on külalise vaenlane " . Muidugi , Tõllasepp lootis , et saab veeta mõned päevad kahekesi armastatud peremehega , ja oli nüüd pettunud . Eeskotta jõudnud , asetas Luik käe ukselingile ja kangestus . " Kuule , sul oli õigus , see on tõesti priima natuur ! " kostis õuest hääl , mis mitte kuidagi ei saanud kuuluda Küllikile , kui too just polnud viimase minuti jooksul sugu vahetanud . Ja mitte lihtsalt vahetanud , vaid omandanud tämbri , mis kuulus ühele tuttavale lurjusele . Püha kurat ! Milleks ta teeskles kurti , milleks tõmbas seinast telefonijuhtme , kui see , keda ta vältis , ta mitmesaja kilomeetri kauguselt üles otsib ? Kuidas sattus siia vana klassivend ja vaenlane ? Midagi polnud parata , tuli astuda vastu külalistele , mis koosseisus nad ka ei saabunud . Ta avas ukse . Visuaalne kogemus kinnitas auditiivset isegi topelt : Külliki autojuhina oli endaga kaasa toonud kaks meesolevust . Ühte , kunagise " Gamza " korvpudelit meenutava kehaehitusega Ivar Ümisejat kohtas Luik vanasti sageli oma hirmu-unenägudes . Teine mees seisis hetkel tema poole seljaga ja silmitses tähelepanelikult ümbrust . Midagi täiesti eripärast oli selles , kuidas ta pööras pead , et mõõta pilguga kord kuusehekki , kord kartulimaad - näis , otsekui oleks talle otsaette kinnitatud kaamera , mis kiretult fikseerib kõik nähtu ja monteerib samas kokku filmi . Ja miks ka mitte – sest kui mees lõpuks profiiliga pöördus , nägi Luik igavesti noort , teksapükstes ja ruudulises pluusis , hipiliku täishabemega režissöör Marksood . Praegune faasanikasvataja tundis ilmselt puudust kunstilise mineviku järgi . Esimesena märkas etikule ilmunud peremeest Külliki , ta hüüatas ebamääraselt ja hakkas poolküljetsi , ühe käega kübarat Borease eest kaitstes , tippima maja suunas . Kui ta lähemale jõudis , veendus Luik , et tema kauge sugulane , nagu öeldakse , pole enda peale käega löönud . Ainult väga terane vaatlus võimaldas fikseerida , et kosmeetikavahendite abil säilitatud õitsva jume all peidavad end tormilise minevikuga boheemitari väsinud näojooned . " Martin ! Tunnen sulle kaasa ! Sa ei kujuta ette , kuidas ma nutsin , kui ma teada sain , mis Silveriga juhtus ... " See oli muidugi ilmne vale - mitte selles mõttes , et oleks tulnud kahelda Külliki hingelisuses , erinevalt vanemast õest oli ta põhimõtteliselt täiesti võimeline siiraks leinaks , kuid et talle esitatavate professionaalsete nõuete hulka kuulus ka vajadus hea välja näha ( Tõllasepp näiteks leidis , et näitlejannade jaoks ongi see tähtsaim omadus , sest tõeliselt ümber kehastuda oskavad nagunii ainult mehed ) , lubas ta endale pisaraid vaid koguses , kuni need veel ergastasid pilku , aga ei paistetanud üles põski ; seega minimaalselt . " Sul oli nii tark vend , üks kõige targemaid mehi , keda mina olen kohanud . See on nii kohutav , et teda enam ei ole . " Külliki pruunid mandlisilmad , mille pärast Marksoo toppis filmidesse tema suuri plaane hulga rohkem , kui sündmustik nõudis , pilkusid tundeküllaselt . Korraks arvas Luik , et leseõde embab ja suudleb teda , kuid nii kaugele asi siiski ei läinud : Külliki käitus taas nagu daam , sirutas välja kõhna , pikkade sõrmedega käe ning paitas kiiresti ja hellalt sugulase põske . " Aitäh , et sa pole Silverit unustanud . Sinu õde , näe ... " Luik tahtis kiiresti viia jutu teda huvitavale teemale , kuid neid segati . " Tere , Luik , tere , vana sõber ! " kuulis ta tuttavat ja vihatud häält , mille omanik lähenes talle ähkides nagu väike aiatraktor . Vana sõber ! Luik tänas õnne , et tal polnud sigaretti suus – sellise tervituse peale oleks ta vabalt võinud koni hingekõrri tõmmata . " Pärast räägime , " lausus Luik summutatult , ja Külliki vastas vandeseltslaslikule fraasile veel ühe väga naiseliku liigutusega , surudes küüned viivuks valusasti tema sõrmeõndlatesse . Siis astus ta pisut eemale ja jäi unistavalt imetlema söötis kartulimaad . Kui tüse klassivend lõpuks tõrksalt paigal seisva peremeheni jõudis , talitas ta nii , et Luik lausa jahmatas – sirutas tervituseks käe . " Luik , vana sõber ! Kulla klassivend ! Kui sa teaksid , kui tihti ma olen sinu peale mõelnud ? Ma olen sind isegi unes näinud ! " Luik peitis oma käed kiiresti selja taha , et Ümiseja emmast-kummast kinni ei saaks haarata . " Kirstus , valged sussid jalas ? " torkas ta . Jahe vastuvõtt ei häirinud Ümisejat , ta orienteerus leidlikult ümber , tõstis suure , rohkem transporttöölisele kui kirjanikule sobiva kämbla ja patsutas peremeest koduselt , võiks isegi öelda , joviaalselt õlale . " Sõber , ära turrita . See vene aeg oli ikka väga raske , me kõik kahtlustasime üksteist . " Niisugust avameelsust poleks Luik vanalt sõbralt , kes tema kohta kuulujutte levitas , küll oodanud . Ta heitis Ümisejale uudishimuliku pilgu : jah , kunagisele argliku olemisega , komplekside käes vaevlevale hiiglasele oli juurde tulnud soliidsust , enesekindlust . Polnud ka ime : klassivenna stsenaariumide järgi oli vändatud juba terve hulk linateoseid , tõsi , viimasel ajal - pärast seda , kui kohalik filmikunst , nagu venelased ütlevad , käskis kaua elada - peamiselt dokumentaalfilme ( mis muidugi järgmisel päeval pärast esilinastust unustati ) , kuid eks honorari maksti nendegi eest , mida tõendasid kas või Ümiseja aina paisuvat keha katvad heast materjalist pluus ja traksid . " Ära sa kõigi nimel küll räägi , " hoiatas Luik igaks juhuks . " Olgu , mina kahtlustasin . Mul oli kogu aeg tunne , et keegi nuhib mu järele . See oli muidugi paranoia , aga mis mina sain sinna parata . Ühesõnaga , andesta mulle , kui mina sinu kohta midagi halvasti ütlesin , ja mina andestan sulle samuti ... " " Mul sinu ees pole küll mingit süüd , " ütles Luik kiiresti . " Ükskõik , " vastas Ümiseja ja naeratas . Luik oli rabatud : ta ei mäletanud , et alailm pahur Ümiseja kunagi oleks väljendanud mingeid positiivseid emotsioone – kui just nende hulka mitte arvata kahjurõõmsat muiet . " Ükskõik , " kordas Ümiseja . " Praegu on rahvusliku leppimise aeg . Kas tead , et meie koolivend Neeme Pärn istub parlamendis ? Mäletad , me kutsusime teda lolluse etaloniks , loendasime veel : üks pärn , kaks pärna – nagu mõõtühik . Ma ütlesin endale enne valimisi : kui Pärn võidab , näitab see , et me oleme jõudnud keskikka ja peame nooruse ümber hindama . Sõidan Luige juurde ja lepin temaga ära . Nii juhtuski . " Ja ta patsutas kolmandat korda Luike õlale . " Tohoh ! " mõtles Luik . " Ega ta seda ometi tõsiselt ei mõtle ? " Tal hakkas korraks vanast vaenlasest isegi kahju – kuid siis muutus ta uuesti valvsaks . Inimene võib elu jooksul õppida silmakirjatsema , kuid tema loomus ei muutu . Võimatu , et Ümiseja ilmus siia lihtsalt niisama , ilma mingi tagamõtteta . Tema viimased stsenaariumid rääkisid keerulisest tänapäevast , näiteks dokumentaalfilmid " Spiikeri portree " ja " Pankur Salvei tähelend " , niisiis võis ta vabalt kavandada uut oopust : " Minu klassivend , endine KGB agent " . " Ma olen aeglane inimene , minul leppimine nii kiiresti ei käi , aga igatahes on see sinust mehine , et sa mult andeks palusid , " lausus ta makjavellilikult . " Vaata , kui tore ! Ma arvasin kohe , et me leiame ühise keele , " rõõmustas Ümiseja rohkem kui asi väärt ja pööras ringi . " Marksoo ! Tule ometi siia ! Luik tahab sul kätt suruda . " On alles demagoog , mõtles Luik , kuni kolmas ja viimane külaline reipal sammul , lai naeratus näol , nende poole sammus – hea veel , et ei öelnud : " Luik tahab sind kallistada " . Muide , Ümiseja mahitusest hoolimata piirdus Marksoo suulise tervitusega – ta kuulus inimeste hulka , kes vältisid igasugust füüsilist kontakti . " Tere , peremees ! Sul on siin ikka kõik endistviisi . Kuusehekk on juba päris suureks kasvanud . Kas sauna ka vahel kütad ? " Ülevoolavalt kiitev intonatsioon , mida Marksoo kasutas , ei tulnud Luigele üllatusena : kunagise režissööri ja praeguse linnukasvataja jaoks eksisteerisid kõik inimesed ainult kui vahendid ühe või teise eesmärgi saavutamiseks , ning komplimendid käisid asja juurde . " Harva . Külalisi ei käi , kõik rassivad raha teenida , " vastas Luik . Marksoo laskis torke kõrvust mööda . " Aga haabjas , kas haabjaga naabertalusse ehale oled sõitnud ? " " Ei ole . Haabjas põles ära . " " Tuhaks ? " Marksoo ehmatus oli ehtne : järelikult oli tal haabjaga mingeid kaugeleulatuvaid plaane . " Mitte päris , karkass on alles . " See paistis Marksood rahustavat . Ta heitis silmanurgast uuriva pilgu Ümiseja poole ja küsis : " Ivar , kas sa juba jutustasid Martinile , mis meid siia tõi ? " " Veel mitte , me meenutasime koolipõlve , " valetas Ümiseja sundimatult . " Me tulime võtteplatsi valima , " seletas Marksoo süütult . " Kas otsustasid naasta vana elukutse juurde ? " imestas Luik . Marksoo teeskles taas , et ei märka varjatud torget . " Meil on plaanis rahvusromantiline film muistsest vabadusvõitlusest , umbes niisugune nagu venelaste " Aleksander Nevski " . Esialgne pealkiri on : " Võidumees Lembitu " . " Ivar kirjutas stsenaariumi , mina filmin , Külliki ... " ( Marksoo vaatas ringi , otsides pilguga oma lemmiknäitlejannat , kuid too oli kadunud silmapiirilt , ilmselt maja taha ) " ... hakkab mängima naispeaosa , Lembitu orjatari Clotildat . " Vaat , missugused kavalpead , mõtles Luik kadedusega . Lembitu , see oli teema , mis teda alati oli huvitanud . Ja mitte ainult teda . " Te kutsuge Siniaas konsultandiks , " pakkus ta . " Ta tunneb Lembitu elulugu paremini kui enda oma . Tal on isegi olemas teooria selle kohta , miks Lembitu kaotas Madisepäeva lahingu . " See ettepanek viis külalised pisut kimbatusse . " Ma ei tea , kas meil temast suurt kasu võib olla , " vastas Ümiseja ettevaatlikult . " See on ikka kunst , reaalsete faktidega on siin vähe ühist . Meie Lembitu , nagu pealkirigi ütleb , hoopis võidab Madisepäeva lahingu . " Luik jahmatas , kuid kogus end kiiresti . " Miks siis ainult Madisepäeva lahingu ? Las kogub viikingid kokku ja läheb vallutab Vatikani ka ära . " Ümiseja vist ei mõistnud Luige irooniat , sest ta jätkas surmtõsiselt : " See on päris huvitav idee , aga meile kahjuks ei kõlba . " " Miks ? " Ümiseja kõhkles . " Vaata , meie stsenaariumi järgi võtab Lembitu filmi lõpus vastu ristiusu . " Luik jäi esmalt tummaks , kuid hakkas siis energiliselt protesteerima .. " Kuidas nii ? Lembitu oli kõige kurjem ristiusu vaenlane , keda üldse võib ette kujutada ! Ta tappis misjonäre nagu koeri , kui kinni püüdis . " Ümiseja vaatas abipaluvalt Marksoo poole , kuid too vaikis , otsekui andes mõista – minusse see ei puutu , mina olen kõigest režissöör . " Midagi pole parata , niisugune oli produtsendi soov . Kes maksab , tellib muusika . " " Ja kes siis maksab ? " tundis Luik huvi . See küsimus kuulus ilmselt juba režissööri kompetentsi . " Üks ameerika stuudio tundis huvi projekti vastu , " teatas Marksoo entusiastlikult . Hollywood , mõtles Luik rabatult . Maailma ainus kinematograafiline miljonärkolhoos , kui võiks nii väljenduda . Tema vaimusilma ette kerkisid lassodega ratsanikud , kõrvus kostsid püstolipaugud , suhu imbus imalat veremaitset . Salk inetuid anglo-ameerika tõugu naisi jooksis metsast välja ja hakkas otse tema õuel lahti riietuma – nagu oma vannitoas . Pilvedest sööstis alla lendav inimene ja tulistas õhupüssist tühja kartulimaad valvava hernehirmutise pihta . " Ja millega mina teid saan aidata ? " teeskles ta naiivsust . " Ma ju seletasin , me otsime võttepaika , " lausus Marksoo . " Miks just siit ? Eestimaal on palju ilusat loodust . " Külalised vahetasid pilke . " Me näitasime ameeriklastele filmi sinu sauna avamisest , nad olid vaimustuses ja ütlesid , et sellise natuuri nimel tasub riskeerida , " avas Ümiseja paar kaarti . " Sinuga sõlmitakse muidugi rendileping , " lisas Marksoo . Nii see siis käib , mõtles Luik , murrad pead , mida taluga peale hakata , ja äkki sõidab lahendus ise väravast sisse . Ameeriklased filmivad kiiresti ja maksavad hästi . Kaks nädalat võtteperioodi , ja võib osta pileti kui mitte Honolulusse , siis Kanaaridele ikka . Ta tundus endale äkki lootusetult tühisena : kogu tema elu oli luhtunud , temast ei tule kunagi luuleklassikut , ta ei leia isegi perekonnaõnne , sest ise sulges piiri enda ja Udmurtia vahel , tal pole muud valikut , kui töötada edasi Andrease alluvuses , kiusata õnnetuid ebakodanikke , kes sündisid valesse kohta ja aega , tülitseda Ledaga , kord nädalas lõõgastuda Ottilie seltsis , kuni üks kahest ära tüdineb , ja tassida Tõllasepale metsa provianti . Ümisejale jäi vist mulje , et Luik kõhkleb . " Sa ära arva , need pole venelased , kellega on ohtlik äri teha . Summa kantakse kohe üle sinu arvele . " Tänamatu , mõtles Luik – kas see polnud sina , kes õppis mitu aastat Moskvas , Filmiakadeemias ? Miks sa siis praegu venelastest nii üleolevalt räägid ? " Ma üldse ei kahtle , " lausus ta . " Kas ma vähe mööda Ameerikat olen reisinud , ma tean küll , kui aus rahvas see on . Ma lihtsalt kaalusin üht teist ideed . Mis oleks , kui nad mult talu hoopis ära ostaksid ? Las rajavad siia mini-Hollywoodi . Ehitavad paviljonid , palkavad odava tööjõu ja hakkavad vorpima sadade kaupa filme idapoolkera jaoks . " Ümiseja muutus nõutuks , Marksoo muigas varjatult . " Ma ei tea , kas nad sellest huvitatud on , " vastas Ümiseja ettevaatlikult , ilmselt kartes Luike solvata . " Võib-olla kunagi hiljem , kui avaprojekt õnnestub . " " Aga te proovige rääkida , " käis Luik peale . " Ma pakun teile hea protsendi , kui te selle tehingu notarini aitate . " " Kuule , me pole ikka ärimehed , " protesteeris Ümiseja . " Jah ? Kas tõesti ? Minu arvates te just ärimehed oletegi . Te olete valmis isegi oma ajaloo maha müüma , et ainult natuke dollareid teenida . " Kogu Ümiseja sõbralikkus oli ühe hetkega kadunud . Tema nägu lõi punetama , ja et ta kandis moodsat nelja-päeva-habet , siis meenutas ta nüüd tigedat metssiga . " Sa , Luik , räägid nii , justkui oleksid ise altruismi kehastus . Kes selle talu vanema venna nina alt endale napsas , ega mitte Äksi nõid ? " Luik oleks meelsasti öelnud lihtsalt ja lühidalt : " Välja siit ! " , kui selline käitumine talle liialt poleks meenutanud paari naissugulase oma . " Kadedus , Ivarikene , on alati olnud sinu halvim iseloomuomadus , " pareeris ta rahulikult . Ümiseja tahtis vastata , ja küllap samas vaimus , esile tuues Luige halvima omaduse – huvitav , millise ? - , kuid Marksoo jõudis temast ette . " Hea küll , poisid , ärge tülitsege ! Me lubame sulle , Martin , et katsume nii palju kui võimalik järgida ajaloolist tõde . Kuidas jääb , kas oled nõus ? " " Miks mitte , " andis Luik pisut järgi . " Ainult mul on üks tingimus . " " Missugune ? " küsis Marksoo uudishimulikult . " Ma olen valmis isegi tasuta andma selle talu teie käsutusse , kui vaid Ivar võtab endale kohustuse enam mitte kunagi kirjutada mitte üht rida . Grafomaaniat on maailmas niigi ülearu . " Löök oli nii ootamatu , et Ümiseja ei osanud midagi vastata . Ka Marksoo vaikis , tõenäoliselt kartis , et kui ta midagi ütleb , kuuleb vastuseks hinnangut ka oma andele . " Ma ju ütlesin sulle , pole mõtet siia sõita , " katkestas vaikuse Ümiseja . Ta oleks ehk veel midagi lisanud , kuid teda segas Külliki , kes oli kõndinud ringi ümber maja ning naasis nüüd ebaküdooniapõõsa poolsest küljest . " Kui ilus siin ometi on ! Martin , sa oled õnneseen , et sul on koht , kuhu tulla vanadust veetma . " Kuulnud vastuseks vaikust , ta taipas . " Ma ütlesin teile kohe , et Martin oma talu mingitele ameeriklastele lörtsida ei anna . Ta on romantik . " Romantik ! Vähegi sobivamas olukorras oleks Luik kahtlemata emmanud Küllikit selle komplimendi eest , . " Idioot on ta , aga mitte romantik , " porises Ümiseja . Marksoo heitis kiire pilgu käekellale . " Martin , mõtle see asi hästi läbi , ma helistan sulle mõne nädala pärast uuesti . Kui väga tahad , me võime laulusõnad ka sinult tellida . Külliki , sa vabanda , aga minu aeg hakkab täis saama . " Faasanid vist juba kisasid näljast . " Ma tahan sinuga rääkida , " ütles Luik summutatult Küllikile . " Minge ees , poisid , ma kohe tulen ! " lausus näitlejanna ja daam familiaarselt . Marksoo jättis Luigega hüvasti ja liikus energiliselt auto suunas , Ümiseja järgnes talle , vältides isegi Luige pilku – hiljutine vana sõber ja õlalepatsutused olid unustatud . " Võib-olla läheme tuppa ? " pakkus Luik mitte väga kindlalt – seal oleks tulnud veel vabaneda Tõllasepast . " Ma ei jõua , Martin , ma ka kiirustan linna . Räägime siinsamas . " Nad astusid mõned sammud eemale , vana õunapuu alla . Aega oli vähe ja kaebused vanema õe pihta tuli jätta teiseks korraks . " Kas sina tead , mis juhtus Silveriga ? " küsis Luik ruttu . Mandlisilmad vaatasid talle siiralt otsa . " Muidugi tean . Loominguline krahh . " Luik oli jahmunud . " Mis mõttes ? " " Kõige otsesemas . Ta olevat välja mõelnud süsteemi , mis ei kõlvanud . " Jahmatus aina süvenes . " Mis süsteemi ? Kas mõne arvutiprogrammi ? " " Oh ei ! Bridžisüsteemi . " See oli nii tobe oletus , et kui vestlusteema oleks olnud natukenegi vähem traagiline , oleks Luik kindlasti naerma puhkenud . " Kes sulle seda rääkis ? " Külliki vaatas talle julgelt ja siiralt otse silma . " Silver ise . Ma kohtasin teda ühes kohvikus , paar nädalat enne , kui ... " " Mercedese " signaal vabastas ta vajadusest lõpetada ebameeldiv lause - kaasreisijad muutusid närviliseks . " On aeg . Ciao , Martin ! " Ta suudles Luike kiiresti põsele , astus paar sammu tagasi , lehvitas ja pööras minekule . Poolel teel autoni peatus ta veel korraks . " Kuidas sulle minu trandulett meeldib ? " hõikas ta kelmikalt . " Kanada onu kingitus ! " Ta lehvitas veel korra , läks siis joostes ja kübarat jälle kinni hoides auto juurde ja puges juhi kohale . Luik jälgis " Mercedest " , kuni see Juhan Marabu ehitatud väravast välja sõitis ja käänaku taha kadus ning läks siis majja . Kvartirant seisis , katkine kampsun seljas , keset elutuba ja uuris Saareste sõnaraamatut . " Kas sõitsid lõpuks är-ra ? " " Jaa . Kas tead , kes need olid ? " Tõllasepp tõstis pea , tema üks silm vaatas Luige ja teine ahju poole . " Muidugi tean . Keskpär-rasused . Vean kihla , et Mar-rksoo pole eales kuulnud isegi kahe tegevuse teoor-riast . " " Mina ka ei ole , " mõtles Luik . " Mul on tõsiseid raskusi isegi ühe tegevuse teooria kui ka praktikaga , kahest rääkimata . Toomas Kitse ütleks selle kohta : hõive puudumine . " Tõllasepp , nähes , et Luik edasisi küsimusi ei esita , süvenes uuesti sõnastikku . Kogu tema olekust õhkus rahu ja enesekindlust , otsekui oleks peremees tema , mitte Luik . " Nii see ju tegelikult ongi , " mõtles Luik . Ta tundis , et ei pea siin enam tundigi vastu . Aga kuhu minna ? Udmurtia oli kaugel , Piiter küll lähemal , aga sinnagi ei pääsenud ilma viisata . Vabalt võis sõita ainult üle Läti ja Leedu piiri . Pribaltika , mõtles Luik , kõik , mis mulle on jäänud . Kiiresti küpses tema peas plaan . Kui ta kohe autosse hüppab , jõuab ta parasjagu uneajaks Riiga , magab seal ööd ja sõidab hommikul edasi Vilniusesse . Sinna saabub kolmapäeva pärastlõunal , jalutab veidi mööda linna , joob kusagil kannu õlut , magab jälle ööd , ja naaseb neljapäeva õhtuks vaba Eesti pealinna – et reedel vormis olla . " Tule korraks õue , võta puhtad linad , " ütles ta . Tõllasepp taipas . " Kas juba lahkud ? " küsis ta kurvalt . " Andreas helistas , pean sõitma ujuvat bordelli likvideerima , " valetas Luik kirjanduslikult ja tõttas ees välja . Koda , ehtne , koonusekujuline koda vaatas teravikuga taevasse ja ehkki tuulise ilmaga pääsesid iilid lepaokste vahelt raskusteta läbi , ei kahandanud väike ebamugavus Siniaasa uhkust esivanemate ehituskunsti üle – vastupidavuse mõttes oleksid Carrara marmor või Armeenia tuff tema eluaseme muidugi ületanud , aga kas ka kokkupaneku kiiruselt ja lihtsuselt ? Kui midagi võis vigvamile ette heita , siis vaid ruuminappust : ööseks tuli viini tool tõsta tagurpidi öökapi peale , muidu ei mahtunud lahtirullitud madrats papitükkidega vooderdatud muldpõrandale ära ; kuid askeetlik Siniaas ei nurisenud – väike kaasaegne lisandus , katusele laotatud presendilahmakas kaitses vihma eest , ja kõik muu oli hingerahu kõrval tühiasi . Ta pidas viimseni vastu , ei müünud maha põhimõtteid ja isegi suutis esialgu säilitada vabaduse , ehkki mitukümmend kaitsepolitseinikku teda üle kogu maa taga otsisid - mida veel elult tahta ? Vananaistesuve madal päike soojendas serviti Siniaasa üht näopoolt , tema põlvedel lebas huvitav raamat , kuid mõtted hulkusid mujal . Mitmekümnendat korda tõusis pilk otsekui iseenesest üles ja lausa klammerdus oksatüüka küljes rippuvasse suurde Tallinna kaarti , väikese vaatenurga tõttu oli Siniaasal umbes niisugune tunne nagu lapsena kinos , esimeses reas istudes , ainult subtiitreid polnud tarvis lugeda . Punased nooled märgistasid võimalikke juurdepääsuteid Toompeale . Siit oleks pidanud minema , ja siit , ja siit samuti . Üks rühm mööda Pikka Jalga üles , teine mööda Lühikest , põhisalk Kaarli kiriku juurest ; Patkuli trepi juurde piisanuks patrullist , juhuks , kui kabinet vaksalisse , Moskva rongi peale üritab põgeneda . Et ebaseaduslik valitsus suurepärasest dispositsioonist hoolimata kukutamata jäi , võis Siniaas süüdistada ainult iseennast . Tõsi , tal puudus käsk - aga kes pidi selle andma , kui vana P'Organd halvatuna haiglas lamas ? Siniaas mõtles austusega Pinocheti peale : Tšiili kindralil jätkus otsusekindlust seal , kus Eesti kolonelil sellest puudu tuli . Mida ta õieti ootas ? Soodsat astroloogilist prognoosi ? Jumalad aitavad vaid neid , kes tegutsevad . Nii libises õige hetk peost , edasi ta reedeti omade poolt ja tal veel vedas , et vaist teda kaitses ja ta heitis öösel koikusse , saapad jalas . Kui garnisonikoridoris kajasid sammud , taipas ta kohe , et tuldi teda vahistama ja hüppas välkkiirelt aknast välja . Viis ööd murdis ta läbi tihnikute ja sumpas läbi soode , koidu ajal kraapis kokku risuhunniku ja puges loojakuni peitu , kuni lõpuks jõudis eesmärgini - kohta , kus teda ei oodatud , aga kuhu ta ometi võis julgelt tulla . Siniaas teadis hästi Luige nõrgimat külge , truudust vanadele sõpradele . Ta küll aimas , et reetmisplaani võis koostada sama mees , aga ta polnud rumal ja taipas Luige tagamõtet – päästa tema elu . Nad mõlemad teadsid , et kui garnisoni oleks rünnatud , võidelnuks Siniaas viimase padrunini . Luik kahvatas silmanähtavalt , kui tema kartulimaal käsi laiutav üleliigne hernehirmutis äkki liikvele läks ja räbaldunud kolonelivormis Siniaasaks osutus , kuid kogus end kiiresti ja etendas meisterlikult siirast jällenägemisrõõmu . " Ma mõtlesin juba , et sa põgenesid Lätti ! " ütles see osav teeskleja , kes omal ajal isegi KGB üle mängis . Kutset kolida vanaisa Juliuse talu raamatukogutuppa Siniaas vastu ei võtnud , ja siis mõtleski Luik poeedile omase leidlikkusega välja plaani paigutada põgenik metsa , kuni ažiotaaž tema isiku ümber vaibub ja võib hakata rääkima amnestiast . " Nüüd sa oled nagu Lenin Razlivis , " itsitas Luik , kui nad koja valmimise puhul õllepudeli avasid , ja Siniaas muigas leplikult , tundes , et keerulise vabadusvõitluse jooksul minetatud huumorimeel hakkab tasapisi tagasi tulema . Niisiis võinuks ta oma praeguse eluga päris rahul olla , kui mitte mure rahva ja riigi pärast . Järjekordselt lasksid eestlased end tüssata , valele arenguteele juhtida . Restitutsioon - nii nad rääkisid , kõik , kes Toompeal ; aga ainult Siniaas teadis , kui vähe see loba maksab . Vabanenud ühe võõra väe haardest , asusid spiiker ja tema lähikondlased kaasasündinud truualamlikkusega otsima uut peremeest , pöörates pilgu loomulikult sinna , kus indogermaanid oma tarbimiskultust edendasid . Esimese Vabariigi pärandist valiti välja kõik kõige vastikum : kadaklus , protestantism ja urbanism , sootuks jäeti unarusse kaugem minevik – kuldne kaheteistkümnes sajand . Taastati valdasid , selle asemel , et võtta administratiivseteks üksusteks muistsed kihelkonnad.Tähistati jõulusid , unustades , et selle kombe tõid siia tule ja mõõgaga ristirüütlid . Spiiker , silinder põlvedel , valge siidsall kaelas , tukkus sakslaste ehitatud gooti kirikus , kuni orel eesti kõrvale võõraid koraale undas , või pidas tundidepikkuseid kihutuskõnesid Euroopasse kuulumisest , tema ritoorika varjus aga ujutasid juuretud saamamehed maa üle Coca-Cola ja onu Beni kastmega , nii et Munamägi enam välja ei paistnud . Kas selleks võitles Siniaas nõukogude võimuga , et näha smokingus harjuskeid priiskamas ? Siniaas mühatas mõttes põlglikult ja langetas pilgu raamatule , mille lehed aeg-ajalt tuulevines kahisesid . Kui juba eeskuju võtta , siis pigem sellest , vanast ja targast idamaa kultuurist ! Praegused sakslased ja inglased külmetasid alles koopas , kui hiinlased juba riisipaberile hieroglüüfe maalisid ja püssirohtu paugutasid . Ja mida vääris nende kunst tulla toime ilma sõdadeta , kui mannetu nägi selle kõrval välja Euroopa verine ja mõttetu ajalugu ? Üks mõttetera köitis otsekui kogemata tema tähelepanu . " Mõõk on hea relv , aga sõna on parem . Sõna on hea relv , aga usk on parem , " luges ta aastatuhandete tagust maksiimi , ja kui lause sisu temani jõudis , tundis , kuidas sisemust läbib sähvatus , kõik lööb helendama ja omandab tavatu selguse . Kas polnud eestlaste õnnetustes süüdi elujõulise religiooni puudumine ? Võis ironiseerida Jeesuse imetegude üle , paljastada indogermaanide kahepalgelisust ja kritiseerida standard-eurooplase mentaliteeti - see kõik oli õige , kuid , nagu öelnuks Lenin , mitteküllaldane . Rahvale meeldisid teravad naljad , kuid veel enam vajas ta positiivset programmi . Midagi , mis mõjuks mitte mõistusele , vaid tunnetele . Kuulutada pelgalt , et tuleb elada nii ja mitte naa , tähendas võidelda tuuleveskitega . Ühtki argumenti ei austata , kui seda ei toeta religiooni autoriteet ; anna mulle usk , ja ma muudan maailma teistsuguseks . Äkki peitus tema kaotuse põhjus vales strateegias ? Ta sammus enesekindlalt võimuregaalide suunas , veendunud , et rahvas jagab tema mõtteid ja kriitilisel hetkel toetab teda ; kuid seda ei juhtunud . Võib-olla pidanuks enne muutma inimeste teadvust ? Aga kuidas ? Kust leida religioon , mida austaksid kosmoseajastu lapsed ? Ükski ülemaailmne konfessioon ei kõlvanud , sest pöörduda nende abi poole tähendanuks loobuda identiteedist , ürgne Taara-usk aga oli nõrk , välja arenemata , rajanes seitsmesaja aasta tagustele naiivsetele kujutelmadele . Pikker ja Kõu , metsa- ja jõevaimud tundusid veidratena isegi lasteraamatu lehekülgedel , mis veel rääkida täiskasvanutest , kes loevad ulmekirjandust ja usuvad Suurde Pauku , mitte aga šamaanide loitsu . Oli vaja uut ideed , mis ühendaks boreaalse ja kaasaegse teadusliku maailmavaate , aga kust seda võtta ? Mingi mõte liigutas end temas , kuid kadus nagu arglik metsloom tagasi teadvuse sügavustesse , sest enne tabas vana vabadusvõitleja terav kõrv ära oksapragina . Masinlikult sirutus käsi öökapi sahtli suunas , kus lebas Surmapataljoni komandöri revolver . Sammud lähenesid , tulija ei hoolinud konspiratsioonist . Lepavõsast hakkas paistma tuttav mehekogu , madalamal , rohu kõrgusel läikis päikeses tšao-tšao ruuge karv . " Seis ! Kes tuleb ? " Luige jalg jäi õhku rippuma , üheaegselt temaga tardus ka peni . " Omad . " " Parool , " nõudis Siniaas . " Penikoorem . " " Lumesahk , " sõnas Siniaas ja langetas revolvri . " Läki , Sokrates , " lausus Luik . Nad läbisid lühikese vahemaa lagendiku keskel seisva šalaš'ini ja peatusid paari sammu kaugusel Vladimir Iljitšist...vabandust , Valdur Siniaasast . Sokrates asetas taguotsa rohule , ajas lilla keele suust välja ja hakkas lõõtsutama - võsas rebasejälgi ajades läbis ta kümme korda pikema metraaži kui peremees , kes praegu võttis turjalt seljakoti , nööris selle lahti ja hakkas välja tõstma provianti . " Leib , sink , juust ... " loetles Luik . Siniaas vaikis . Talle ei meeldinud Luige närvilisus ; ega ometi ... ? Kuid samas peletas ta kahtluse kõrvale – kui vana semu oleks talle nuhid kannule juhatanud , poleks ta siin . Seljakoti põhjas kõlksatas midagi . Luik kobas pauna soppides ja tõi efektse liigutusega , nagu fakiir lagedale kaks õllepudelit . Võeti istet teine teisel kännul , rüübati esimesed sõõmud , siis alustas Luik nutulaulu : " Täielik katastroof ! Leda surus mulle täna noa kõrile : ähvardas , et kui ma neid alevisse ei koli , kutsub ta vennad appi . Tal olevat kõik kokku lepitud , korter ootab , Öö hakkab käima esimeses klassis . Ma palusin tal nädala kannatada , aga sa tead ju naisi - kui nad midagi pähe võtavad , ei peata neid isegi koolera . Nüüd ma ei ei kujuta üldse ette , kuidas siinset elu korraldada , hea küll , sulle ma toon dekaadi proviandi kätte , aga kes Sokratest hakkab toitma ? Ja mida ma kõige rohkem kardan - Leda pikka keelt . Ta vandus küll kogu eesti mütoloogia nimel , et ei õhka kellelegi sinu siinviibimisest , aga kas naisi tohib usaldada ? Mina igatahes tema eest ei vastuta . Ainult tema täieliku äralõigatusega tsivilisatsioonist saab seletada , et terve Eesti veel ei tea , kus Surmapataljoni komandör end peidab . Ledal lihtsalt polnud seda uudist kellelegi peale hiirte jutustada . Aga juba järgmisel päeval peale tema alevisse kolimist võime me sinu varjupaiga saladuse liigitada polišinelli omade kilda . " Luik jäi vait , nagu oodates , et Siniaas midagi ütleks , esitaks mingi omapoolse ettepaneku või vähemalt jagaks tema muret , kuid vana semu ei kiirustanud arvamust avaldama . " Katastroof number kaks , " jätkas Luik . " Juhanile pandi sulg sappa . Formaalselt sinu pärast , aga ma ei soovita sul seda väga südamesse võtta - tegelikult olid sina üksnes ettekääne , spiiker otsis juba ammu põhjust , kuidas temast lahti saada , ta segas neid ikka kõvasti . " Siniaas ei vastanud jälle midagi . Kõik , mis Luik rääkis , justkui ei puudutanudki teda . Luik isegi vihastas - mis see siis tähendab , tema riskeerib töökohaga , peidab oma metsas ohtlikku mässulist , ja too käsitleb seda kui midagi loomulikku ? " Aga täielikult meid uputada neil siiski ei õnnestunud . Vaata . " Luik pistis käe pintsaku põuetaskusse , tõmbas taas fakiiriks ümber kehastudes lagedale neljaks murtud paberilehe ja ulatas Siniaasale . " Selle kauples Juhan spiikrilt välja kompensatsiooni korras , " lausus ta uhkusega . Siniaas asetas pudeli kännu kõrvale maha ja harutas paberi tõsise näoga lahti . " Armuandmispalve , " oli trükitud lehe keskele suurte tähtedega . " Spiiker nurises küll , et mis Euroopa Assotsiatsioon ütleb , kui me relvastatud vastuhaku juhi vabadusse jätame , aga Juhan raius nagu rauda - muidu tema omal soovil ei lahku . Tekst on parlamendiga kooskõlastatud , jääb vaid alla kirjutada . " " Kes selle koostas ? " tundis Siniaas huvi . " Andreas Habitus , ta tuleb Juhani asemele , " valetas Luik kiiresti - ta ei saanud ometi tunnistada , et Andreas ei oska konstrueerida vähegi loogilist teksti ja ta pidi selle sõna otseses mõttes musta töö ise ära toimetama . Saabus närvesööv hetk : Siniaas polnud mees , kes rõõmustaks võimaluse üle kelleltki armu paluda , ta ei kartnud isegi KGB-d , miks pidi ta reetma oma põhimõtted nüüd , kus teda kiusas taga riik , mille vabaduse eest ta ise oli võidelnud ? Kuid midagi väga olulist oli vahepeal muutunud . Kõhklematult sirutas Siniaas käe kolonelivormi rinnatasku juurde , võttis selle külge kinnitatud pastapliiatsi , asetas talle alandavana näima pidava dokumendi põlvele ja vedas paberi alaossa hoogsalt pika segase juti , mida tuli ilmselt käsitleda allkirjana . " Mul on ettepanek , " lausus ta , Luigele lehte tagastades , " ma olen nõus peni toitmise kaheks nädalaks enda peale võtma , kui sa lubad mul vastutasuks kasutada sinu raamatukogu . " " Aga muidugi ! " rõõmustas Luik , et kõik nii kergelt lahenes . " Minu pärast võid sa sinna jäädagi . " Siniaas raputas pead . " Mul on omal ka maja olemas . " Ta teadis juba , missugust ilmutust eesti rahvas vajab – seda , et ta on pärit Universumi lõpmatusest . Kahest nädalast pidi piisama , et läbi töötada Luige raamatukogus tolmav rikkalik astronoomia-alane materjal ja valida tähtkujude seast üks , kus kunagi aastatuhandete eest sündisid temagi esivanemad . Lehvitanud Kristiinale ja Andresele , ootas Tiia ära , kuni mõlemad kadusid lifti , tõmbas ukse kinni ja seisatas nõutult . Siis niisugune oligi koduperenaise elu ! Lapsed kooli , ja edasi – täielik vabadus . Tahad , lehitse seltskonna-ajakirja , tahad , vaata televiisorit , tahad , vedele niisama diivanil . Ainult et ükski nendest tegevustest ei kutsunud esile muud peale põlastuse : seltskonna-ajakirju ei lugenud Tiia põhimõtteliselt , televiisorist näidati üksnes juhme seriaale , diivanil aga vedelegu need , kes millekski muuks ei kõlba . Ta läks kööki , valas endale kohvi , istus ja sirutas käe sigaretipaki järele . Vana halva harjumuse juurde naasis ta juba tükk aega tagasi , kui pinnis Kullamaalt olulise ülestunnistuse . Hulk aastaid veetsid nad nädalalõppe koos , aga äkki märkas Tiia , et juba mitu laupäeva vabandab Jürgen end välja kohustustega perekonna ees . See meenutas talle kangesti üht vana anekdooti : " abikaasale ütle , et lähed armukese juurde , armukesele – et koju , aga ise – tööle , tööle ! " , ainsa vahega , et Kullamaal polnud kombeks öösiti kirjutuslaua taga küürutada ; niisiis tekkis vägisi küsimus , kas asjasse pole segatud veel üks naine , kelle olemasolu tema , Tiia eest varjatakse ? Kahtlused leidsid kinnitust , kui ühe esmaspäeva hommikul sirutas pikad koivad Kullamaa autost välja hiljuti värvatud blond sekretäripreili . Targa naisena ootas Tiia mitu kuud ilmselge vaimse mesalliansi purunemist , aga lõpuks tüdines ja küsis otse : " Jürgen , sa oled vist armunud ? " Kullamaa punastas , hakkas hõrenenud käharaid siluma , aga lõpuks möönis - jah , juhtus niisugune lugu , näed , vana mees , aga varsa aru . " Kas võib kõne alla tulla , et su noor südamedaam ühel päeval mind peale voodi ka kabinetist välja üritab süüa ? " jätkas Tiia avameelselt , kuid Kullamaa vandus , et see olevat täiesti võimatu , ta mõistab liiga hästi , kui vajalik Tiia temale on - parem käsi , asendamatu inimene ja nii edasi . Ja naised on ikka lollid , muigas Tiia sigaretti pahvides mõrult , sest ta jäi Kullamaad uskuma . Millele ta lootis - rivaali rumalusele ? Muidugi , silmaringi poolest meenutas blondiin kohviku ettekandjat - kuid kavalust tal jätkus , ta tuli toime isegi sellega , mis Tiial ei õnnestunudki , lõhkus Kullamaa perekonna . Loogilise sammuna järgnes nõunik Metsa väljatõrjumine minister Kullamaa liigsest lähedusest , ehk teiste sõnadega koondamine . Kas Tiia nooruses vähe romaane oli lugenud , et mitte teada , mismoodi kirg teatud eas mehi idioodistab - teda solvas muu . Tema ja Kullamaa suhted ei piirdunud sellega , mida nimetatakse armastuseks , need olid palju sügavamad : mõtte- ja võitluskaaslastena seisis nad aastaid kõrvuti , säilitades teineteisele truudust nii headel kui rasketel aegadel . Tiia ei reetnud Kullamaad siis , kui lõhenes Üldrahvalik Liikumine , ega siis , kui neid tabas häving järjekordsetel valimistel ning armukese poliitiline karjäär rippus niidipaela otsas . Kes paitas tol kohutaval ööl hüsteeritseva parteijuhi pead , kes rahustas teda , sisendas uut jõudu , kas pikajalgne blondiin ? Ja nüüd , kui Kullamaa reiting oli kasvanud kõrgemale kui kunagi varem , saadeti Tiia lihtsalt erru . Vihaselt kustutas ta sigareti aastaid tagasi Dombaist ostetud keraamilisse tuhatoosi . Halisemine ei viinud kuhugi , parem alustada uut elu . Ta tõusis ja hakkas koristama . Esmalt pesi ta nõud , siis läks tuppa ja rassis mõnda aega tolmuimejaga . Kirjutuslaual valitses paberiuputus , nii et järgmisena otsustas Tiia seal eeskujuliku korra luua . Ühe kausta vahelt libisesid välja viimase konverentsi fotod - tema ja Kullamaa , ning ta tõi raamaturiiulilt fotokarbi , et ebameeldivad mälestused silma alt kõrvaldada . Avas kaane - ja märkas pulmapilte . Minevik tungis olevikku , südamelöögid kiirenesid . Kui noored nad olid nendel fotodel , tema , Sergejev ja külalised ! Sören Hallik tõstmas šampuseklaasi - vist see hetk , kui ta kõnet pidas . Kes võis siis aimata , et nende ees seisab tulevane linnapea ? Punahabe Toomas Kitse kasvatab kolme poega ja küllap filosofeerib nagu varemgi – Tiia polnud teda ammu kohanud . Nagu ka Merlinit , kes pärast lühikest triumfi kaotas parlamendisaadiku koha ja kadus poliitikast . Huvitav , millega ta tegeleb ? Madis Lambert , Neeme Pärn ja Silver Luik töötasid edasi Instituudis , Ülle Luik sekeldas mingis riigiasutuses ja pidas suveniiripoodi , Violetta Väli oli asutanud kirjastuse , Tiit Rebasest ei teadnud Tiia samuti midagi ; mis muud , kui luuletas . Vanemad ... Isa matsid nad pool aastat tagasi , ema tervis jättis samuti paremat soovida . Täditütar vireles , maal käis elu aina alla . See polnud Tiia ja Kullamaa süü , nad võitlesid lõpuni restitutsiooni vastu . Kas siis nõukogude ajal inimesed ei töötanudki , ei loonud midagi ? Kui Murel Deemant poleks osutunud reeturiks , kui ta poleks sõlminud sobingut natsionalistidega , oleks kõik võinud teisiti minna . Väike Diana ulatus nende pulmade ajal vaevalt lauani , aga nüüd käib juba ülikoolis . Tiiale meenus , et täditütar palus leida neiule mingi töökoht . Selline , mis ei segaks õppimist ja kus kindlasti oleks arvuti . Ta muigas taas mõrult : nüüd ta enam vaevalt kedagi aidata suudab , ise töötu . Ja lõpuks : peigmees ise . Väike okas liigutas end Tiia sisemuses ja torkas talle ... kas just südamesse , aga sinna lähedale küll . Natuke ta siiski eksis Pauluses . Kui saabus iseseisvus ja algas venelaste tagakiusamine , arvas ta , et Sergejev repatrieerub - nii inertsele inimesele võis uus , dramaatiline olukord kurvalt lõppeda . Koondatakse , satub võlgadesse , joob ennast murest ja alandusest põhja ... Aga ennäe , kõik läks teisiti – Sergejev sooritas peadpööritava tähelennu , juhtis vene parteid , esines televiisoris , sõitis ringi mööda maailma . Laste jaoks jäi tal aega aina vähem ja vähem . Polnud sugugi võimatu , et ühel heal päeval pakutakse talle näiteks vähemusrahvuste ministri portfelli . Muidugi , presidenti või isegi spiikerit ei tule temast kunagi – kuid kas Jürgengi nii kaugele jõuab ? Mõte , jõudnud ringiga tagasi Kullamaani , surus maadligi , pigistas nagu mahlapress , ja Tiia ei suutnud või ei tahtnud enam sisemuses pulbitsevaid pisaraid tagasi hoida . Minuti jagu lubas ta endale õigust nutta nagu naine , siis nuuskas nina ja leidis , et on juba piisavalt naeruväärne . Tuli midagi ette võtta , aga mida ? Tuba kraamitud , nõud pestud - kas sõita külmkappi täitma ? Ta ei mäletanudki enam , millal ta viimati rahulikult poes ringi vaatas – alati üks kiirustamine , ajapuudus . Puistanud fotod karpi ja loputanud nägu , hakkas ta riietuma . Väljas paistis päike , puhus soe tuul , autogi käivitus vaevata , ja tuju paranes . Rooli taga Tiia palju ümbrust ei uurinud - möödunud aastal ta juba korraldas hajameelsusest väikese avarii . See-eest kaubahallis rahuldas oma uudishimu küllaga . Aeglaselt liikus ta , käru enda ees lükates , lettide vahel , mis lausa ägasid vorstirõngaste ja juustukerade raskuse all . Kas võis seda küllust võrrelda nõukogude aja vaesuse ja räpasusega ? Uhkelt mõtles Tiia , et kübeke on toimunud muutustes temagi teeneid . Iseregulatsioon , mida Jürgen propageeris juba kakskümmend aastat tagasi , kandis rikkalikku vilja . Tõsi , hinnad jahmatasid . Koondamistasust niimoodi kauaks ei jätku . Kuidas pidid toime tulema need , kelle palgad Tiia omani ei küündinud ? Ja pensionärid ? Võib-olla oli Sergejevil õigus , kui ta väitis , et eestlaste protestantism kujutab endast täiesti formaalset nähtust ? Kristlased peaksid eeskätt mõtlema ligimese peale , aga siin alustasid parlamendisaadikudki tööd sellest , et määrasid esmalt kindlaks enda palga – ja korraliku . Jah , Sören Halliku deviis : " Nõrgemad isendid surevad välja ! " kehtis praegu hoopis rohkem kui varem . Nõukogude võim ei suutnud küll edendada tootmist nii , et maailmas konkurentsi pakkuda , aga masendavast vaesusest ta inimesi säästis . Miks siis niisugune , eetiline majandussüsteem kokku varises ? Kas küsimus oli ainult selles , nagu seletas Sergejev , et plaanimajandus on teoreetiliseltki võimatu ? Ei , hävingu põhjus peitus muus : sotsialism ei soovinud arvestada faktiga , et inimene on oma loomuselt egoistlik ja ahne olevus , ta püüdis teda ümber kasvatada , sundida tööle teiste heaks , aga vastuseks nägi vaid trääsa . Praegune kord seevastu lausa kultiveeris egoismi , inimlikkus taandati igaühe eralõbuks . Tahad , toeta lähedasi , tahad , ela ainult naudingutele . Viimane sobis noortele – ja eks uus maailm kuuluski neile . Vanemad pidid rahulduma jäänustega poegade ja tütarde peolaualt . Süüdistada polnud selles kedagi : nende põlvkond andis vabatahtlikult võimu üle lastele ja , nagu öeldakse , ükski heategu ei jää karistamata . Lihtsam oli nendel , kes olid kahekesi – nagu Silver ja Ülle . Temal terendas ees nukker vanadusüksindus – leida praegu , neljakümne viienda sünnipäeva künnisel uus elukaaslane tundus enam kui väheusutav . Linn kubises noortest naistest , sellistest , nagu pikkade koibadega blondiin , miks pidi üks normaalne mees valima vanamoori ? Ja ebanormaalset ei tahtnud jälle tema . Otsekui iseenesest naasis mõte Sergejevi juurde . Kas nad oleksid kõigest hoolimata võinud kokku jääda ? Varem oleks Tiia vastanud veendunult " ei " , kuid viimased sündmused tekitasid temas kõhklusi . Kes teab , kes teab . Muide , võib-olla pole veel hilja . Nad said siiani hästi läbi , alles eile helistas Paulus ja kutsus teda koos lastega oma sünnipäevale . Tühjade kätega sinna minna ei sobinud – ja Tiia seadis sammud veiniosakonda . Siin sattus ta hätta : valik oli liiga suur . Prantsuse , itaalia , hispaania , isegi Lõuna-Ameerika ja Lõuna-Aafrika veinid , valged ja punased , kuivad , poolmagusad ja magusad . Nõukogude ajal kiljusid õnnest , kui sattusid " Murfatlari " peale , tavaliselt pidi leppima " Aligote " või " Riislingiga " . " Tsinandali " kujutas kuninglikku ostu . Ta polnud ainus , kes ei osanud orienteeruda pudelite sõjaväelikus rivis – veidi eemal arutas üks paarike emotsionaalselt sama küsimust , ainult vene keeles . Naine sädistas , kiitis kord üht , kord teist marki , mees jahutas tema entusiasmi maha irooniliste repliikidega , mille intonatsioon oli nii põrgulikult tuttav . Tiia tundis , kuidas ta sisemuses läheb kõik külmaks . Ta eemaldus ettevaatlikult , et mitte endale tähelepanu pöörata , kuni kõrge jahuriiul ta varjas . Uhkust maha surudes piilus ta selle tagant , kellega Paulus nii koduselt , perekondlikult vestleb . Temast noorem see naine küll ei olnud , pigem vastupidi , aukus silmaalused kõnelesid mitte kõige õitsvamast tervisest – aga kui elurõõmsalt ta kudrutas , missuguseid armastavaid , jumaldavaid pilke tõstis Sergejevi poole , kes vastas heatahtliku , üleoleva armulikkusega . Korraks allunud nõrkusele , kutsus Tiia end kohe korrale . Veinipuudust sünnipäevalauas ei pidanud kartma , niisiis võis kaubareisi lugeda lõppenuks . Ta põgenes poest , et teda ei märgataks , ja ohkas kergendatult , kui päike silmad pimestas . Autosse istunud , rahunes ta lõplikult . Pea töötas paremini kui tavaliselt , ja ta taipas , et šokist oli kasu - see kutsus esile tugeva , elujõulise reaktsiooni . Otsekui iseenesest koondusid mõtted , ja hakkasid moodustama tegevusplaani . Esiteks tuli viivitamatult vabaneda koduperenaise staatusest . Ta sõidab koju ja helistab ... näiteks Sören Hallikule . Linnapea viskles küll korruptsioonisüüdistuste küüsis , kuid nii palju tal ikka mõjujõudu jätkub , et leida vanale kolleegile ja võitluskaaslasele töökoht mõnes erafirmas . Kusagil , kus peab rabama hommikust õhtuni , aga kus makstakse head palka . Kui ta ongi määratud lõpetama elupäevad üksi , siis vähemalt jõukana . Otsustanud , käivitas Tiia mootori.Ta ei kahelnud , et saavutab oma eesmärgi . Ja täditütre palve täidab samuti , Diana on tore tüdruk , teda on lihtne soovitada . Kas Lambert-Humbert söandab talle ära öelda , kui ta tema poole pöördub ? Vaevalt . Erafirma , kuhu Tiia tööle läheb , võib ükskord vajada teaduslikku konsultatsiooni .