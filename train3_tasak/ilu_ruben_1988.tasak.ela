kirjak	ilu_ruben_1988.tasak.ela	Imbi oli perifeeriast pärit ega teadnud , kus asub Tallinnas laulukaar , mille all pidid toimuma kuulsusrikkad öölaulupeod . Rahvas oli endalt heitnud uinutava ikke , vabadus kütkestas inimeste meeli , tõrvikute öises kumas lauldi pühasid laule . Tütarlapsed kandsid lühemaid seelikuid ja olid julgemad . Imbi ei kandnud lühemat seelikut , sest tema isik tekitas poiste seas niigi sebimist ja jahmerdamist . Peegli ees , kus provintsilinna kooliplikad end peale tunde sättisid , ilmus alati paar poissi , kes üksteist vaevumärgatavalt küünarnukkidega ribidesse tonksates püüdsid Imbile mantlit selga aidata või teda vähemalt puudutadagi . Niisugust imeõrna silmade tooni nagu Imbil ei olnud ühelgi teisel plikal : tema pilku kohates tundus , nagu oleks vaadatud otse taevasse . Kui hakata Tartust Peipsi poole astuma , võib veenduda , et nii helesiniseks värvivad vahel oma lihavõttemune kohalikud venelased , lisades akvarellile ohtralt vett . Peegli ees , kui Imbile oli mantel selga aidatud , järgnes omalaadne tseremoonia : neiu küsis kella . Ta võttis poisi randme ja vaatas . Sel oli tulemust : ta keeras nood , kes tal niikuinii andunult sabas käisid , viimse vindini üles . Kooli tantsupeol toimus midagi hoopis hullu . Mõned tüdrukud tõmbusid nurka , vaatasid õelalt Imbi poole ja sosistasid . Oli neid , kes Imbit iial ei teretanud . Imbi aga oli natuke hajameelne ja veidi lühinägelik , ei märganud või ei viitsinud märgata suguõdede intriige . Kui asi väga hulluks läks , puges ta mõne sõbranna selja taha . Mõned teadlased ütlevad , et naiste seltskonnas läheb asi alati hulluks , rivaliteet võib muutuda kohati lausa veriseks . Aga teised teadlased jälle seda ei kinnita ja arvavad , et asi jääb niiöelda nükete tasemele . Mõnede poistega oli tantsupeol asi siiski tõsine . Imbi herilasepiht , blond juustevoog ja seelikuvärvi järgi võõbatud ripsmed panid mõnel kogenematul maapoisil hambad nii plagisema , nii et ohver tõmbus heitunult kõrvale , pani mingi luuletuse paberile ja viis selle järgmisel hommikul koos tulipunaste roosidega meeltevallutaja ukse taha . Kui imelik see ka ei tunduks , liikus ta kõigest hoolimata tihtipeale üksi . Ta pidi võõras linnas tuttavatega kokku saama , sest ta ei teadnud , kus asub lauluväljak ja kus toimuvad öölaulupeod . See üksiolek polnud muud , kui hirmsa õppimise tagajärg : kes palju õpikutesse süveneb , peab lõpuks üksinda välja minema . Imbi sai Balti jaamas takso peale . Ta valis illegaali meenutava , mitte ametliku takso , et ka lihtsad kodanikud rohkem teeniksid . Puuladvuse veretas päike , auto sõitis edasi tasase käiguga . Taksojuht oli karmi näoga ja lõunamaist tüüpi , tema karvased käed liikusid närviliselt . Sohver vahetas elegantselt käiku , mootor vuras ja klient sättis end mugavalt sisse . Ikka käekott paremale ja käsi vasakule põlvele . Sohver huvitus , kas tütarlaps tahab laulupeole sõita . Ja küsis , miks eestlastel nüüd nii tihti laulupeod on . Imbi oli hetke vait . Aga siis tuli tal hulgaliselt vene keele sõnavara meelde . Ta vastas , et nelikümmend kaheksa aastat nõukogude okupatsiooni on lausa linnutiivul läinud , ent eestlaste rahvusteadvust pole see asjaolu summutanud . Ta mainis Tartu rahu kui eestlaste iseolemise võtit ning lisas , et Euroopas ei ole rahvust , kes ei tahaks elada omaette , teistest riikidest ja rahvastest sõltumata . Autojuht vahetas aga jälle käiku ja küsis , mis ühisel elul suures Liidus ometi viga on . Süüa on , ulualust ja tööd jatkub kõigile . " Kui kogu aeg ainult " haisvasse " Läände vaadata , siis võib küll näha , et poed on seal kaupa täis , aga kui me sealset elulaadi tahame üle võtta , siis tuleksid kaasa ka keskkonna armutu saastamine , kodutud ja töötud . Pappkastis ei taha ju keegi elada , ega ju ? " Imbi tundis , et ta peab selle üle hoolikalt järgi mõtlema ja siis veel lähemalt selgitama eestlaste poliitika demokraatlikku iseloomu . Mõtlemine ei läinudki seekord kaua , ta leidis kohe vajalikke sõnu . Sõnas , et kui eesti rahvas saab omal maal kõike ise määrata , siis jääb too rahvas alles , vastasel juhul ähvardab lakkamatu migratsioon murda ta selgroo . Segaabielude tulemusel kujunevat siis välja uus rahvus , mis ei ole sisuliselt ei eestlased ega venelased ja see olevat väga halb . Loomulikult on neis lausetes palju keerukaid grammatilisi nüansse ja võib-olla ei õnnestunud Imbil kõik väljaöeldu kõige paremini , kuid mõte pidi igatahes saama arusaadavaks . Juba nad olidki lauluväljaku lähedal . Ilus öine sündmus oli just algamas , seepärast olid kõik sealsed parkimisplatsid autodest-bussidest lausa ummistunud . Sohver vabandas , et ta peab õige peatumiskoha leidmiseks veidi edasi sõitma . Kohe välja ei saa , sest tihedas liikluses nii kaua ei peatuta . Nii nad siis keerasidki võsa vahele , kus asus üksiku majani viiv tee , ainus ürgne ehedus paisuva Lasnamäe veerul . Imbi arutas poliitikat edasi , ta oli jõudnud tõdemuseni , et ühe partei rezhiimi puhul lakkab igasugune demokraatia lõpuks täiesti . Missugune pimedusega löödud piiga , juba keerati võpsikusse , aga tema ajab ikka oma juttu , otsides samal ajal raha ! Tema lihtsalt küsib : " Kui võim on rahva käes , kelle käes ta siis on ? " Taksojuht vaatas talle vidukil silmi tõsiselt otsa . Mida oli ta vaates rohkem , kas üllatust , et keegi võib olla nii naiivselt julge , või tõdemust , et see fa ? istiplika tuleks ära vägistada ? " Libu sihuke , mis parteisüsteemi sulle veel vaja on ? " Sohver hakkas jõuliselt asja kallale , ikka mõlema käega , nii et kaassõitjal ribid raksusid ja tüdruk lohises autoistmel edasi-tagasi . Toimingule tulnuks näiliselt kasuks ohvri pea löömine vastu armatuurlauda , kuid teadvusetu plikaga ei olnud midagi peale hakata , " tõeline kaif " oleks sel juhul jäänud mehest kaugele . Rublasid oli kukkunud nii istmele kui põrandale . Labiilse närvisüsteemiga noormehed , keda Imbi oli koolis kütkestanud , kahvatunuksid seda kõike nähes . Võibolla nõustunuksid nad enda sajakordse läbipeksmisega , et aga mitte näha seda pilti . See pole just sadu tuhandeid aastaid nii , aga rõhuvale enamikule meestest on naise kaitsmise mehhanismid " sisse ehitatud " , vägistaja aga on kurjategija . Pääses lahti hele kisa ja ohver jäeti peagi rahule , sest aken oli lahti ja kõik hästi kuulda . Sohvri silmad olid punnis ja hiilgasid iseäralikult . Imbil oli käsi paigast ära . Käega juhtus õnnetus ajal , mil ta püüdis ründaja kätt maha suruda või vastu mingit nurka lüüa . Imbi küsis tema käest , miks ta nii agressiivne on , viskas talle rahatähed näkku ja kobis kähku sõidukist välja . Siis hakkasid trummid põrisema , kuna Tõnis Mägi esitas oma suurepärast laulu . Neiu jaoks jäid metsa veerde jäetud autot meenutama valutav käsi , kortsus seelik ja ette nähtud vormist välja jooksvad sukasilmad . Kus enne oli korralik palistus , oli nüüd volt , viltune nagu Orioni vöö öises taevas . Nutmise aeg . Tund aega hiljem ütles traumapunkti valvearst : " Närvikeskuse juurest on küll natuke paistes , aga liikuvust on käel küll . Kas see on löögi tagajärjel tekkinud ? " " Ma kaklesin , " vastas Imbi ja neelas paar pisarat . " Ja sõrmanukkidel on samuti nahk marraskil . Ega see ometi ei olnud vägistamiskatse ? " " Ma surusin sellel mehel käe maha , " ebales Imbi , kes ei olnud suurt harjunud valetama . " Oleksite pidanud miilitsasse teatama , " andis tohter nõu . " Palun öelge , " nõudis Imbi , " veel midagi teaduslikku . Mulle meeldib , kui mehed on arstid , eriti valvearstid . " Doktor vaatas Imbit läbi prillide ja siis veel läbi luubi . Ilus tibuke , arutles ta endamisi . Tahab vist teisele ringile minna ? Ta tihtipeale langetatud laud ja keskendunud pilk kõnelevad temas moodustuvaist maailmavaate algmeist , mõtles ta veel . Tüdruk aga kurtis samal ajal , et tal ei ole üldse jõudu , " huvitav , millest see küll tingitud on " . " Ostke endale kolmekilosed hantlid , " soovitas doktor , " küll te siis näete , kuidas jõud tuleb ja käed tugevamaks muutuvad . Pealegi on praegu käimas perestroika , meie ühiskonda ilmub täies hiilguses kristlus , samuti mehelikkuse ja naiselikkuse kriteeriumid . Ja need ütlevad , et naine ei pea midagi ülejõu käivat tegema . Selleks on mehed , kes tõstavad raskeid kaste ja tulistavad kõiksugu relvadest . " Sellest on nüüdseks möödunud kaksteist rasket aastat . Kõik on muutunud . Arst lamab nüüd rahulikult oma kajutis Utö saare lähistel merepõhjas ega ütle enam kunagi midagi teaduslikku . Ja kunagine taksojuht on osaliselt kleepunud ühe Novgorodi maja seinale , mille ees permikad korraliku plahvatuse korraldasid . Aga Imbi on muutunud veelgi kaunimaks . Nii kauniks , et mul on lausa kahju , et ma teda kusagilt leida ei või .