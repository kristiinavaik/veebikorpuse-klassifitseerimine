kirjak	ilu_ahasveerus.tasak.ela	Kõik raamatus kujutatud tegelased ja sündmused on ilukirjandusliku mõttekujutuse vili ning nende võimalik sarnasus mis tahes reaalsete isikute ja sündmustega on juhuslik kokkusattumus , mille eest autor ei saa endale vastutust võtta . Tudengid ? Tudengid olid siinkandis-sealkandis ( kodukandis ) rahvapärimusi kogumas käinud , aga kui ma arhiivi antud ekspeditsioonipäevikutes oma perekonnanime kohtasin , mõtlesin : nende juures mitte . Mis neil ikka rääkida oli , kui juba Vilma oli ütelnud , et kehv rahvas , segane sort ning tervest maast palju sõdu üle käinud , verevalamistki rohkem , kui on inimesel verd . Hinge , hinge jahivad need ekspediitorid . Vaat selle peale on nemad mihklid ning siis tehakse sugupuid ja mis puid veel , kust hea näha , kes kellest ja kellega , kui niidike kõlgub , niidike kõlgub - ja lõpuks ei tea keegi , kes kus oli ja kuhu auku sai . See oli ikka nii ühemõtteline ja selge otsustus , et ma jäin relvituks . Pärisrelvi ma kartsin ja kõlkuval hingel pole ülepea enam mitte midagi . Samas ei tea , et kedagi oleks üles poodud . Ise ennast hävitanud , jaa , seda küll , kuid mitte selle segasema sordi perest , kus kasvatati ratsahobuseid ja kus vanaema Anna nähvas Kaarjärve Endlale : sa pole trammi näinudki , mina sõitsin sellega Peterburis ja Moskvas iga nädal . Aga see on ju tõsi , torkasin vahele . See on ju tõsi , ta on neis linnades aastaid tsaariajal elanud . Ma olin nüüd nii kaugele jõudnud - paari aasta jooksul ja nii kaugele - , et läksin sünnikülast uurima , kes olid mu isa ja tema vanemad . Metsa poole olid , nähvas Endla . Pärast Vilma sisse- ja kõrvalharjutusi , mis mind sünnikülas oodata võib , ei ole ükski jutualgus ebaharilik . Sest Vilma , minu ema nimelt , oli selle küla ja isatalu seisukohalt selge õnnistus , hele päevavalgus udutavasse vihma , pilvede lahtiminek , et taevasinine põhjatus paistaks sügavaima pimeduse varjudki nähtavaks . Vähem pidulikult ei saa kuidagi , sest niipalju kui ma oma emaga olen elu kestel üldse juttu ajanud , kordub selles noorelt abiellunud naise ränk töö laokilejäänud talus , vanade taluperemeeste imetlus , et see noor tüdruk nii palju teeb ja suudab . KÕIK PIDASID MINUST LUGU ! KÕIK ! Jajaa , meie oleme juba niisugused , et tööd ei karda , ja aus meel on igal pool meie saatjaks , kordab kajana emaõde Agatha . Ma olen sellest imetlusvoost koolivaheaegadel , mõnel sünnipäeval ja matustel osa saanud , kui suguselts üle aastate kokku tuleb , et siis taas elu ääremaadele varjuda , sest mida muud kui ääremaa saab kool , raamatud , ühiselamuasuka peostsuhu elu olla . Aeg-ajalt vilksatab helendavate lõimedega kangas ka minu isa nimi , aga tema ei ole elada osanud , juba noorest peast oli see näha , ja ega seda meheiga palju olnudki , sest kolmekümne viieselt lasti Meinhard metsavennana maha . Sellest on muidugi kahju , oli Vilma millalgi möönnud , kuid mida inimene külvab , seda tema lõikab , ja Meinhard oli peaaegu kogu ühise abieluaja võitluslembene mees ( ema väljend ! ) , arutu ka , kui sonis Eesti iseseisvusest ajal , mil kõik nägid , et sellel riigil on käes täielik lõpp . Oleks minu elu ka teisiti läinud , kui ma su lolli isaga poleks kokku juhtunud - see on Vilma kokkuvõte mu pärinemistaustast , ja seega ei olnud mul isegi tahtes lootust saada nende tublide sarnaseks , kes oskasid elada . Oma sünnikülast - Moorakülast - olen mööda sõitnud harva , sisse põiganud loetud korril . Ma ei tunne siin peaaegu kedagi , vaid neli esimest eluaastat tähendas see paik mulle kodu . Sest - ja sedagi on Vilma sisendanud ja loitsinud - on päris kole käia seal , kus oled metsavennana elanud . Kui palju hirmu on teised meie tõttu tunda saanud ja kõik ainult sellepärast , et kamp mehi arvas , et saab võimudele vastu . Selle ütlusega oli metsavennateema emapoolsete sugulaste kokkusaamistel isegi repliigi tasemel suletud . Nagu ka pääs isapoolsete sugulasteni , sest neid mul ei olevat . On iseäralik elada seestpoolt kasvava jõu toimel , pöörduda kui taim värske õhu , valguse ja inimeste poole , lootuseta leida pärilikke kaaslasi . Nii ennast kui neid tuleb iga päev uuesti luua , kujutledes , mõistatades , unesid nähes , kuni oled erakuks arvatud ja lõpuks ka tublide mõõtkavast välja kukkunud . Sa ise oled enese mõõtkava , kui halvem-parem , veel-halvem-veel-parem võrdlused aastate kuludes muutuvad aina haljamaks ega mõtlegi väsida . Sa lihtsalt kaugened võõramaks ning libised harvadest kokkupuudetest välja . Ja muidugi määrab tulevikku Meinhard Reiter ja tema rohkem kui imelik perekond , kes ka ju ikka seda sõgedat iseseisvuse meelt . Käbi ei kuku kännust kaugele , kulakuks tehti meid kõiki , sind ka , käratab ema , keda ta hiljem meelsamini Vilmaks kui emaks nimetab . Ja meid oleks ära küüditatud , kui metsa poleks läinud , aga just sinna ei oleks me pidanud minema . Orav jookseb ratast mööda ja kohtab vaid enese saba , oli ta - ema aina selgineva hoiaku tõttu vahel täiesti temaks saanuna - Vilmat kuulates mõtelnud . Teised ikka olid paindlikumad . Segastel aegadel vaatab igaüks , kuidas ta saab , ei pruugi suud , ei näita välja , mis mõtleb . Ja ei sõdi , hõikab rõhukalt Vilma , nagu juhataks miitingut . Võimudele hakkab vastu vaid loll ! Ma ütlen sulle , et mul on häbi sealkandis käia , ja enese pärast mina juba ei häbene . Need on kodukülla mineku eeljutud , mõnad ja loitsud riigis nimega ENSV . Kui siis Eesti Vabariik õnnekombel taastati , tuli Vilma ja ütles , et tema on vabadusvõitleja , mehega metsa represseeritud , nüüd saab ta lõpuks kätte selle , mis talle kuulub . See kõik tuleb meelde , kui olnut meenutan , ringi sõidan ja inimestele vanavanemate kohta küsimusi esitan . Kuid arvamusvabadust pole mul ometi : ma ei tea , kes Vilma õieti on , ja ma ei saa igale vastutulijale jutustada oma elulugu , mis on mul emaga sündimise fakti läbi ühine . Nüüd esindan ma lolli Meinhardi ja targa Vilma perekonda , kuulun sellesse ka siis , kui mind on lõigatud kunagi ammu mõlemast lahti ; kui ma ise lõikan end millestki lahti ning teen kes-teab-mis-häält . Mu hämaravõitu identiteet on mitmesse suunda valla ning alustan oma lugu lõpust algusse , sest muidu ei saa ka ma ise aru , mis on õieti juhtunud . Metsa poole olid , nähvas Endla . Kui minu isa talu ostis , siis käskis teie vanaisa Reiteri Tõnis juba kohe pristavi jaoks posti plakatiga püsti panna , et ta õige tee üles leiaks . ? Ta pidas talu hinda nii kalliks , et isa ei jõua seda iial tasa maksta . Eh-eh , mõh , mõh , mügistan naerda . Vanaema sõitis trammiga läbi heinamaa ja sälud jooksid lehvivate lakkade välkudes traavi . Siiruviiruline sort muidugi , metsa poole ka , sest metsa taga on mõis ja mõisa taga kõige ilma hukatuse allikas , linn . Ja koolid ja raamatukogud ja kirikud ! Naine , kes väidab end olevat üheksakümne ühe aastase , ei lase end mu naerust segada : Selle ütlen ma teile veel ka ära , et Oru Jüri , see , keda nad nüüd metsavendade püüdjaks ja tapjaks hüüavad , päästis meie pere Siberisse saatmisest . ? Ja võib-olla päästis veel mõned teisedki pered , kes seda teab . Minu vanema pojaga olid nad kohe väga head sõbrad ja Kaarel kuulus ka nende kampa . Ütlesin pojale tihti : näe , kuis Kaarel nalja teha ja naerda mõistab , oli kohe sihuke naerukas nägu tal alati ees . Kuidas see Bandiitide hävitamise pataljoni komandör teid siis päästis ? Oh-oh , soo-soo , või kohe nii ütlete ! Vaadake , temal oli niisugune amet ja kõik teadsid , kes tema on . Haaranguid hoiti küll salajas , kuid tegijad olid tuttavad mehed . Aga Jüriga oli nii , et kui see <arv>. aasta küüditamine tuli ja meie olime juba ree peale minemas , läks Jüri juhuslikult mööda , tuli juurde ja ütles meestele , et meie ei ole need Mügarad , kes nimekirjas ! Need on teised Mügarad - Kaarjärve on talu nimi , kui te seda juhtumisi ei tea , täpselt samuti nagu teie talu nimi on Tamme - ja meid jäeti paugupealt rahule . Mina töötasin tol ajal juba valla täitevkomitees , nii et õiglane polnud see asi sugugi . Aga kus need teised Mügarad siis elasid ja mis neist sai ? Osa viidi ära , mõned said jooksu ka . Kõiki polnud sel hetkel kodus . Siis vaatab Endla mulle otsa ning ütleb rõhukalt : Minuga võite kõigest rääkida . Ma tean nagunii kõik . Teie emast tean ja teist tean ja Kolgast . Mis te meist ikka teada saate , vastan mina isegi nagu pahaselt . Olin neljane , kui kodust pakku läksime ja sestpeale pole me emaga kuigi palju kokku puutunud . Ühise pere mõttes või nii . Ema arvates ei kuuluvat isatalugi mulle , vastan enda meelest rumala naljaga . Ei kuulugi . Teie ema on kõik õieti teinud . Nii et talu oli , isa oli , vallaslaps ei olnud ma ka , ja nüüd ... Ei kuulu , jah , ei kuulu , ei ole , vastab naine käbedalt . Naljaisu kaob , nägu on ei-tea-isegi-missugune , sest Endla ütleb : Noh , kas lähme nüüd riidu , mis ? Endla on südi ja võidukas . Kas lähme riidu ? Tohoh , mõtlen mina , astud uksest sisse ühe vana naise kirja peale , et tema mäletab su isa ja vanavanemaid , just nagu selleks , et kuulda : su kodu ei kuulu sulle , vanavanemad on metsa poole ja ema on neist inimestest ja oma lapsest eemale hoides kõik õigesti teinud . Ei , ei lähe riidu , vastan pärast jahmatust , ma ei tulnud koduseid asju võõrasse majja klaabima . Koduseid asju - vilksab peas - , koduseid asju , koduseid suhteid . On need mingil kombel siis tõesti olemas ? Vana naine jälgib mind üle laua terase huvitatud pilguga ning ütleb siis : Vilma oli väga julge naine . Imestasin siis ja mõtlen ka nüüd , kui vapper ta ikkagi oli , kui koos Kaarliga teiste metsavendade juurest ära põgenes . Vilma tuli kõigepealt siia . Minu juures ta elaski mõned päevad või nädala , ei mäleta täpselt , Kaarlil oli veel kuskil asjaajamist , ja kui Kaarel siis tuli ( metsavennad võisid ju nende asupaiga välja nuhkida ) , otsustas Vilma kohe , mida teha ja kuhu minna . Minul oli nii häbi oma arguse pärast , nutsin ja ütlesin , et kauem ei või mina teid enda juures küll pidada . Teie isa oli siis juba maha lastud , ütleb Endla järsult ja vihaselt ning vaatab mind huviga . Miks te mind kutsusite ? Tahtsin näha , mis teist saanud on ja kes te olete . Ja nüüd siis teate ? Küsin huvitult , nentivalt , teravalt - kuidas just keegi soovib kuulda - , ja näpin liitrise Jägermeisteri pudelisilti : äkki teeb Endla minu toodud joogi lahti ja siis avanevad keelepaelad ehk rohkemaks kui hoogsad hinnangud . Aga pudel kaob hoopis kappi ja ma mõtlen , kellega tema seda kord jooma hakkab ja mis sõnadega minu külaskäiku kirjeldab . Sest ta kirjeldab tingimata , annab sõnumi edasi , sest see siin on küla , mulle täiesti võõras inimkooslus , kuidas ma ka ennast omana ei üritaks näidata . Külas valitseb endiselt kogukondlik kord ja ma olen võõras nii Vilma kui Meinhardi pooldajate silmis ka siis , kui kummagi suhtes peaks valitsema erinev arvamus . Mulle tuleb selles väikeses toas meelde , et külla minnes ei asuta mitte kohe tuleku põhjuse juurde , vaid heietatakse vahel mitu tundi üldistel teemadel ( ilmast , maast , kõigile teada juhtumustest kuni maakera õhkimiseni välja ) ja öeldakse enne rutulise äramineku kehitust , et oli nagu asja ka . Niisiis taipan ma oodata . Endla tõstab ahjukapist verivorstid ja hapukapsad ja auravad kartulid lauale , me täname ja palume kahvleid ja lusikaid , et need õigele kohale saaksid , me sööme eestlaste kombel pikalt ja isuga - toit on tõesti hea , söömine rahustab - ja Endla jutustab pojast , kes surnud , teistest lastest , kes linnas kõik oma elu peal , külmast ja soojast kevadest , mis pannud peaaegu ühekorraga õitsema kirsid , õunapuud ja sirelid . Mina ei küsi enam midagi ja Endla ei pöördu pinget tekitanud teemade juurde tagasi . Kui lõpetame , ütleb ta ainult , et nüüd läheme Niidu Krõõda poole , et too tahtnud mind näha . Ma hämmeldun veidi , et käik kodukülla on nii põhjalikult ära planeeritud , kuid vastu ma ka ei vaidle . Läheb , kuis läheb , inimeste parimaid ( ettehooldavaid , kavalaid ? ) käike on mõistlik võimalikult neutraalselt positsioonilt jälgida , mõtlen ma , kui Endla seab pähe kes-teab-mis-looma nahast tehtud ümmargust mütsi . Kui me siis lõpuks minu sünnikodu kõrvaltallu jõuame , ütlen juba ukselt : siiatulekust ei teadnud ma küll midagi , kuid ehk räägite nüüd teie , kuidas mu vanavanemad metsa poole õieti olid . Endla tõmbub turri : nojah , ma ütlesin küll nii , kuid mõtlesin rohkem , et olid omapärased . Sulased istusid perega ühes lauas , kes nii teeb . Nii ei kõlba ju ometi . Saks peab saksaks jääma ja peremehel ei tasu omameest mängida . Tema polnud ju õige sakski , kuid vängelt ütelda ja uhke olla , seda ta oskas . Väljas õitsevad kirsid oma viimast õitsemist , õunapuuõied on osaliselt lahti , valendavad toomingad ja lahvatavad sirelid . Krõõda köögi laiast aknast paistavad kunagi hekiks istutatud suured kuused kui mets . Jah , tundsin küll , naabrid ikkagi , kohmitseb sõnu otsides Krõõt . Kui mina siia abiellusin , olid teie omad juba vanad , nendega ei olnud erilist kokkupuutumist . Teie isa ja ema tean muidugi . Käisid veel viimasel õhtul siin , võtsime neljakesi pudeli viina . Äraminekust ei rääkinud nad midagi . Teie isa oli rõõmus mees , ei norutanud kunagi . Käis ikka , pea kuklas , tegi alati nalja . Kaarel naerukil , isa tegi muudkui nalja , rõõmsad mehed mõlemad . Mis lõbus aeg see küll oli , mõtlen mina Krõõda kooliplikalikult põlvedele asetatud ja tööst muhklikke käsi vaadates . Ja nii ta seletab veel ja veel ja mitut lugu annab mul meenutada hiljemgi , aga siis , nüüd , tol hetkel seal köögis märkan vaid , et Krõõt vaatab Endlale aeg-ajalt tungivalt silma , ning ma ei saa aru , kas ta annab pilguga Endlale millestki märku või tahab , et ma nende erimeelsusi rohkem tähele paneksin . Miks te ometi nii kidakeelsed olete , oli ta naerukalt - ka naerukalt - küsinud . Mis mu vanavanematega siis õieti oli ? Olid nad juudid või mustlased , et teil nii suu nende koha pealt kinni . Ta pani otsekui tagantjärele tähele - kõrvaltvaatlev tema on mul enese seest alati priipärast võtta - jah , pani tähele , et oli küsinud : kas juudid või mustlased ? Ning endale põhjendanud möödaminnes ( suusoojaks ja moka otsast ! ) : mis mina sinna parata saan , et nii mõnedki ( maakohas ehk rohkem kui mõned , oli ta end tõrksalt korrigeerinud ) eestlased on võõraste suhtes ettevaatlikud . Ja mina ei tea midagi ! Mina ei tea midagi ja uhan mööda küla kõndida ning küsin , kes olid mu vanavanemad . Küsin kui loll , kui poolemeelne , kui au ja häbita olend , eeldades ( või mööndes ? ) sallimatust kui loomulikku . Et kõrvaldame tõkked - mõistan , mõistan teid , taipan nii mõndagi - ning rääkige siiski , mismoodi nemad metsa poole olid . Kui mu isa poleks Saksa sõjaväkke vastu tahtmist - vastu tahtmist , sest algul hoidis ta võõras väes sõdimisest kõrvale - mobiliseeritud , kahtleksin vaikusemüüri ees minagi . Aga kui ma EI kahtle , miks ma siis nõnda küsisin ? Kõik-võimalused-on-lahti olukorra pärast . Minu saatus - nagu igaühe saatus eraldi ja kõigi oma ühekorraga - on olnud ettemääratuses piiritletud ja juba-toimununa üks , kuid tagasivaatelised teed hargnevad veel mitmuslikena mõjuvaiks pärilusahelaiks , nagu valiksin mina vanavanemaid ja mitte nemad mind . Nagu kingiksin just mina oma eellastele päritava meele , traditsioonid ja nime . Mina neile , ja mitte vastupidi . Teie esivanemate nime kolmel erineval viisil kirjapanek osutab ühele kindlale siinmail väga tuntud suguvõsa nimele - arhivaar oli nimegi nimetanud - ja uue nime võtmine ise ei olnud kõnealusel ajal sugugi lihtne ega igaühele kättesaadav , oli öelnud sugupuu uurijaid nõustav konsultant revisjoniraamatuist tehtud koopialehti laiali laotades . Teil seisab ees suur töö , soovitan jälgida ristivanemaid . Need ütlevad teinekord palju . Tolleks hetkeks olin jõudnud aastateni <arv>-<arv> , seega ajani , mida Põltsamaa õitsenguna on vaadeldud . XVIII sajandi teisel poolel oli Põltsamaa Eesti suurim manufaktuuritööstusasula ( vasekoda , peeglite ja portselani valmistamine ) ja tähtis kultuurikolle ( A. W. Hupel , C. Petri , P. E. Wilde tegevus ) , kus <arv>-<arv> ilmus Lühhike öppetus Timotheus von Bocki eluaastad langevad seni mulle teadaolevate isapoolsete esivanemate sündimisaja ja -kohaga enam-vähem samasse piirkonda ja aega , nagu laieneks keisri hulluks nimetatud mehe kirjanduseski võimendatud vari kelle tahes teise ja sealhulgas ka minu eellaste esimeste eluhetkede ja nimemuutuse mõistmise peale isegi siis , kui isiklik seos ja varasem teadmine puudub . Vali , mis rahvuste ja seisuste segus soovid end alata . Nii ma tundsin seda metsa-poole-juttu kuulates . Saatuseniit oli minu käes , sest küsisin mina ja mitte need , kes ammu surnud . Kõige tõe-teada-tahtmise peale vaatamata mulle isegi vist meeldis praegune valikuvabadus sajandeid tagasi toimunud sündmuste vahel ning sellega kaasnev ahistav piin , sest - nagu on öelnud üks teine mees ja pannud oma ütluse kõigile lugemiseks ka kirja - mälu on kõrvalseisjal , mitte sellel , kes sündmustes osaleb . Teie küüdimees ootab , muutub Endla rahutuks , kuulge , teie küüdimees on nüüd küll ootamisest tüdinud . Küüdimehel on aega küll , katsun vahele ütelda . Ei , ei , hakkame juba minema , tõuseb Endla otsustavalt püsti . Kas olukord pole piisavalt kontrolli all , mõtlen mina , aga et Krõõt ei ütle enam midagi ja hakkab kordama , et ega ta tõesti ei mäleta , mees alles surnud , et ta pole veel Juhani põetamisest toibunud , siis tõusen toolilt lõpuks minagi . Ah et Kaarel räägib üht juttu ja arhiivis on teisiti , küsib Endla , kui oleme õues ja Krõõt vaatab trepilt järele . Mõtleb siis hetke - jääb korraks isegi seisma , nagu poleks meil äkki kuhugi kiiret , ei uurigi , kuidas arhiivis on , ja mina pole arhiivi sõnagi nimetanud , ning ütleb südilt : KAAREL RÄÄGIB TÕTT , ARHIIV VALETAB . Mina ei tea jälle seda , mida on Endlale rääkinud Kaarel , ja et kõik näib olevat nii täielikult öeldud , siis pole mõtet vaielda ning me pildistame üksteist mu sünnikodu õitesse uppunud puuviljaaias . Taevas ripuvad kerged-kõrged pilved . Kui päikeseprillid ette panen , joonistuvad nad selgesti välja . Prillid on kui teravustav fotoaparaat , päikseline kevadpäev naksatab fotopaberisse kinni . KAS SEE OLI EESTLANE , KES TEIE ISA MAHA LASKIS , küsib Endla pooleldi kuivanud , kuid ometi õitsva õunapuu all . Kas see oli eestlane ? Kust mina tean , mind seal ei olnud , vastan jahmunult . Siis , tol hetkel , ma juba tean , et selles lahingus , kus isa tapeti , kaks eestlast ainult oligi , minu isa ja Kaarel olidki need seni teada olevad eestlased . Mingid lausejupid , killud kadunud tõelusest ristuvad , aga et taust on ikka veel ebamäärane , neljakümne kuue aasta tagune kontekst kadunud , ei oska ma kiire-kiire-aeglane tempos ühtegi küsimust ega vastust kokku sõlmida . Me räägime üksteisest mööda , ja kui me kord surnud oleme , ei mäleta sellest kevadisest õuest keegi midagi . Ta jutustas tihti , et otsis seda maja korduvalt . See asuvat Tartu linnas vene kiriku lähedal ja seal on korter , mille kaks tuba on ühendatud alkooviga . Tubade aknad olid nii laiad , et kui ta ühel talvel sinna esimest korda sattus , olevat tal lumesaju korral olnud tunne , et lumi sajab sisse . Linnakära polevat ka kostnud ja nõnda tundnud ta end nagu soojas läbipaistvas koopas . Valge värv meenutanud lapsepõlvest tuttavat võrevoodit ning seda märkust tehes muigas ta imelikult , nagu teaks ta , mida nüüd kujutlen või mõtlen . Nüüd see algab taas , mõtlesin peaaegu kohe eelmise lause lõpetushetkel , see mitmekordne olek , tõelus-une ööpäevane vaheldus , kus ma ei või päris kindel olla valguses ja varjus ja aastaaegades . Ta räägib minust kui endast ja mina temast , sest näen teda kord enese sees ja siis täiesti-täiesti väljast . Ma nimetan aastaid , ajalehti ja sündmusi , tema räägib unest , mis kestab . Me oleme kinni oma kehade sees või ajas , mille lugu ilmutab end keset maastikku paisatud ruumi , nii et linn , maja ja korter selgib ja kaob mäletamise just nagu juhuslikult tekkivais laikudes . Et juhuste seosed ilmnevad hiljem , siis , kui mitu inimiga on läbitud - üksik ei saagi ristsõlmi ja kordusi elu lühiduse tõttu märgata - , muutub iga hetk lõplikuks , iga kaotus , iga hirm ilmasuuruseks . Ja kui sind siis haigused tabavad , leiad ilmaliku jumala , keda nimetad J-iks või arstiks . Sellest hetkest alates pole sul kehast lähtuvate viirastuste vastu kaitset : arstid , nõiad või jumalad - nimetus on ju tühine - liibuvad su nõdra ihu ja segaduses hinge ligi , kuidas sa küll ei tahaks kahele jalale tõusta ja tungida somnambuulsete haigusunede ja lootusetust sisendavate silmapiiride taha , ei ole see ometi võimalik : su silmaring on ihuring ja vaim magab . Ta jätkas peatuseta , aimamata , et olen eristav-ühise hetke kinni püüdnud ja ennast kaitsva märgi nõiasõlmena kirjeldustele peale heitnud kui võrgu . Mul tuleb nii mõndagi kaudsesse kõneviisi tõlkida , ütlesin endale vaikselt , et erisuste hargnev pidevus saaks loomuldasa jätkuda . Tõeliselt nägin ma teda arsti kabinetis - tõeliselt sellepärast , et enne arstiga kohtumist polnudki ta nagu haige olnud - , sest kui arst esitas küsimusi põetud tõbede kohta , alustas ta ausameelset juttu leetritest , sarlakitest , läkaköhast , ning arst katkestanud teda energilise käeviipe ja sõnadega : ma näen , et teil on kerge elu olnud , nüüd vaatame teid läbi . Oma sügavas sisimas - näiteks täiesti pimedas toas , kus keegi teda näha ja kuulda ei võinud ja ta ei pidanud kellelegi midagi tõestama - oli ta ikka arvanud , et ta on tugev , et ta saab kõigega hakkama . ( Lõpuks oli talle midagi Vilma , Agatha ja teiste emapoolsete sugulaste kiiduloitsudest külge hakanud . ) Elu kerguse sõnade peale ta ainult võpatanud . Sain aru , et olen arsti meelest alles eile puu otsast , külakolkast või neandertallase koopast inimeste sekka sattunud , nii seletas ta paar aastat hiljem , kuid tol hetkel tundnud ta pigem lõksu aetud looma viha . Ja kui siis operatsioonist räägiti , kui arst meenutas kolleegidele lugu mustlasest , kes ka nii hilja arsti juurde sattus kui tema - ma olin tema , mustlane ja asi , rõhutas ta - , ja see mustlane püsivat temal , arstil , surmatunnini meeles , võtnud ta arsti väljakutse vastu . Vaevalt tohter tema meelemuutust märkaski , kuid arsti teade , et ta olevat juba kakskümmend aastat haige olnud ja viimased aastad eriti - seletage mulle kui meedikule , kuidas te üldse püsti püsisite , küsinud tohter , ja hetkeks tundunud talle , et ta on enam kui haigus , enam kui inimene üldse olla saab - , jah , nii ootamatult ja mustlasvõrdlusega tembitud teade teinud ta seest kõvaks kui kivi . Sellest hetkest peale polevat ta arsti kui arsti või arsti kui inimest enam näinudki . Ma ei tundnud ka enne operatsiooni mingit hirmu , ma ei mõelnudki , mis pärast saab . Kodust olin kaasa võtnud väikese raadio ja kuulasin terve pika õhtupooliku klassikaraadiot . Külmunud kivi ei ole põrmugi raske olla , sulamisvalu on see , mis hulluks ajab . Hull oli ta ka minu meelest pärast narkoosist ärkamist veel aastaid . Ja veel hiljem - siit , kust see lugu ehk pisut hargnema hakkab - liikus ta samm-sammult tema eest varjatud sügaviku poole . Siis - ütlen ma vahele - olid kõik ta ihuliikmed veel alles ja mitmed kehalised ja hingelised operatsioonid pikkamisi valgenema hakkava pimekambri sees varjul . Kuid nüüd , praegu , siis ja tol ajal , rääkis ta unes leitud ja ilmsusse kadunud korterist edasi . Korteris olevat olnud ka teisi ruume , kuid tema mäletavat ainult neid kahte tuba , hämarat valgust ja hääletuse rahu , iseeneses olemise õndsust . Miski ei tee haiget , ei kriibi nahka , nagu oleks kogu tuba su enese keha õdus laiend ja tegelik mina vaid täpp selle sees . Ta olevat tahtnud ka ilmsuses oma koju pääseda , ning ei olevat kordagi leidnud maja üles . Kogu vene kiriku ümbruse kõndisin läbi , korduvalt ja korduvalt , kõndisin nii sajus kui ilma , kuid tulemust ei mingit . Tal olevat tekkinud vana tuttav võõruse tunne , nii et uni oli ainus , mis pakkus lohutust . Magasin tol ajal väga palju , kuigi ma ei usu , et seda õnnelikku seisundit just uneks peab arvama . Ta oli leidnud korteri , kuhu põgeneda . Ilmsuses polnud see võimalik , unes küll . Võiksin teda peaaegu teeneliseks unenägijaks nimetada , ning see teeb mis tahes tegelikkuse pinnal püsimise juba ette võimatuks . Unehaigus algas kapi tagant , kuhu ta pärast vanemate metsaminekut jäi , kuid seda kõrvaliste silmade eest varjavat kappi ja koikut ei meenutanud ta ilmsuses kunagi . Ei meenutanud tekiräbalaid , higist läbiimbunud ja tumehalliks parkunud linu , millesse tema öösiti sibavad jalad olid augud hõõrunud - ta muudkui põgenes , igal ööl aina põgenes , ning jalad liikusid ja keha hoogles jooksu rütmis ühest koiku äärest teise - , sest tal olid oma lapsepõlvekodu puhtusest lõhnavad valged linad veel meeles . Ma olen suurte saalide ja avarate akendega hoonete inimene , ütles ta teinekord , ma armastan peegelseinu ja esivanemate rasketes raamides fotosid , kinnitas ta . Peeglitest hoolis ta tõesti ning armastas end tihti täies pikkuses vaadelda . Näis , nagu kasvaks ta enesepeegeldustes isegi pikemaks ja tema alati püsti pea lükkas end nii täielikult tahapoole kaldu , et paistis vaid esileküündiv lõug : neil hetkil oli ta enda saatuse üle uhke . Mida tähendab saatus , mis on see määritlematu vastuhaku tung , mis tõukas kokkukägardunud keha sealt koikust aasta-aastalt aina pikemaks , seda ta veel endalt ei osanud küsida . Madalstardi jõud , sellest lähtuv kiirendus kaalusid üles mälestused masendavast ilma hooleks jäetuse algusest , kuhu ta kodust väljaajamise tõttu oli langenud . Siis oli ju see vaimustavalt hull ja erakordne taasiseseisvumise aeg , tähendas ta , kui unenägu räägitud . Miks tuisutuba just siis mulle end ilmutas , jäi arusaamatuks . Ju ma otsisin turvalist kohta , ja mis sobib selleks rohkem kui uni või tuisk . Mina isiklikult ei olnudki iseseisvunud , vähemasti siinilmas mitte - hilisem haiglasolek ja operatsioonid ainult kinnitasid seda - , aga nüüd tahtsid kõik väga lühikese ajaga olla igasugustest iketest priid . Meie igatsusest oli ajalugu saanud . Sa kujuta ette , et igatsus ja ajalugu kattuvad , ning kui seljataga on kakskümmend aastat omariiklust , siis miks ei või ees olla kas või kakssada aastat vaikset ja veretut taastamissõda . Oma senises elus polnud ma teinud ühtegi valikut . Mind okupeeriti , küüditati või sunniti metsa , ja kuigi kõik need sündmused ei toimunud isiklikult ning ainult minuga , olin sündinud maal , millest ei läinud ükski vägivald mööda . Ma kajasin kaasa ja vastu , õieti ju vastu , kui kodu ja vanemad läinud . Päritud närvitüüp , iseloom ja ( est oli see , mis mind määras . Mis valikust saab siin kõnelda . Keha vastupidavus valis pidevalt mind ja aitas elada . Ei loe , et haigus mu sees ootas juba siis oma tundi . Kui see kollektiivse ekstaasini küündiv ja ometi targalt vaoshoitud vabadusvõitlus sai mööda ning riiklik iseseisvus taastatud , mõistsin , et ma ei tea ka inimlikust iseseisvusest üldse midagi . Sovetiajast pärit pensionärid olid korraga liigsed - kes-teab-mis-eest neile elatist maksta ! Kirjanikud olid muiduleivasööjad ja ülalpeetavad - kas keeletus olnuks siis parem , praegu võime ju näha , missuguste sõnade taha peitis end hing - , nii lugesin lehtedest , ja minusuguste vaenajad ajasid tulemusrikkalt äri . See puudutas mind . Nagu kostaks kuskilt eemalt või kõrgemalt hääl , kes teeb selgust ja õiglust , tegelikkuses küsiti minult , mis ma arvan sellest , teisest ja kolmandast . Siis , kui rubla kukkus ja Eesti kroonini oli veel aega , ostsin lubjavildid - ühel talvel Tartut ei köetud , kõike olime saanud Suure Venna käest seni tasuta , aga nüüd oli sel lõpp - , istusin laua taga ning otsisin põhjuste põhjust , elu valemit , saatuse valemit , mis oluseisu seletaks . Siis ma vist jäingi haigeks . Ebahaigena haigeks , keha kaotas vastandumise süütuse . Aga et paljud olid kaotanud inimliku süütuse - sealhulgas ka arstid , ning nad ei jaksanud olla ainult arstid - , ei osanud ma seletada , mis on siis minuga juhtunud . Nüüd sa küll valetad , mõtlesin teda kuulates . Jõud lahkus minust . Lubjavildid , iseseisvuse nimel kas või kartulikoorte söömise tõotus ja valemiotsingud jäid . Olen ikka mõelnud , terve teadliku elu mõelnud , mis saab siis , kui lõpuks mõistan , milleks ma olen maailma elama kutsutud . Siiani on ju kogu elu olnud vaid eksperiment . - Ma olen seda meile mõlemale korduvalt rääkinud , pöördus ta minu poole , nagu otsiks tuge sellelt teiselt , kes ma tema ja enese ja selle kodust välja aetud lapse pärast tahtsin olla . - Tervete rahvaste elu ühel kuuendikul maakeral on olnud eksperiment , hiiglakunstitööga võrreldav , Suur Lavastus , mis allus Rahvaste Isa re ( iile . Nüüd räägivad lavastuslikkusest kõik , ütlesin vahele - alati ütlesin ma midagi vahele - , ning näitlejateks arvatute tõeline piin ja surm muutuvad selle seletuse läbi nagu väiksemaks , vahel tundub , et isegi tühiseks . Jajah , mina rääkisin teatriloogika kuritegusid varjavast ja pisendavast loomusest juba <arv>-ndate aastate alguses Kudri Elliga , vastas ta tüdinult . Ma ei saanud enam aru , kas ta tegi nalja või rääkis tõsiselt . Kui ma pärast siselõikusi ja nendest toibumist kuumal suvepäeval uut arsti otsisin - selgus , et mu kuumav pea läheb kõrgenenud rõhust otsekohe lõhki ! - , kohtasin just seda , kes oli seitse aastat mu sünnivallas töötanud . Mis juhib pealtnäha täiesti võõraid kokku ? Ahhaa , sa arvad , et see on miski määratletav ja püütav , aga võta näpust ! Ei ole nii . Niipea kui too uus arst mainis mu sünniküla nime ja edasisel vestlusel selgus , et ta on mu ainsa kodu teeotsast pikkades kummikutes - pori ! külatee on kevadel ja sügisel täielik mülgas - mööda kõndinud , tundus mulle , et olen isiklikule valemile pilguke lähemal . Mina ju polnud sellel teeotsal õigupoolest omil jalgel seisnudki , ikka isa ja ema õlgadel toimus öine väljaränd . Jah , näed sa , ta otsis mu Tartus üles , mis siis , et sattusin juhuslikult just tema vastuvõtule . Aga minevikuga on see lugu , et kui sa midagi ei tea , on parem , kui hoiad unustatust eemale . Temale isiklikult tunduvat , et saatus lihtsalt tahtis teha üht viga ja näidata , et valemid pole leitavad . Neid polegi olemas . ? Arst käis Kaarjärve vanapapit ravimas ning kiitis väga ta stoilist meelt , elutarkust ja mida kõike veel . Kust võisin ma tol hetkel teada , et Endla on olnud vendluslikus sõpruses nii Kaarli kui Vilmaga . Ma ei teadnud seda . Ja arsti poliitilistest veenetest polnud mul aimugi . Ma vaatasin , et nüüd läheb see jutt küll sootuks metsa . Tulnud siis ära , mis sa seal käisid , iga kord uus retsept pihus , kui taustateadmised nii kõnekad , vastasin . Ma ei teadnud siis ju midagi ja arst ei teadnud ka . Tahan vaid ütelda , et oma leiab ikka oma ja sarnased tõmbuvad isegi siis , kui ei esitata passi , poliitilisi programme või käitumisjuhiseid . Kaarjärve seisukohalt olin ma ju pesueht vaenlane . Aga - kordan - ma ei teadnud SIIS midagi , tagantjärele märkan resonantsi , mis on teadvustamatultki tõrjuv . Kaarjärvel käisid metsavennad - see pärapõrgu sobis - ja käisid ka püüdjad . Neile oli paik eriti isuäratav . Mingil täiesti mõistusetagusel viisil ei osanud ma selle arstiga suhelda . Nagu oleksin teadnud midagi , mida ma teada ei saanud . Arst oli noor ega aimanud midagi , nii ma arvan , Kaarjärve resonants oli temale vaid meeldiv kogemus . Aga miks JUST SEE KOHT , NEED INIMESED , NEED ELUTARKUSED - vanapapi oli tark ja mõnus ja päris filosoof , öelnud arst - , kas ta ka sellest rääkis , kuidas metsavendi aitas püüda , ei tea ma tõesti . Muuseas , just sealkandis elas XIX sajandi keskpaigas mitu Reiteri-nimelist meest , kellest ainult üks oli mu eellane . Alles hiljem tuli välja , et vanaisa vanaisa oli <arv>. aastal seni selgusetuks jäänud põhjustel oma kolmel erineval viisil kirjapandud perekonnanime ka mitte just tavalise vastu vahetanud , ning sellest vahetusest polnud kihelkonnakohtus ega kubermanguvalitsuses palvekirja tasemel märkigi . <arv>. aasta revisjoni materjalid pole säilinud . Mõis kuulus siis juba vürstidele Gagarinitele , ja keegi oli talle ütelnud , et saksa täpsust ei maksa vene vürstidelt loota . Kas mu isapoolseid esivanemaid kutsuti enne eestlastele nimepanekut nõnda või on uus nimi vaid sunnitud mimikri , võta sa kinni . Ei võta ma kinni mitte midagi ( ega kedagi ) , nüüd tuleb vaid välja , et kuigi selle nime tähendus on üldlevinud ( seosta sellega mis rahvust tahad või ära seosta üldse ) , on tema ja minu ( kui tema , siis ka minu ) eellased teinud saatusesse jõnksu sisse , ja kui vaarisa isa ja temale järgnevad põlved seda nime on nõnda hinnanud , et selles kas ( esialgu ) salaja olla ja/või seda tahta , ei loobu temagi üldnimeliseks saanud inimeseksolemise vormelist . Ja lõpuks : kas pole vahva korduvsündide kaudu iseenda sisse ära kaduda , hüüdis ta mulle . Kui kohtud minuga , kohtud kõigiga . Nimi ei sega . Erilised on kõik . Eriline on ka see kõrreke väljal , mille vastu keset tuisku toetad väsinud selga , eriline on minu uni , kus kohtub esivanemate ühine hing . Meie tõug läheb vahetusse ainult iseendaga , teatas ta nukralt , teisi me tõrjume , teised tõrjuvad meid . See sai mulle täiesti selgeks , kui ma taasiseseisvumise läbi olin põdenud . Kaks taasiseseisvumist õieti : nii riikliku kui ka selle , mis tuli nimevahetusest teadlikuks saamise kaudu . Ta sättis ühe käe sõrmi teise käe peopessa ritta ja vaatas minust pilguga läbi . Me ümber tihenes hall hämarus , nii et lõpuks ei näinud iseoma kättki , kuid siis ma veel ei teadnud , et ta kavatseb minna ( või läheb ? ) kord selle saju sisse , ja ma ei saagi teada , miks , kuidas ja kuhu . Meil kodus ei olnud keegi kunagi haige . Emapoolne vanaema Maali Saar ütles ikka , et vigasest pole elulooma , vigane lüüakse maha . Meil kodus - vanaema Maali juures ja mitte kodus , sest kus see kodu siis lõpuks on , see ei saa ju iga nime poolest sugulase juures olla - oli ka see juhus , et Ärpsti Roosi kuulis <arv>. aasta kevadtalvel lakast hääli ning roomas heinad läbi , et kas on võõrast või ei ole , aga võõrad kükitasid kõrgel heinavirna otsas sarikate all ja ei maganud enam kordagi selles lakas , mida valvasid Roosi terased kõrvad . Nimed korduvad , nimed korduvad , ütlen ma sulle siin ja veel kord . Korduvad Ärpstid ja korduvad Roosid , ja see hetk on peaaegu püüdmatu , kui Ärpstist Ärpst ja Roosist Roosi saab . Mis sa uurid , mis sa uurid - hästi pikalt u-d hääldada , kõristada vihaselt r-i ! - , mis tähtsust sel on , kuidas kord oli . Muuta ei saa midagi . Kõik on möödas ja mis möödas , see kadugu meelest , nii mulle üteldi . Nägin unes , kuis naine , keda ma ei tundnud , seletas , et laseb end õhtuti siduda kokku surnud hobuste luudega , luud on nagu lahased keha ümber bindega paksult kinni mässitud , ja igal hommikul märkab ta rõõmuga , kui palju kenamaks ja tervemaks on tema saanud . - Kas temale ka keegi vanamees sellist ravimisviisi soovitas või olin ise mitmekordsete unenägude toimel paljunema hakanud , seda ma enam ei taibanud . - Ma vaatasin naist ja minu meelest oli vastupidi : hommikust hommikusse ärkas ta aina vanemana , ja juuksed läksid aina hallimaks . Siiski lasin ennastki üheks ööks luudest lahastesse mähkida . See oli hirmus öö . Tundsin , kuidas jõud minust lahkus , imestasin hommikul , et olen veel elus . Kuidas ma ka naist ei veennud öistest surmakuuridest loobuma , ta ei kuulanud mind . Vaatasin tihti enne loojangut luudemähistes inimkuhja poole - see auras pisut - , ja aimasin , et kord tuleb hommik ja hobused tõusevad lendu : vanad ja eelajaloolised luud on endasse imenud elavate üdi ja mahla . Vanaema Maali silmad olid neil aoeelsetel tundidel väiksed ja kavalad : Sinu isapoolsele vaarvanaemale oli kangesti meeldinud saksa noorhärradega ratsutamas käia . Oi , kui tähtis ta enda meelest olevat olnud . Nii kõhistas Maali keset õue naerda ja mina kuulsin otsekui esimest korda , et mul oli ka isa olemas . Siiski keeldusin otsustavalt luudemähistest , jõudu jäi nende unenägudetagi vähemaks . Võib-olla just sel ajal hakkasin juurdlema , miks surid Küti talu Saared : Maali , Alfred , Sass ja Madean . Maali suri sellepärast , et Alfred ei hoolinud enam kellestki - haigus tüütas , ja Maali oli enne surma kuu aega haige - , Alfred suri sellepärast , et oli jäänud täiesti üksi ja keegi temast ei hoolinud , Sass suri sellepärast , et ta jäi pimedaks ega näinud enam midagi , ja Madean , kes oli surijatest noorim , sellepärast , et ta ei uskunud kuni viimase hetkeni , et sureb . Surma eel istus Maali kemmerguaugul , silme ees kevadine õu , mis näis närbuvat hommikupäikese kollastes toonides , ning teadis , et sureb . See mõte tundus nii ilmvõimatu , et roojamise mõnu ja surmahirm sulasid ühte . Maali viimane aisting oli nauding , mida inimene kehakergendusest ikka tunneb , ja varsti pidi keha kergenema ka hinge lahkumise läbi . Kuidas see hing lahkub , ei tea keegi . Võib-olla jääb inimene tõesti vaid magama . Maali koolnukange keha tõsteti üles ning ta aeda fikseerinud silmad suruti laugudega tasa . Sellele roojamismõnule mõtlesin siis , kui mu vastas istuv arst seletas , et tema aias olid eelmise päeva õhtuks krüsanteemidelt tutid ära murtud ja ta situks varga silmade vahele , kui ainult rüüstaja kätte saaks . Ma olin peitepiltlikuma ( siivsama ? ) kõnepruugiga harjunud ja võpatasin reetlikult . Maali oli roojates mõnu tundnud ja surnud , arst mõnules kujutlustes ja kujutlust läbi elades , arst külvas väljaheidet kui surma kellegi silmade vahele , pistis oma pika käe siia ja sinna , küsides usalduslikult : kirjelda oma tunnet , see on diagnoosi panekuks vajalik , ning ma jooksin sealt ruumist ära , lai naeratus tardunud näol . Viimastel eluaastatel oli tal tekkinud arstide-foobia , ja see oli üks imelik foobia , sest ta muudkui käis ja käis vastuvõttudel , nõudes tagasi oma keha , kui arstid pakkusid hinge . Arsti isiklikku ja inimlikku hinge , kirjeldusi kogetud juhtumeist , nii et lõpuks ei eristanud ta vist isegi , kus lõpeb arst ja algab ta ise . Lõpuks jagunesid ta nädalad arstidega ja arstideta nädalaiks , vabaksjääva aja ta lamas või kuulas muusikat . Enne jõule oli ta ostnud odavast väljamüügist muusikakeskuse ja kolme tuhande eest CD-plaate , nii võis ta päevade kaupa voodist tõusmata klassikalist muusikat kuulata . Keegi tuttav , kes ta erakordsest teost kuulda sai - erakordsest , sest tal oli alati vähe raha - , soovitas osta Andrea Bocelli Romansid , ja alles siis , kui laulud olid talle pähe kulunud , sai ta teada , et itaalia tenor on kaheteistkümnendast eluaastast saadik pime . Nüüd kuulas ta plaati erilise andumusega ning teise laulu vivere ja eelviimase laulu miserere omandasid ta kõrvus saatusliku kõla . Arst oli jälle rohtu vahetanud , üteldes , et tal on viimase kuue kuu jooksul arenenud südamepuudulikkus ja uued tabletid toetavad liiga koormatud südant , ning nüüd tundis ta tõesti , et tervis on käest : süda puperdas , pulss lõi harjumatult kiiresti , käed-jalad läksid jääkülmaks , kaasnes vappekülm . Seeasemel et rohi nurka visata , jooksis ta jälle arsti juurde , kus kurtis oma vaevusi , kaasa arvatud peavalud . Arst käskis osta peavalurohtu , külmi käsi ja jalgu kuumas vees leotada , ja nõnda tiris ta muusikakeskuse vannitoaukse taha koridori ning kuulas pimeda muusiku vivere-miserere meloodiaid vannis . Ma imestasin , et ta end nii täielikult arsti meelevalda oli andnud , nagu vastutaks tema tervise ja enesetunde eest keegi teine : kui jumalik ettehooldus ei tule arvesse , siis olgu see arst , ja kui ei aita arstki , on Juudas meid kõiki juba enne sündimist reetnud . Lõpuks soovitasin tal veel kord arsti juurde minna , kui ta ise ei märka rohtudest loobuda , kuid selleks ajaks oli ta arstile jõudnud juba mitu seletavat e-maili saata , millest arst ilmselt aru ei saanud , sest kui ta lõpuks läks , oli arst ta läbi noominud , et nii tihti vastuvõttudel käies häirib ta arsti tööd . Ma küsisin , mis laadi e-maile ta arstile on saatnud , ning ta seletas mulle - nummerdatud e-mailide koopiad laual - , et esimeses vaielnud ta arstiga , et ta ei ole joodik , jooja-tüüp ülepeagi mitte ( arst polevat seda uskunud , ta ütles , et arsti lemmikväljend on : ma ei usu , ma tean sind küll ! ) , teises olevat ta kirjeldanud oma elu , mis arsti omast erines , ning kaitsnud oma inimõigusi , kolmandas oli talle nagu valgus peale tulnud - nii ta ütles - , et arst ja patsient ei tohi omavahel sina rääkida : see lähendavat arsti ja patsienti veelgi , kaotavat nendevahelise distantsi , sest haigused ja intiimhädad tekitavad teatud läheduse nagunii . Sellele e-mailile oli arst vastanud , et ta tahabki olla mittearst , keegi lähedane , kes väärib usaldust , sinaline kõnetlus arsti poolt rõhutavat just ja nimelt intiimset momenti , mis teistel , kalkidel ja külmadel kolleegidel jäävat igavesti saavutamata . ( Miks peab tingimata lähedusele rõhuma , kas teisiti tõesti ei saa , oli ta ka ise kohkunult mõelnud . ) Arst teatas kirja alguses , et ta peab oma patsiendist südamest lugu ega loobu SINAST . See sõna oli e-mailis tõesti suurte tähtedega trükitud . Kui ta nüüd veel üks kord - ikka samad kaebused : vappekülm , südamepekslemine , peavalud - arsti kabinetti helistas , sinatas teda ka õde , öeldes , et tal on selleks õigus . Kui ta oli karjunud , et ei ole arsti ega õe sinalise eneseväljenduse teostuspind , et ta ei kavatse nendega sina rääkida , et tal on tunne , et viibib juba kuus kuud hullumajas , oli õde toru hargile visanud . Alles mitme nädala pärast , kui ta enam mujal kui vannis ei viibinud - miserere kajas üle korteri ja paneelmaja püstaku - , lisas ta , et oli näinud mingit filmi , kus ülekuulaja ( kas gestaapolane või NKVD-lane , ta ei mäletavat ) olevat läbipekstud naisvangile näkku kusnud ( urineerinud , ütles ta kõvera naeratusega ) ja ülekuulaja olevat ka olnud naine . Ta ei teadnud enam , kus ta igal nädalal käib - kui üldse käib , eks ole - , sest arst ja too ülekuulaja sulavat ta peas ühte , rahulolu õnnis ilme kattuvat mõlemas täienisti , ning ta muudkui vabandavat ja paluvat andeks , et vabatahtlikult piinakambrisse tagasi tuleb . Kuidas saada inimeseks ? Kuidas olla inimene ? Mis on inimene ? Need küsimused olnud neil arstiga juba esimesel kohtumisel kõneks . Temalt olevat arst kohe algul otse küsinud , ega ta vastu töötama ( ? ) ei hakka . Ei hakka , oli ta vastanud , ning talle oli väga meeldinud arsti naeratus . Tõsi , suu olevat liiga suur , kuid naeratus seda laiem . Ja kui ta oli oma muresid pihtinud , oli arst kohe neid enda omadega võrrelnud ja öelnud , et ta ei saa oma õnnetustest kunagi üle . Temal , arstil , olevat elus märksa paremini läinud . Ma ütlen sulle , et vähemalt mina sind ei osata , oli arst teatanud - kas nad mitte ta emast tookord ei rääkinud , tuleb mul praegu meelde - , ning kui algul see osavõtlikkus liigutas , oli tal hiljem hing ( siiski ! ) täis saanud , miks arst talle nii pingsa malbusega invaliidipabereid pakub . Ta oli esimest korda arstile selgesõnaliselt vastu hakanud . Samal ajal helistas ta veel ühele naisele , keda oli kohanud kaheksa aastat tagasi ning KGB-ga koostöös kahtlustanud - mitte Eesti Vabariigi , vaid ENSV ajal olevat see naine agent olnud - ja siis oli ta millalgi aru saanud , et kahtlustus on vale , et ta on naisele liiga teinud , ja kui see liigategemise mõte tema peas oli kinnistunud ( nii kui kinnistus , ei olevat ta üldse enam kahtlustanud ) , siis muutusid suhted kohe heaks . Ka sellele naisele olevat ta virnade viisi kirju läkitanud . Naine olevat osa neist visanud prügikasti , osa jätnud alles ja läbigi lugenud , leides , et kirjapartner on vähemasti huvitav , kuid ise polnud kõigi nende aastate jooksul kirjutanud silpigi . Kui tal miserere'st ja teise linna helistamisest närvid juba kurnatuse piiril võnkusid - närvid võnkusid , näib , et lähen ta hullusega kaasa ! - , oli ta veel kord arsti e-maili lugenud , sedasama , kus oli kirjas , et arst ei loobu SINAST , ning mõistnud , et arstile end seletades ( ei joo , suitsetan , ei ole süüdi ! ) pole ta osanud panna piiri enda ja oma ravitseja vahele , ning ühe hetkega pöördus taas kõik veel kord pea peale : ta oli nüüd iseenese arst , kes tõelisele arstile oma haigusega liiga tegi , ning ta vaatas nõutult mulle otsa , küsides , mis nüüd siis saab . Üks tuttav saatis ta niisuguste keerutuste peale põrgu ja käskis teiste ajude mudimine jätta . Seejärel oli ta kaks kuud täiesti endast väljas ning rääkis kõigile , kui väga talle liiga on tehtud jne. ilmlõpmata , et ühel hetkel teatada , et mõistab ka seda tuttavat , et tal endal on liiga palju aega kujutleda kõiki sündmusi edasi ja tagurpidi voolamas . Sündmus on nagu vesi , piirjooned ei anna end kätte , ka kirjapartnerid ei seisa paigal , muutuvad ja reageerivad , nii et nendega kohtudes kaduvat tal pind täiesti jalgade alt . Tahtsin ütelda : sure ära , ja - hammustasin keelde . Väljas oli hall lumeta päev ja ma valmistusin kuulama , kuidas ta oli käinud Eesti teises otsas oma koduvalla kalmistul suguseltsi haudu otsimas . Jah , on tõsi , et käisin oma suguseltsi haudu otsimas . Olin tookord viiekümne nelja aastane ja esimest korda tekkis tungiv tarve rääkida vanatädiga , kes olevat olnud nõid . Nii ütles mulle ema , kui ta veel minuga rääkis . See oli nii , et ema tuli mulle külla , rääkis sellest ja teisest , põhiliselt oma raskest elust ja üksindusest , ning küsis lõpuks mingi minu meelest tühise asja peale , mida ta peab tegema . Minu ema KÜSIS MINULT NÕU . Nii ütleski . Vastasin , et ükski inimene ei saa teisele nõu anda ja mina kah ei saa . Siis tuli ta mulle väga lähedale , vaatas umbes kahekümne sentimeetri kauguselt otse mu silmade sisse ja peaaegu sosistas : Saad küll , sa oled ju nõid . Ma tean ammu , et sa oled nõid . Kuidas sa seda ette kujutad , kogelesin mina , külm jutt selgroogu puutumas , ja ema vastas , et juba mu vanatädi olnud nõid ja mina olevat kangesti vanatädi moodi . Ma pole vanatädi elu seeski näinud , aga tema mind küll . Ema olevat Madlil rangelt keelanud lapsega tegelda , kuid et tal alati väljas palju tööd oli , usub ta , et vanatädi kõik see aeg minu hälli kõrval istus ja nõiasõnu pobises , nii et mina mõjun talle , emale , aeg-ajalt kui täitsa võõras inimene . Küsisin , millest ta järeldab , et vanatädi nõid oli , ja ema naeratas virilalt , öeldes , et ta olevat kogu aeg tundnud , kui too kõrvaltoas või üldse majas oli . Vanatädi kohalolek mõjunud teatega , et ta on kohal . Kuri polevat olnud , riidu kah ei olnud , kuid iseäralik ikka kohe päris kindlasti , miski võõras ja arusaamatu . Ta käis mööda õuegi nii , nagu paneks ta ka seda tähele , mida parasjagu ei vaadanud . Hakkasin emaga tookord lausa kemplema , kes tema meelest ( või üldse ? ) on või ei ole nõid , kuid selgust ma asjast ei saanud . Elas kord ühes Mooraküla talus vana ja üksildane naine , käis ringi inimesi ja ümbrust tähele pannes , rääkis vähe või noore naise jaoks tähtsusetut juttu , see naine ei saanud hiljem oma lapsest aru , ei teadnudki ta elust midagi ning ühel hommikul otsustas , et ju nad - tütar ja vanatädi - nõiad on , miks muidu tema , kahe jalaga tegelikkuses elav inimene , ei saa kummastki aru , ei kujutlegi , mis mõtted peas liiguvad . Ja nüüd oli ema siin ja küsis nõu . Ma ei mäleta , kas ma soovitasin talle midagi või ei , hirmukahm seljalt ei kadunud , ning hakkasin Reiterite kohta küsimusi esitama , et kust nad pärit , mida tegid , millal surid jne. , ja ema , kes äkki tundis , et ometi teab tema midagi , mida mina ei tea , vabises naerumõnust ja parastamisest , nii et ma kargasin püsti , tõstsin käed üles ja valmistusin needma . Taipasin oma teguviisi tähendust sel hetkel , kui ema täiesti kainestavalt rahuliku häälega teatas , et mu vanatädi - ka ju Reiter - olevat alati toonitanud ( ema sõna ! ) , et nõid ei tohi kedagi needa , needus tulevat talle endale kätte . Lasksin käed alla ja jooksin iseoma korterist välja . Snepperlukk klõpsus selja taga kinni ning ma istusin külma koridori väikese akna alla . Pea oli tühi . Absoluutselt tühi ja siis tikkus nutt peale . Siis hakkas külm . Nutsin ja lõdisesin oma kodu ukse taga . Ema oli sees ja pidas aru ( ? ) , mida teha . Või naeris , et oli mu toast välja saanud . Või luges mu laualt ärasaatmata kirju , vaatas korteris , kus ta kunagi polnud vabalt liikuda saanud , uurivalt ringi . Mida tegi mu ema minu korteris , kui oli mu sealt välja küütinud , ukse taha konutama saatnud , ei tea ma tänini . Mingi aja möödudes avanes uks - siis ma ei tundnud enam külma ega nälga ja nuttki oli läinud meelest - ning ema küsis , kaua ma mõtlen seal ukse taga konutada , tema on valmis kas või südaööl jaama minema , rongiga ära sõitma , kui mina ta enda poolt keset talve nii armutult välja viskan . Tõusin ja ütlesin , et mul ei ole oma korterivõtmeid kaasas , aga ema seda vist ei kuulnud , sest ta hädaldas pikalt ja mõnuga , kuidas tütar teda keset talve , keset ööd , keset märtsi toast välja ajab ja et seda poleks ta maa peal uskunud , et temal , vanal inimesel , on käes nüüd niisugune hetk . Tegin talle sõnalausumata suurde tuppa voodi ära ja läksin ise teise , et see öö kord otsa saaks . Paar aastat hiljem tuli mulle meelde , et ma pole elu seeski sugulaste haudadel käinud , ja siis selle retke ette võtsingi . Sugulaste hauad . Sugulaste hauad , pomises ta . Ta oli nüüd ka tänaval omaette rääkima hakanud , et pärast häälekaks libisenud lauset hirmunud või endassesüüvinud pilk maast üles lüüa . Sala-avalikel küüntenärijatel on ka see komme : silmad pöörduvad just nagu enese sisse , meeled tajuvad vaid küüne õnarusi ja esileküündivaid nurki , milleni näkitsevad hambad veel-veel ei ulatu , ja siis ulatuvad , ning üle keha valgub valusegune rahuldus , mida tekitab magusaks tulitav küünekõrvane liha , nahk , hammaste esialgu märkamatuks jääv jälg . Küüntenärija moodustab küüne ümber tundelise ringi , küüs on sisemuse algus ja ots , küüs on vai , mida ümbritseb närviline keha nagu lülisid kokku tõmbav ja lahti sirutav madu . Pingsast mõtlemisest väljavupsatav hüüatus on tabatud küüne eraldatud nurk , hetkeline mõnu ja ehmatav irdumus , kas keegi nägi , kuulis või märkas midagi . Kui endaga rääkijat üldse tähele pannakse , siis pöörduvad pilgud nõksatades kõrvale , igav ilme ei luba arvata pealtkuulamisest midagi . Nägin juba eemalt , kui ta täiesti endassekoondunult mööda tänavat tuli : huuled tõmblesid , pilk keskendunud või tees kinni , ning mõtlesin hirmuga , et nüüd ja kohe lõhub vaikuse ettearvamatu hüüatus , millest ta , pead õlgade vahele tõmmates , kohkub . Ja siis vaatab ta ühtaegu ärganud ja hajevil pilguga ringi , lisab sammu , otse tormab edasi , lootuses maha raputada oletatavad tähelepanijad , et mõne aja pärast taas unustada , kust ta tuleb , kuhu läheb , sest pea on mingist mõttest või kujutlusest nii haaratud , et ongi vaid see mõeldav mõte , kujuteldav pilt , ja tema ise lookas , ümber , tõesti enda sees avaneva kaevu põhja kukkunud . Ta rääkis , et kaevukukkumise hämaral tundel on tõepõhi all : mäletamatul ajul ja lapsepõlves olevat ta tõesti sügava raketeta ja maaga tasa kaevu põhja vaadanud . Ta oli alati arvanud , et ta kõrgushirmul ja sügavustekartusel pole mingit tegelikkusest tingitud alust , aga siis oli ta sünnikodus kohanud üht naist , kes teda veel mäletas . Ja see naine oli jutustanud , kuidas NKVD-lased olid tulnud Vilmat ja Meinhardit kinni võtma . Tema oli jäänud kaevu ümber asjatama . Iga hetk võis nelja-aastane laps sisse kukkuda ja NKVD-lased ootasid , kas kukub või ei , kas vanemad peavad vastu , kui kusagilt lähedalt näevad oma last elu-surma piiril süüdimatult mängimas . Vanemad nägid , aga appi ei tulnud , ja mina tahtsin sind päästa , kuid püssimehed ei lubanud , oli naine seletanud . Vana naine , kuid kahjuks väikest kasvu , nagu ta isegi terve elu ning vanas eas eriti oli . See oli siis ikka tõepoolest minu nägu , mis sügavikust vastu vaatas , ja pilvi nägin ma üle näo libisemas , seal all oli teine elu , ahvatlev elu , sest käsi ei ulatunud peegelpinda puutuma . Tasakaalukaotuse hirmunõksatust mäletavat ta ka , nagu sedagi , et ta lõpuks oli ohtlikust kohast eemale jooksnud , komistades karjamaa mätaste ja iseoma jalgade otsa . Ta olevat kolm tundi lumeta novembris Reiterite haudu otsinud . Oleks ehk kauemgi otsinud , kui valgus lubanuks . Novembris läheb ju varakult pimedaks . Tal olevat kümme hauaküünalt kaasas olnud ja need kõik oli ta hämaruse saabudes täiesti juhuslikel haudadel süüdanud . Väike tulemeri , tähendas ta , vilkuvate hingede saareke keset hallmusti vormituid hauakünkaid , karjamaa mättaid , millel ristid , plaadid , pingid , betooni valatud randid ümber . Poolhämaruses olevat ta hulkunud kivikangru ja suure risti lähedal , märganud täiesti ümmargusi munakive , värvipintsliga joonistatud nimed külgedel , ja sünni- ja surma-aastad või lihtsalt teade , kus keegi hinge heitnud . Kas inimesest jääb alles vaid kivi ? küsis ta . Kivikangru pealmistest kihtidest ei olevat ta avastanud ühtegi tuttavat nime , ju need olid siis kuskil sügavamal , teiste all , nii et kes ees , see mees , hierarhia valitsevat siingi . Viimses puhkepaigas , viimases mäletamises , ja nendest , kes päris põhjas , ei saavat teada mitte keegi . Viis hauaküünalt - sest rohkem tal kaasas polevat olnud - süüdanud ta siingi , igasse ilmakaarde ühe , ning üksiku ja ülejääva otse suure risti kõrvale või ette . Surnuaed oli suurtest puudest piiratud . Need olid lehtedeta ja mustad , juuripidi taevas , niisugune mulje jäi , surnuaia sees oli tehtud lageraiet , pikad juba laasitud puud rõhusid haudadele , mõnes kohas kõrgusid juba parajas pikkuses küttepuude riidad . Seal , keset surnuaeda , just enne lahkumist , olevat talle vastu tulnud surm . Surmal oli seljas pikk maani mantel , hästimääritud ja läikimalöödud linnamehe kingad , ja tal oli täiesti paljas valge ovaalse munaga sarnanev hiiglasepea . Silmi munal ei olnud , nägu näha ei olnud , surm astus otse tema poole , nii et ta oli pealesammuva kogu eest kõrvale põiganud . Pärast seda oli ta komistanud ühe haua otsa ja ristilt nime veerides taibanud , et see on ta onu haud . Ema vend Alfred saigi kümnenda küünla ja kiiruga loetud meieisapalve . Siis oli ta jooksnud ootava auto poole , nagu oleks ta kannul velkinud seitse kuradit . Tagasi ei tohi vaadata . Kunagi ei tohi tagasi vaadata , kähises ta mulle . Et hirmuhüsteeriat lõpetada , küsisin , palju tal siis küünlaid ülepea kaasas oli . Viisteist , viisteist , kisas ta , tormas magamistuppa ja tõmbas voodis tekigi üle pea . Talle meeldib kirjeldada , et tõmban teki üle pea , et olen laps . Aeg-ajalt meeldib see mulle endale ka . Kaks sekundit , kolm sekundit . Mitte rohkem . Sest ma ju märkan kohe , kui suur on mu keha , kui kohmakas ja isegi nagu taaruv on välgukiirust taotlev magamistuppa jooks . Löön end vastu uksepiitu ja mööblinurki rängasti ära , värsked ja juba kolletavad sinikad annavad märku , et põgenemine aina kestab ja kestab . Surnuaia mõttest mina aru ei saa . Suguseltsi hauaplatsist , mida nii pingsalt otsisin . Me matame üksteist maha ja siis ongi lõpp . Keha ja isiku lõpp . Mälestuste elus surnut ju enam ei ole . Mälestuste elus on inimene , keda enam ei ole . Keha sureb , võib-olla lendab hingki kuhugi , nüüd algab intensiivne unustamine ( või meenutamine ? ) teistes ja need teised tahavad olla surnu , nii nagu too kunagi näis . Kogu oma elusus kantakse surnule üle . Hoolivus , armastus , tähelepanu - kõik need omadused olid surnul , ja kui elaval elus millestki puudus tuleb , ta meenutab , ta räägib , kuidas lahkunu vaatas ja oli , ja see vaataja on tema ise . Kuidas on surnud kehal rõske mulla all olla , sellele ei mõeldagi . Kuidas kirstulauad kevadises sulavees nihkuvad - vahel maetakse ju otse vette , kui on märjem koht - kuidas määnduvad riided , laguneb nahk . Millal ussid oma saagist jagu saavad , on rohkem aja küsimus . Kas keegi on üldse jälginud , kui kaua kestab lagunemisprotsess seal all , kuhu ei ulatu päike ega pilk . Kriminalistid ehk on , kui haud mingil põhjusel lahti kaevatakse . Haud on pealt sile , lilled , muru , rist . Ja leinajad , kes leinavad ennast , küsivad eneselt nõu , otsivad kinnitust , sidet , et maailmas ei olda üksi . Et on oldud enne ja pärast . Ja kord on nad ise seal all . Muru pügades ollakse nii üleval kui all , muru on piir kahe hirmutava oleku vahel . Piir tehakse võimalikult kauniks . Ristid värvitakse mitu korda üle , kuni pannakse kivi või plaat . Nende ilu võrreldakse , kes kui palju surma mälestuseks välja pani . Kes ei pane , see ei hooli . Kes haual ei käi , on tuim . Lasksin onu Alfredi haual surmal mind pildistada . Surm kükitas maha , nii et kaadrist paistev rist jäi täpselt kõhu kohale ja mu taevataustalises näos joonistusid ninasõõrmed selgesti välja . Rist mahtus kõhtu ära . Kõik muu - ainult taust . Foto on veel ilmutamata , aga ma tean , milline ta välja näeb . Ta ? Tema ? Foto ? Mina ? Ainult minul on meeles , kui palju vareseid kisas surnuaia kõrgeis puis . Varesed jäid kaadrist välja . Nagu surm isegi . Pärast haiglat tahtsin ka ära . Pugesin endaistutatud nulu sisse , seadsin vaigust lõhnavad oksadki näole , ning nutsin seal taga . Nulg oli nagu pehme pesa , elus ja õõtsuv . Sel suvel kasvas ta pool meetrit kõrgemaks ja kasvatas sügiseks esimesed neli käbi . Kui nulg kolm korda nii kõrgeks kasvab , kui ta on praegu , olen ma surnud . Ja mul on ükskõik , kes kuhu mind matab . Tean vaid , et olen põletusmatusteks liiga ebatäiuslik , sellepärast tuleb mind saata looduse ringkäiku kordama , et mingi osa minust saaks toita kedagi-midagi kaunist , millalgi , kui ussid on seedinud mu keha mullaks ja huumuseks . Lõpetanud selle lause , tahtis ta jälle arstist rääkima hakata , aga mul õnnestus ta sellelt rajalt ära pöörata . Aitab , aitab juba , ütlesin , nendega on lugu täiesti selge . Vaevalt olin saanud lausega lõppu , kui ta rääkis juba sellest tuttavast , kes olnud ENSV ajal KGB agent . Agendid ei olnud minu probleem . Ma olin neist alati eraldi , ütles ta peaaegu arukalt . Eesti taasiseseisvumise võitlustes olevat kõik muutunud . Üks naine - ja tingimata suurt kasvu - oli kangesti tahtnud temaga tuttavaks saada . Noh , ma tundsin üht ja teist , just nagu üleöö tuntuks saanud isikud kõik , ju ta tahtis minu kaudu nendega tuttavaks saada , nende järel pisut nuhkida , ja siis olevat see naine talle külje alla ujunud . Temale olevat algul tähelepanu väga meeldinud , nad olid kevadises Tallinnas Toompuiesteel otse jalutanud ja puude latvu aprillitaevas vahtinud , ja naine oli öelnud , et tal on võimalik teda vanglasse ekskursioonile viia küll - miks vanglasse , üllatusin hetkeks minagi - , ja siis oli ta taibanud , et pole üksi , et vanglasse ei taheta ainult teda . Eluaeg olen ma üksi olnud , aga üleminekuajal sovetist iseseisvusse selgus , et need , kes enne olid üsna samasugused kui mina , olid äkki kuulsaks saanud , ja seda see agent siis jahtiski , nende kuulsust jahtis ta . Ma olin äkki esimest korda elus justkui parteis , mingis parteis - ta rõhutas sõna mingis - , ning see tegi ettevaatlikuks . Jalutasime Toompuiesteel , vahtisime veel lehitute puude latvu ja tema rääkis mulle vanglast . See , et naine rääkis kõrge kevadise taeva all vanglast , olevat kõige kindlam tasakaalutuse märk . Tegelikult rääkisid just sina selle naisega vanglast , tuli mul äkki meelde , ja ma imestasin , et meil mõlemal oli see jutualgus läinud täiesti meelest . ? Sa küsisid , kas sul oleks võimalik pääseda Patarei eeluurimisvanglasse ekskursioonile . Saad aru , ütlesid sa - selles kohvikumelus olid juba tolle juristiga sina peale läinud - , ma tahaksin teada , miks Vilma <arv>-ndate aastate alguses , siis , kui tal suur pension oli juba välja teenitud ning rahaprobleem ei tohtinuks olla põhjuseks , hakkas äkki vangivalvuriks . Ma tahaksin kas või viis minutit koridorides ja kongiuste taga kõndida , et tunda , mille järele seal lõhnab . Ma tean oma emast väga vähe või peaaegu mitte midagi , aga sellest valvuriks-olemisest oli millalgi juttu . Vilma oli veel vangidele ütelnud , et tegelikult peaks tema olema seespool lukustatud ust , aga ei ole . Sellest vihjest ei saanud sa hoopiski aru , ja paari aasta pärast oli Vilma süveneva hingelise masenduse tõttu ametikohast ka loobunud . Normaalne inimene ei räägi vanglast , kui loodus valmistub õitsema , jätkas tema , nagu poleks mind kuulanudki . Ajastatus , ajastatus , kisas ta . Kevad ajab meeled nagunii segi , mis viga siis vanglaga ligi tulla . Järgmisel päeval pärast jalutamist olevat ta ekskursioonist keeldunud , ja naine oli siis öelnud ka , et ah , mis me sellest , minulgi ei ole seda huvireisi lihtne korraldada . Palju erilube , ja mitmed ses vallas aitajad ei töötavat enam endistel kohtadel . Las olla pealegi . Kastanid lõid otsekohe oma tiivanukid lahti . Ta küsis , kas olen märganud , et kastani just-just lahtiminevad lehed sarnanevad noorte kotkaste veel munamärgade tiivanukkidega . Ta olevat filmis näinud , et see on just nõnda . Naine olevat ta üsna kohe Tallinna tagasi kutsunud . Tule ruttu-ruttu , oli ta telefonitorru hõiganud , ja temal olid stopptuled põlema hakanud , et kuhu mul kiiret ( kuhu tal kiiret ! ) , ning kuigi ta oli kibelenud tagasi sõitma , oli ta bussileminekut päev-päeva järel edasi lükanud . Ja kui ta siis lõpuks oli läinud , polevat naine tahtnud teda nähagi . Pärast seda olevat alanudki midagi , mille kohta ta minult küsis , kas ma tean , kuidas tänavad hakkavad moonduma . Loomulikult ei teadnud ma seda . Kudri Elli ütles ka , et nüüd nad tulevad ja võtavad minust välja kõik , millest mul on õnnestunud seni vaikida . Sa ju tead Kudri Ellit küll , küsis ta , kuid mulle meenus , et olen Kudri Ellist hoopis mingist raamatust lugenud . Raamatutegelast on võimatu argisel viisil kohata . Nii ma talle ka vastasin . Tead , mina ei tunne ega tea teda õieti ka , sosistas ta . Nägin viimati vist kellegi teise und , ja seal toimetas üks Kudri Elli nimeline naine . Ühes unenäos ütles ta mulle , et nüüd on inimesed hakanud rääkima , lausa lobisejateks olevat muutunud , ja KGB-lased muudkui käivad ja koovad seni salatud uide uuteks surilinadeks kokku . Aegadel pole teravat vahet , ajad on üleminevad , ning ka inimeste meelte püsivus tulevat lõpuni katki lõigata . Taustaluure töötavat kõikidel aegadel , oli Elli talle muiates ütelnud , ja iseseisvus ise , kuigi see on nüüd samahästi kui käes , pakkuvat ainet uuteks mustriteks . Nüüd võetakse sinusugused vaikijad ette . Ärgu ma arvaku , et küüditamised on igavesti lõppenud . Iseseisvus on ajutine , oli ütelnud Elli - ikka unes ja mitte ilmsuses ! - , eestlastel pole oskusi riiki juhtida , isegi võimu lõhna peale on nemad kõikidel aegadel läinud upsakaks , küll hakkavad omavahel kisklema nüüdki . Ja siis on tähtis teada , kes kuidas kiskleb . Kus on see pehme luudeta koht , kuhu nõel torgata , ütelnud Elli , nagu seisaks ta , süstal käes , tema voodi ees ja valvaks sobivat hetke . Ta oli unes ilmuva Elli ettekuulutuste mõjul hommikuti alati hirmukangestuses ärganud , ja järgnev päev tundunud suisa ohtlik . Igal teeäärsel majal on silmad , seletas ta , aknad on maja silmad ja iga kardina tagant jälgitakse , kuhu lähed ja mida teed . Tänav ise on nagu õhus . Aprillikuu alguse tänav , kui talv on jäänud lahkumisega hiljaks , lumi on nagu kollakaspunane lima , lörts , mustjaspruunid mättad teepervel auravad , natuke on ka surijavalget , ja selget vett niriseb pori ja asfaldi vahel , haigettegevalt külma vett , millesse heameelega paneksid oimukohad jahtuma , sest peas on uim ja ümber pea pigistav võru . Sa ei mäleta enam , kus oled ja millal , tee laguneb , kõik teed lagunevad koost , ja majad mustavad niiskelt . Kui ta oli poodi läinud , seisnud ta pärast ostude tegemist kassa juures ühe hiiglapika naise selja taga - naine oli kaks korda nii pikk kui tema , igast korvpalluristki pikem - ja see naine oli esitanud rahamaksmise asemel pangakaardi . Tol ajal oli pangakaardi omanikke vähe ja talle torganud ( est just seetõttu eriti silma . Lõpuks tuleb ju tšekile allkiri anda ja too ostja oli kirjutanud Tallinnas oleva naise nime . Ta olevat selgesti näinud , et nimi on sama , ning mõistnud , et teda jälgitakse ka poes . Valgusin nagu tina täis , olin halvatud , kui aegluubis nägin , et nimi kordus . Süda seisatas , kõrvus kumises . Või oli see vastupidi , ah , ma ei tea , mis oli peale selle , et koledus tuli mu peale . Maksin ära , läksin poest välja , naisest ei varjugi , kuid tänav tõusis ja tahtis tulla kallale . Tänav oli kui loom . Liikus ja lainetas ja muudkui tuli . Ta olevat endale kinnitanud , et nii lihtsalt te minust jagu ei saa , nii lihtsalt mitte , langegu või majad kaheltpoolt kokku , viselgu tee , söövitagu värvid silmad peast , tema läheb koju , ta läheb igal juhul koju ja keerab seljataga ukse lukku . Nii ta oligi teinud , kui tänav vonkles , paisus ja taandus hingamise rütmis , ja pärast ukse lukku keeramist ja voodisse pugemist oli ta märganud , et riidekapi ja lae vahelises õhus ripub Tallinna naise nägu kui mask . Ta saatis oma varjukeha mind piinama , mõistad . Ma ei mõistnud , kuid noogutasin . Arvan , et mind on alati pisut suunatud , juhitud , minuga on manipuleeritud . Nad on kartnud , et muidu lähen ma hulluks . Võib-olla lähengi ? Oh ei , ega ei lähe küll . Aga nüüd on sellest mitteminemisest süda haige . Nüüd peab rangelt paigal püsima . Ja seda ma ei oska . Või oskan nii täielikult , et tuba vajub põrandast läbi , korrustest läbi , maa sisse vajub , ning ma vaatan ülalt alla selle toru või kaevu sisse , olen kest , mis kukub enese sisse , ja kaevupeegel lainetab südame rütmis . Mina ise olen liikumatu kui pakk . Ma oskan puid lõhkuda . Kirvega tuleb lüüa soonipidi ja mitte nendega risti . Arst lõi ikka soonipidi , sellepärast tekkis mul temaga klapp . Miks arst aru ei saanud , et ma tahan ainult , et ta oleks vaid arst . Miks tahtis ta psühholoog olla ? Miks ta arvas , et mis tahes raamat on täpsem ja ausam kui mina . Kas sellepärast , et raamatul pole seda kõverat naeratust , mis ilmub näole siis , kui tunnen , et hakkan nutma . Raamatul on ilusad läikivad kaaned . Minul ei ole kaasi ega ümbrist . Eritan higi ja pisaraid . Haisen . Ja mitte keegi peale mu enda ei tea , kui kõrge on rõhk . Eile oli see RR <arv>/<arv> ja täna hommikul RR <arv>/<arv> ja tabletid ei mõju . Tahaksin helistada ja küsida , mida teha . Aga arst ainult naeratab ning räägib , kuidas tal on vedanud , et teda tol ajal maal ei olnud , kui üks naine enneaegselt sünnitas . Ma poleks seda üle elanud , seletanud tohter , sünnitusabi olen vaid põgusalt õppinud . Arsti kuulates oli ta kogu aeg mõtelnud : noor arst , ma ei pahanda . Ma ei ütle talle , et ... Ja lasksin aina arvata , lasksin eksida , ja siis lõi katel kaane pealt ja ma ütlesin halvasti , hoopis teiste asjade kohta ütlesin halvasti - ei kunagi siis , kui OLI halb , vaid ikka siis , kui pinget enam ei talunud - , pinge nõudis ütlemist ja ma ei teadnud kunagi ette , mis sõnu tarvitan . Nagu oleksin loonud fantoomi enda ja tema , enda ja inimeste vahele . Varjukuju . Aeg-ajalt tülikaks muutuva olendi , kes tähistab kellegi jaoks mind , ilma et mul oleks sellest asendusest aimugi . Mu nägu lõkendab nagu punaseks värvitud malenupp , kandiline nägu , ümmargune nägu - näo kuju sõltub meeleolust - , kas ettur või vanker , pikk-pikk vangerdus , et kuningal oleks kindlam seis . Kes mängib minuga malet ? Ma olen mänginud malet , kas malemänguoskus on minu ja minu vahel , nii et ma üle laua isikuna enam üldse välja ei paista . Aga vahel nuppu puudutades , käike tehes , kellale vajutades viskavad nad ka pilgu mu näole - püüan olla metsik ja võitluslik ( psühholoogia mängib ! ) , minu psüühika mängib selles strateegias - ning nad järeldavad nähtust midagi . Nad eritavad KA higi , nende sõltumatute nägude taga on hirm . Ja seda hirmu ei tunne minagi ära . Inimeste ja inimeste vahel on mäng . Raamatud kirjeldavad mängu , kirjeldavad ka kommentaatorid , kellele mängu sisu jääb püüdmatuks . Kui see on olemas , kui mäng on üldse olemas ? Lapsed õpivad söömismängu ja näitemängu , elu imiteerimist , vanemaid ja lapsi , õdesid ja vendi , hiljem vahetuvad kühvlid ja panged , ainult liiv ei mängi . Teda tõstetakse ja sõristatakse ühest anumast teise , ühest liivakastist teise kabinettide parketini välja . Mina olen liiv . Mängust ei tea ma midagi , valetas ta , nii et silmgi ei pilkunud . Äärmusest äärmusesse kalduvad seletused näisid mulle arukad hetkeni , kui ta teatas , et tema keha seisund sõltub sellest , kas arstil on mälu või pole , kas arst ise on angažeeritud - kui kaude , siis värvatud selle riigi poolt , mida enam ei ole - , aga kui ta siiski süümevannet võib anda , ei jäta ka hätta . Inimestest tuleb ikka kõigepealt head uskuda , ütles ta masinlikult , nagu kordaks kellegi lauset . Minu keha on eelarvamuste ületamiseks otsekui loodud . Mis ei tähenda , et nad - kes nad ? - võiksid selle mulle lõpuks tervena tagasi anda . Üks tõbi on meis kõigis sees . Ta jutustas mulle , kuidas ta haiglast tuli . Kevadine päev oli , puud juunikuu alguse lehtedes , ning arst - üks teine ja kogenum arst - oli talle kaasa andnud saatelehe kellegi tähtsa professori juurde , ning ta oli paberilt lugenud , et patsient sellel ja sellel on mure . MINUL OLI MURE , rõhutas ta , üks arst kirjutas , et minul on mure . See teade oli ta jalad nõrgaks teinud , nii et ta istus pargi linnapoolsele pingile ning hakkas nutma . Kogu kahenädalase haiglasviibimise kestel polevat ta kordagi nutnud . Kui oled juba haiglas , peab energiat kokku hoidma , kujutlused ja mõtted ainult segavad , arste tuleb uskuda . Teisiti pole üldse võimalik . Tema olevat arste alati usaldanud ja siiski löönud murele osutav lause ta täiesti rivist välja . Mure sõna tähendavat isiklikkust , arusaamist , et MA OLEN INIMENE , KES MIDAGI TUNNEB . Saatekirja lugedes tabanud teda nii tänu kui hardus ning ta oli üle pikkade aastate mõistnud , et on tõesti ta ise . Märkasin küll , et kaks mustlast mind eemalt jälgivad , aga ta ei kartvat mustlasi . Mustlased teenivad inimeste endast väljasoleku pealt , rumaluse pealt , võib-olla on mõni , kes tõesti teistest rohkem taipab , ennustamise mõttes või nii , ja kuigi ta mustlastega kunagi ennustamismängu polevat laskunud , huvitanud need kaks teda äkki tõesti . Vanem naine oligi teietades lähenenud , küsinud , kas ta tahab oma haigusest lahti saada , ja kui tahab , siis tema , mustlane , aitavat . Siis olnud tal silmad juba kuivad ning tal tekkinud huvi , mis see siis õieti on , mille otsa kergeusklikud kukuvad , lasevad kõrvad umbe rääkida , end lagedaks varastada , andes kõik hinge tagant ära , et keegi nende salajast mina ja üksildust puudutaks . Mustlane olevat olnud väikest kasvu , vana ja kõhn ( oi-oi , temalt ei olnud sul küll midagi head loota ! ) ja käskinud poest tuua ühe toore muna . Ainult ühe , oli ta kõhelnud . Aga siis oli uudishimu võitnud - pärast murekuulutust olevat ta justkui uuesti ellu ärganud , haavad paranenud , jalg kerge , mis viga mustlasegagi haigla ees tantsida , mängu mängida , lolli mängida , kõigi nendega , kes mustlasi iganes uskunud , üks olla ! - ning ta oli hommikupoolses juuniroheluses , mida päikegi heletas , Toomelt alla lennanud , poodi lennanud , ning ostnud muna . Mäest üles rühkimine olnud pisut raskem , hirm ju ka , et mustlane ära läheb , teise kliendi leiab , tema ära unustab . Aga ei , mustlane istunud samal pingil kus ennist ta ise ning oodanud . Mustlase nägu olnud rõõmus nagu emal , kes vaatab oma last . ( ! ) Nad olid otsinud varjulisema paiga , mingi maltsa kadunud vundament pargi tagumises servas sobis selleks hästi . Ta oli taskurätiku istmiku alla pannud , et teksasid mitte määrida , ja mustlane istunud otse rohu peale . Siis oli mustlane palunud taskurätti - tal olevat neid alati mitu kaasas - , mässinud muna sellesse , ning enne küsinud : kui palju raha sa paned selle peale , et ma sinust kurja vaimu välja ajan . Targalt küsitud , oli ta mõelnud , väga targalt , sest kes niisugusel puhul ikka koonerdada julgeb . Ta oli andnud raha . Ja mustlane oli mitu korda küsinud , ega ta ei kahetse . Mustlane oli ta kurgu all ja rinnaku ülemises osas muna veeretanud - küsinud , mida ta tunneb , kas külma või kuuma , ja et ta kumbagi ei tundnud , oli ta vastanud , et olla on imelik - ja mustlane olevat sellega rahule jäänud , lõpuks taskurätiku koos munaga kokku keeranud , ta jalgade ette maha pannud ning käskinud kompsu kannaga puruks astuda . Ettevaatlikult , just nagu kaheldes , kas ettevõte õnnestus või ei , oli mustlane taskurätiku lahti harutanud ja käskinud tal vaadata , mida seal näeb . Purustatud muna keskel ukerdas väike must uss . Aitab , aitab , oli mustlane öelnud , ning käskinud tal veel kord jalgadega nii muna kui ussi otsas trampida , sest uss see kuri tõbi oligi . Ta oli trampinud ja mõelnud , mis trikki mustlane tarvitas , et see uss muna sisse sai , kuid siis otsustanud , et ta teeb kõik järgneva nii heauskselt kaasa kui võimalik . Järgmine etteaste oli nõelamäng - nõela oli ta ka pidanud all-linnast ostma - , mustlane oli öelnud , et kuri vaim on temast nüüd välja aetud , palju ta paneb tervise peale . Ta oli jälle andnud raha ning mustlane oli küsinud , ega ta kahetsema ei hakka . Siis oli ta nõela peale sülitanud , seda peopesa keskel sülje sees veeretanud ja mustlane oli seletanud , et nõel , mis nüüd mööda keha liikuma hakkab , korjab kõik haigused enese sisse , läheb sellest roheliseks , ja siis on ta terve ka . Tema toodud nõelaga polevat see õnnestunud , ja mustlane , kes omaette pobises , et tal on keeruline keha , oli lõpuks taskust võtnud teise nõela ning siis oli see lausa mustaks läinud . Ta oli küll rahast ilma , kuid ometi veendunud , et teab nüüd midagi sellest , kuidas mustlased petavad . Siis olid nad Toomel veel tunnikese juttu ajanud , küsitlejaks ta ise . Ta oli uurinud , kas mustlane on Eesti kodakondne - jutt toimus vene keeles - , ning mustlane seletanud , et ei ole , et tal on Petšoora murre ja eesti keelest saab aru vaid pisut . Oma neljast lapsest oli mustlane pikalt rääkinud , eriti ühest , kes täiesti valge nahaga , sest mustlase mees olevat venelane . Ka nõiakunst tulnud kõnesse . Mustlane olevat pärinud selle oma vanaemalt , kuid tema lastest ei tahtvat ükski ametit üle võtta . Saadud raha eest lubanud mustlane kirikusse küünlad panna , ja kui ta oli tähelepanu oma luterlusele juhtinud , vastanud naine lihtsalt : Jumal on kõigile üks . Seal maltsakasvanud pargisopis oli ta kogu aeg ringi vaadanud , kas keegi tuttavatest juhuslikult ei näe , et ta mustlasega mingeid asju ajab , ning see kõhevilolek ei jäänud märkamatuks . Kas sa jumalat usud , oli mustlane küsinud ning saanud vastuseks : usun , usun küll . Mustlane oli selles nagu kahelnud ning öelnud , et kui ta ei usu , kui teda vargaks peab , siis tõrje ei aita ja haigused tulevad mustlase enese peale . Vahel mind ei usuta , vahel tehakse nalja , kuid nõidusega nalja teha ei tohi ja kui tema ka nüüd mõtles naljatada , jäävat mustlane ise haigeks , ta võivat äragi surra . Paaril järgnevalgi päeval käinud ta mustlasega Toomemäel kohtumas , jutuaineks mustlase enese elu ja pere . Ja kui nad siis lõpuks lahku läinud , vaadanud ta kaua , kuidas väike naine kui must võõramaalind üle Kuradisilla ja mööda alleed kaugusse läheb , allee tundunud pikk nagu lahtise otsaga tunnel . Ebausk on võimas asi , üritas ta naerda , aga ma sain aru , et tal polnud mustlasesse kindlat suhet . Mustlane pidas vargaks hoopis teda , nagu sügisel selgus . Nimelt olevat nad keset sügist - puud juba raagus ja vinge tuulgi liiva loopimas - turuhoone juures kokku saanud . Esialgu ei tundnud ta viledas jopis vanainimest ära , nägu hall ja justkui kokku tõmbunud , sellepärast nõnda . Mustlane oli teretanud , tervise järele küsinud - ning pakkunud raha tagasi . Mäng on mäng , oli ta vastanud . Kes mängu siseneb , ei saa seda tagasi pöörata . Mustlane oli seepeale väga närviliseks läinud , raha pakkudes ärapöörduvale temale järele tulnud ning pomisenud : mis mäng , mis mäng , võta raha tagasi , see on mul kaasas . Aga tema polevat võtnud , küsinud koguni , kas see polegi küünalde peale kulutatud . Kas mustlane tahab öelda , et ta tema eest ei palunud kohe üldse mitte . Mustlane oli nõutult maha jäänud . Tema aga oli imelikku kõhedust tundes otse tormanud eemale . Esimest korda käisin sünnikodus kakskümmend aastat tagasi . Vilma oli mitmel juhuslikul kohtumiskorral rääkinud , et see Moorakülas asuv Tamme talu oli üks kole koht , hooned räämas , uksed ripakil - minu isa oli millalgi tädi Agathat liiga lühikese seeliku pärast narrinud ja Agatha oli ütelnud : enne kui mu riietest rääkima hakkad , mine pane kemmergule uks ette . See kullakamber olevat tol hetkel olnud tõesti ukseta , tunnistanud seekord Vilma õe märkuse õigeks - ja õues ja majas ja hoonetes levinud imelik ennetest tiine hõllandus . Kui ma ei teaks , et mul oli siis ja on ka praegu täisaru peas , siis ma arvaksin , et kõik inimese ja jumala loodu ( taevake , Vilma rääkinud tookord tõesti ka jumalast ! ) ja isegi õhk vaatab mind igast küljest korraga . Ma ei julgenud üksi lautagi minna , vanamees - kaheksateistaastane Vilma nimetanud neil ajul endast seitse aastat vanemat meest just nõnda ja see kõnetlus kostnud ta kõrvus palju-palju kodusemalt , kui hilisem Meinhard - jah , vanamees käis mul algul kui tunnimees igal pool kaasas . Kõik seal talus tundus olevat ära nõiutud , isegi lehmad . Hiljem harjusin ära , polnud seal midagi , mida karta või - loota . Algul ei saanud ma hobustega kah hakkama , nagu ohje vähe liigutasin , tormasid minema , sabad sirgu , nagu segased . Aga selle hobuste kohtlemise õpetas ta mulle lõpuks ikkagi ära , nii et kui ta Saksa mopi eest kõrvale hoidis - enne hoidis kõrvale , pärast läks viimaste hullude seas rindele , nii et sinine jutt taga , ema naernud siinkohal tigedalt - , oli põllutöödel sellest oskusest muidugi kasu . Sina olid ka siis juba olemas , tõmbasin kõhu käterätikuga kõvasti kinni , et sa ei segaks , ja nii ma siin kündsin ja külvasin , nii et kui vanamees vangilaagrist tuli , oli mõnigi põld sootuks teistsugune . Minul endal päriskodust täiskindlaid mälestusi ei olegi , sellepärast käin lagunenud hooneid ja vundamendikive aeg-ajalt fotografeerimas , jätkas ta justkui hoogsaltki : elumaja oli kohe pärast meie lahkumist koolimaja kütteks ära lõhutud , sellest on järel vaid lagunenud vundamendi kivid . Pildipaki seisukohalt oli ta üleni asesõna , fotod olid kui mängukaardid , mida ta segas kokku ja lahku enne tõsist heitlust . Parem käsi surus vasakusse erinevaid pildikombinatsioone . Sellest sõltus mäletamise järjekord , jutu rütm . Hingetõmbeta hingamine . Mõelda vaid : üks mu metsavennast onu , Rein Saar , kes aeg-ajalt kodus käis , laskis purjuspäi ketikoera kuuti surnuks . Mis ta siis metsas veel tegi , kui oli koduski taltsutamatu ja julm ! Aga see polnud siin - ta näitas oma sünnikodu lagedat õue , mille äärtel võis aimata lauta , kaht aita ja metsikut rohtu . - Käsi oli pildistades värisenud , hooned väljakasvanud kuusehekiga ühte sulanud . Minusugusele ei usalda enam keegi midagi rääkida . Lobisen välja , ja lobisen valesti . Inimesed solvuvad . Üks juhuslik külanaine seletas , et mu sünnikodus olnud sead virtsas ja söömata , ruianud keset aedikut , lõpuks võtnud seina äärde rivvi ja toetanud esijalad ( esikäpad ! möirgas ta naerda ) seinale püsti . Siga peab lugu nii porilombist kui puhtusest . Vanasti osati privaatsust hinnata . Nüüd on elu ise kui turukaup . Mina kauplen ka . Mulle on määratud hind . Kõik passivad peale , et teisele liiga palju ei makstaks . Kui palju võiks maksta üks püssikuul , arutles ta edasi . Mäletad , ühes jutus - eesti jutus ! - lendas üksik kuul keset lumesadu ning otsis keha , kus peatuda . Niikaua lendas , kuni leidis objekti . Inimese leidis see kuul . Kuidas ma seda ümber jutustan ? Kuul võib aastaid teel olla , kuul võib ka sohu eksida . Kosovos ei eksita . Albrightil oli kaabu moodi kübar peas , kasukahõlmad lahti , kui ta peenikeste säärte välkudes ja kõrgete kontsadega kingadel Rambouillet' nõupidamismajja kõndis . Albrightil on alati lühikesed seelikud , et ta pikem paistaks . Paks inimene . Kleiti kannab harva . Kostüüm loob reljeefi , jalgu võib näidata . Ameerika on vaba maa . Aastaid tagasi olevat ta tähelepanu äratanud uudis , et Albright ei teadnud enne Tšehhoslovakkias käimist oma juudi päritolust midagi . Küll see teade võis imelikult mõjuda ! Ole sa välis- või siseminister või tavaline jurist kuskil kontoris , niisugune valgustus mõjub . Me oleme iseseisvad alles kümme aastat , alustas ta uuesti . See on ime , et jälle kümme aastat . Kakskümmend eelmist on kui kuldaeg , me võrdleme . Enne tundub alati parem kui pärast või praegu . Ja praegu on kunagi jälle pärast ja kindlasti kuldne . Praeguse kuldseks muutumine sõltub vahemaast , mis jääb tänase ja homse vahele . Nüüd lautis ta fotod tagurpidi lauale , lihtsalt valged nelinurksed veidi kõvemate nurkadega paberid , nagu pressiks igaüks kujutist laua sisse . Siin pimedal põhjamaal - nüüd hakkas ta fotosid näoga üles pöörama - on meie lühike või pikk iseseisvus selge ime . See sõltub minu käest - parem käsi sünnisauna fotoga hetkeks püsti ! - , muu maailm elab oma inkvisitsioonielu . Clinton ( nimetissõrm jälle püsti ! ) võitleb sõjaga rahu eest . Mis tõug see on ? küsis ta minult ning vahtis peeglisse . Mälestusi jääb aina vähemaks , neid ei tule juurde , kui oleme surnud . Surnuaiad lükatakse buldooseriga tasaseks . Põletusmatused säästavad maad . Fantaasia kidub . Sellepärast - räägi palju jõuad , mõtle välja , fantaseeri ! Palju võimalusi pole sul nagunii tõest hälbida . Tõestijuhtunust . Su pea on kohas kinni . Su mäletamistel on koha lõhn . Su mõttel on koha lõhn ( mõte on sünnihetkel juba mälestus ! ) . Kohata mõte on ümbrikuta kiri , ei saajat ega saatjat , ainult valem , mõtte valem , millega saab ka robot hakkama . Nad teevad arvutiga igasuguseid trikke , kuid Albrighti kaabut ja sääri ei taasta , kui need ei meenu . Põhjamaa tume udu ja päeva lühidus jääb sündmuste vahele . Meie jääme ajaloo vahele , kui ei tee häält . Ma olin vait ja püüdsin jätta väited meelde . Nüüd ei vaadanud ta peegli poolegi . Ja nii ma siis elan , üks pool minust on Eestimaal , teine Tasmaanias , teatas ta valjul häälel , mõlemad fotokimpudes käed pea kohal püsti . Port-Arthuris , kui täpsemalt teada tahad . Ja Tasmaania nimekaim laob samuti fotodest pasjanssi , see vahe on , et tema ei tea minust midagi . Tasmaanias ei teata Eestist midagi . Mina sündisin oma talu saunas , lisas ta . Mu voodi oli valgete võrepulkadega ja sauna ümber rängad porised roopad . Aga see on väljastvaade , seda ma kujutlen . Seda ma voodist ei näinud . Niikaua kui elan , räägin , et sündisin saunas . Ainult sauna kohal olid mäed , jääliustikud , mägiaasad sinetasid . Nüüd olen ma neid näinud . Nüüd tean enesest rohkem . Elu on nii tükiline ja mina pole endale koera võtnud . Linnakorteris on temaga igavene häda : toad väikesed , koer nagu puuris ja vähemalt kolm korda peab temaga väljas käima . See , mis inimesele sobib , ei kõlba koerale . Tema tahab avarust , lõhnu ja õhku , prügikaste ning jäärakuid tahab tema ning teisi koeri . Raamatud ei ütle koerale midagi . Ta ei oska lugeda . Lamp laual on koera jaoks helendav keha , võõras ja kauge nagu hõõguv ja hirmutav vari . Imelik , et koerad on lampidega ära harjunud , kui mina ei harjuks korterikoeraga mitte kunagi . Maal on muidugi teine asi . Toores maastik on teine . Mets , rõske muld , võõraste loomade urud ja koopad . Koer peab jahti ning tassib inimesele saaki . Haugub , kui õpetad . Kaitseb , kui treenid . Osa neist on valvurid . Mina peaksin koera kaitsma . Minu koer vaevalt kaitseks kõlbab . Hammustada võin ma isegi . Tegelikult ei taha ma korterisse ühtegi looma . Selle korteri ostsin endale . See korter lõhnab minu järele . Ei loe , et ma enese lõhna ei tunne . Oli aeg , mil pesin põrandaid , pühkisin tolmu , tegin aknadki lahti . Siis lõhnas korter teisiti . Kui läksin kellelegi külla , oli too korter samahästi kui minu , sest ta ei eristunud sellest , kust tulin . Ja neil teistel , kes harva minu pool käivad , on siin ka teistsugune olemine . Nad ei tule koju . Ma olen võõras ja haisen enda järele , kuigi ise ei märka . Koer segaks . Koer sööks ( hauguks ja hingaks ) mu tubadest välja . Köögis oleks kaks söögikaussi ja kogu aeg tunneksin teise looma väljahingatud õhku . Niisiis , koer jääb ära . Olgu tegelik või väljamõeldud , kuid ära ta jääb . Tänaval prügikastide vahel on neid nagunii külluses . Olen kuulnud , et tulnukad viivad ära kõigepealt koera . Kui järg minuni jõuab , poleks mul hirmu . Koera kadumine tekitaks hirmu , ma ei saaks vastu hakata . Koer viiks tühjuse ära . Koer viiks hinge enne õiget aega ära . Minu hing peab kuni lõpuni olema minuga . Tema pea sees olevat nohu ja nina kui umbekukkunud lõõr . Ta ei leia pulssi üles ja arvab , et süda seisab , aga suu kaudu hingamist see ei takista . Peegel näitab , et ta on vasakukäeline . Ta usub , et peeglis on tema . Ta ei erista pooli ja kirjutab mõlema käega . Kord , kui me taevast alla laskusime - neid kordi on mul olnud juba päris palju - , leidsin end Saint-Gilgenist . Ma ajasin kogu aeg selle nime segamini ja ütlesin Saint-Klingen . Hommikulauas parandati sel puhul mind mitu korda , aga mu keel jäi pidama Klingeni peale ja siis ei parandatud mind enam . Kristus oli üles tõusnud . Helistati kirikukelli . Aga see oli vist juba Fuschlis , kuhu olime jõudnud pärast pikka jalgsimatka mägedes . Olin Salzburgis teist korda . See on haruldane , et olen päris mitmetes paikades olnud kaks korda . Võin vabalt olla seal elanud või elan kunagi tulevikus . Kaugused ja valgus on nii tühised , nii sarnased ja tuttavad - lennukiga sõidad punktist punkti ja vahepealseid maid ega aega pole olemas - , et oled samahästi kui kodus . Majad , õued , elukord ja keel on võõrad - arvatavasti - , kuid need on kui koorik , kest , mille sees olen mina või keegi minutaoline . Vahel tahaksin mõnest väravast sisse minna , jäädagi istuma vanast postimajast ümber ehitatud kõrtsi . Jääda vihma eest varju , sest Saint-Gilgenis hakkas lõpuks sadama . Salzburgist sõitsime välja tavalise bussiga - ses mõttes ei mingit võõrust Eesti ja Austria vahel - , kadusime reisijate hulka ära , olime vait ja ahmisime , ninad vastu klaasi , ninad vastu peegelduvaid silmi , vastu tuttavaid tundmatuid nägusid , möödalibisevat maastikku , et õigel ajal maha minna . Meil oli sihtpunkt ja koht , kus maha tulla . Tegime järve ääres pilte , mäed taustaks , kummulikeeratud paadi külje all pildistasin hilja puhkenud väikest lille . Kai ja vee piiril oli tema jaoks pisut mulda . Kui mul oleks siin kodu ja paat , mõtlesin . Kui ma siin , just selles paigas käiksin poes , apteegis , mägedes ja kõrtsis . Kõrtsis , kus söön lõunat ja jälgin väikestest akendest keskväljaku äärde kogunenud inimeste summa ning mõtlen , keda presidendiks valida . Seal , purskkaevu ääres , mis praegu on vaid vesi , tumehall vesi , kui vaatan siit hoone seest , sest purskkaev ei tööta , võiksin vabalt olla kes tahes neist , kes aeg-ajalt uudiste vahetamiseks sisse astuvad . Mööda suure ruumi laudpõrandat lentsivad kaks suurt koera . Need võiksid minu omad olla . Nimedeks Tuks ja Maks või Pontu . Nende karv läigib niiskelt ja nende rahumeel tuleb paiksusest . Kodu teeb rahulikuks . Siis , et muljet avaldada - kellele ? - , läheme mägedesse matkama . On kevad . Mägedes on teeradade kõrval veel lund . Haaran ühest ja teisest oksast kinni ja vinnan end järgmise käänaku kõrgusse . Esialgu ei vaata ma alla , mu hing ja süda rabelevad viimasel piiril , sest tagasitee on sama pikk kui see , mis ootab ees - tagasi pöörata on juba hilja - , ja ma muudkui rühin kõrgemale ja kõrgemale ja siis vaatan ikkagi alla , kus on seesama kirik , kõrts , väljak , elumajad ja järv . Ainult et nüüd näen neid ülalt ja eemalt , võõras kodusus paneb pea ringi käima . Jäädagi siia seisma . Jäädagi sellesse vaatesse kinni kui lind , kes enam ei lenda . Kes tõesti ja lõpuks ära lendamisele ei mõtlegi . Kaduda sellesse mägedevahelisse külasse , olemisse , mis ülalt paistab kui pilt . Ma lasen end pildistada järsaku piiril , ühel pool küla , teisel pool aina kerkiv mäekülg . Päris tippu ei matka , päris tippu ma enam ei roni , olgu pealegi , et päike on just selle aheliku taha loojumas . Ja kui ma siit kunagi üle sõidan , lendan raudlinnuga , mootori ühtlases mürinas , heegeldavad niitpeened teed mu ikkagi selle küla sisse , selle elukorralduse ämblikuvõrku , ja mu saatus on kui kokkupressitud kaart , tingmärkidest kirjatud äraoleku ( seesoleku ) õndsus . Enne lõplikku laskumist , enne Fuschlit , seisin mägedest ümberpiiratud aasal nagu hiiglasuures lameda põhjaga kausis ja kujutlesin lumetormi ja tuisku , milles majakobarate hõõguvad silmad on kui märk inimeste olemasolust maa peal , ja kaugel Eestist . Olin vaid mina ja mäed , mäekülgedel vertikaalselt kasvavad puud , küünalsirge mets . Härmas mets . Lumine mets . Aga tol hetkel õitsesid sinililled ja aasal kasvas roheline rohi , valmistus kasvama , sest jalgade all lirtsuv sulavesi auras , päris kevadeks oli veel külm . Taevas oli kõrgem kui Eestis , taeval oli mägede tõttu sügavusmõõde , valgusel järsud varjud . Valgus kihistus , kerkis ja avardus , kui Fuschli kirikutorn hakkas paistma . Tagasiteel Salzburgi sadas lausvihma , see tekitas tunde , et olen tõepoolest kodus . Hotellis lülitasin sisse televiisori , et vaadata päevauudiseid . Sama tehti Saint-Gilgenis , Fuschlis ja küllap ka Eestis . Mägedevahelisel aasal ei olnud enam mind . Eestis ei olnud veel mind . Salzburgi hotellitoas elas mälestus mõlemast paigast . Kõige hullem on , et pea tahab magada , aga kere on ärkvel . Aga seda olen ma sulle juba rääkinud . - Ta vaatas peeglist vasakukäelist ennast ja liigutas parema käe sõrmi . - Fuschl on sulle vaid nimi . Mulle meenub kirikutorn , näen seda praegugi , kui me tuleme mägede vahelt ja üle põllu ning enne maanteed on väga järsk kallas , maantee on kalda all , ma ronin , selg ees , käte ja jalgadega kamarast kinni hoides tee poole . Kirikus oli omakülarahvas . Jeesus sõitis just praegu eesli seljas Jeruusalemma linna ega teadnud , mis ootab teda ees . Istusin keset kirikut ja lugesin meieisapalve . Mu saatjal olid pisarad silmis , kui ta ukse juurest mind vaatas : tema oli jumalaga suhted lõpetanud , ta ei uskunud enam , aga mina , kes ma sealt põhjast tulin , palusin hingerahu igas kirikus , minu palve jäi sinna maha , miski minust jäi maha . Kes usku on pöördunud , püüavad kahtlejatele seletada , miks on uskuda hea . Kui põrgu on olemas , ei üllatu usklik kunagi . Kui põrgut pole olemas , on kahtlejal ikkagi mõistlik käituda nõnda nagu põrgu olemasolu korral , sest kui tõesti pärast surma midagi ei ole , on ta valmistunud kõige halvemaks ning ennast kontrollinud , taltsutanud , üritanud saada paremaks . Usklik-olemine on hea , ükskõik mis kandist ka ei vaata ! Viimase aja kinnisunenägu : ta otsib rõhku madaldavat rohtu , arst vahetab neid üksteise järel ja viimati olevat arst tema ette tõstnud supipotitäie mingit sogast vedelikku ning käskinud sealt pudelitäie kaasa võtta . Kui kulbiga poti põhjas sobrasin , jäi ette vispel , vanaaegne puust varrega vispel , näitasin seda arstile , kes ütles , et me kõik oleme inimesed , eksime , ja et vispel ei sega , vedasin kulbiga mööda poti põhja edasi ning tõstsin välja teisegi vispli , ja jälle ütles arst , et potis on just see rohi , mis minule kõlbab . Pärast seda olevat ta unest ärganud , pea tundunud kui kuum ümmargune tukk , pea tahtnud end nahast välja pressida , ning siis rutanud ta rõhku mõõtma ning pärast seda võtnud ta rohtu . Mitte potirohtu , vaid seda teist , mille tabletikarp oli tal alati käepärast . Veel ütles ta , et enesetunne on täiesti käest ära . Ta ei tegevat madalal ega kõrgel rõhul enam sugugi vahet , ja mis on paras , ei teadvat ta üldse . Üks mu sugulane töötas seitse aastat ekstrasensina , vahest tema teab , aga sugulast olevat ta näinud üheksateist aasta tagasi . Siis olnud too laps , jumal teab , mis ekstrasenss tema oli või on . Abi ei saa kusagilt . See oli refrään : abi ei saa kusagilt . Ta silmad olid nagu kaks keltsasegust sinakat kildu ja nägu hõõgus punaselt . Kui ta prillid ette pani , paistsid vaid iiriste mustad terad . Ta käed olid jälle segi : mis peeglis paistis paremana , oli tegelikult vasak . Selle käega ta kirjutada ei osanud . Arst ütles , et pean kaalust alla võtma - see oli teine arst ; kui palju neid õigupoolest oli , ei selgunud kunagi - ja pannkooke ei tasuvat ka priipärast vohmida , kuigi arst oli enesekohaselt öelnud , et tema sööb praadimise käigus kohe kümme tükki , enne kui märkab end peatada , ja tema pole taibanud selle avalduse peale naerdagi . Alles hiljem olid talle pannkoogid ja arsti lause meenunud , siis , sel hetkel , kui televiisoris oli teatatud , et senat mõistis Clintoni õigeks . Ameerika valmistub Kosovot kaitsma , Balkanil rahu tegema , sõjaga rahu tegema - parema käe nimetissõrm kerkis jälle ! - ja riigi senat arutab , kas Clinton pidanuks temasse armunud tüdruku spermaplekkides kleidist rääkima või mitte . Eraelu on ühiselu ! Kui president peab seksima hulkade ees , et poleks valskust ega seaduserikkumist , tuleb minu rõhutõusu ja peauimasust arutada riiklikul tasemel . Minu pea on ju ometi tähtsam kui spermaplekid , kui Kosovo kohal lendavad lennukid , mis külvavad pomme . Tallinnas Harjumäel põletati just sel ajal õlest puuslikku , et maajänes teeks hea aasta . Ta oli sedagi televiisorist vaadanud . Viikingite kombed on au sees . Ei tea , kas keegi seal trummi ka tümistas ? Maailm on kui supipott , milles nõiad segavad mürki . XX sajand on õppinud lambaid kloonima ja XXI sajandil võetakse minult ära mu pea . See pannakse tolle vasakukäelise õlgadele , keda näen peeglist . Ei , väljas ei sadanud lund , kui ta nii rääkis . Paksud madalad pilved katsid kogu Eestimaa taeva . Ta viibis Salzburgi lähedal , ta matkas ühe külakiriku poole , ta tahtis selle matka sisse jäädagi . On hulk mälestusi , mis puudutavad teda , kuid ta ei oska neid kuskile panna . Enamasti on need minu-kohased , torkas ta hämmeldunult vahele , kuid mõttekriipsudest siinkohal hoiduksin . - Ma ütlen seda tema ja mitte enda pärast ! - Nende mälestuste sees on midagi piinlikku ja häbilist . Samal ajal - ta teab , et samal ajal - ei ole see tema , vaid kellegi teise häbi , mis talle varakult kaasa on antud . Ja minu häbi pole see ka , täpsustan uuesti . Esimest korda meenunud kõik järgnev talle , kui ta istunud maamaja akna all kirjutuslaua ääres ja laua aknapoolne ots olnud vajuva põranda tõttu tugevasti kaldu . Laud oli akna poole kaldu , sest aknad tehakse ju seinte sisse valguse pärast . Kirjutuslaud on pandud nõnda , et vasakul pool on aken ja täiskülg vastu teise toa seina , nii et kirjutades vaatangi seina - vaade välja segaks mind väga , ei saa mõtteid koondada - ja põrandas , seinte kohtumisnurgas , on hiirte ja rottide näritud auk . Iga kord , kui sügisel linna lähen ( või kevadel maale tulen ) , panen rotimürgi just augu ette , et sissetungija saaks surmavat toitu . Mürk on vereloome mürk , kohe pärast söömist ära ei sure . Roti suremine võtab aega . Esialgu jääb loom ainult uimaseks . Siis tuigerdab välja . Mulle on räägitud , et näriline võib jääda ka maja voodrilaudade vahele , kuid seda ma hästi ei usu . Siis peaks maja rotilaipade lagulõhna olema täis . Aga ei ole . Ju nad ikka viivad teate edasi , et majja minna pole kasulik : antakse süüa küll , kuid küllus tähistab lõppu . Ma ei mäleta , kas ma olen sulle juba rääkinud - või kavatsen alles - , et enne esimest suurt haigust ja operatsiooni tuli rott , võhr õieti , sellest august sisse , ronis otse mööda mu kirjutuslaua taha jäävat toanurka üles lae alla , keeras pead ja vaatas otse minu poole . Roti selg oli süsimust , kehast kaks korda pikem saba ka must , ja ma istusin laua taga sissetungijale nii lähedal , et oleksin võinud teda käega katsuda . Tardusin , ja paar-kolm silmapilku vaatasime teineteise poole , kuni rott end lae all olevast august välja libistas . Põrandas auk , lae all auk , mis kunsti siin ongi ! Ma võpatasin : kui hiired ja rotid majja ilmuvad , on sellel tähendus . Tean lapsest peale , et on tähendus . Nad ei kartnud üldse , vaid vilksasid otse mu jalgade eest kribinal üle põranda , roosad käpaalused välkumas . Nojah , eks ma nüüd natuke muidugi liialdan , sest nii suure roti sissetungiga pole miski võrreldav . Nii et tegelikult võis tol suvel käiagi majas ainult see üks rott , võhr , mis on sootuks eri tõug . Ja ega mürk ole ka hea , rottidest saad küll lahti , kuid nõnda ehk ka nirgist , kes elab mu maja lakas ja võib mürgitatud närilisi murda ja süüa . Parim viis närilistest ja sissetungijatest lahtisaamiseks on ajutise elu laoruumidest pääsemine , paikseks ja püsivaks jäämine . Siis võõrad ei tule , siis hoiavad hiired ja rotid eemale . Ja maja õhk on puhas ja värske , lõhnab puu järele , sest kui uhkuseks ja iluks pandud voodrilaudade taha piiluda , selgub , et ma elan palkidest ehitatud majas . Põrandad on ka puust - ei mingeid plaate ega parketi imiteeringut - ja aknaraamid on puust . Palju metsa on selle maja sisse magama pandud . Vanaema Maali ja onu Alfredi juures rotte ei olnud . Seal elasid nemad ise , ja kass . Aga mitte sellest ei tahtvat ta rääkida . Ta nimelt ei leidvat ühele mälestusele kohta , ja see kohapuudus on hakanud teda just nüüd vaevama , nii et ta ei pane võhru külaskäikugi pahaks . Võhr hoiatas ! Ta ei olnud hirmutamise peal väljas . Me olime selle võhruga isegi natuke nagu kaaslased , sest ta ei olnudki minu maamaja elanik . Võhru elupaik oli Maali ja Alfredi hädaabimajas - pärast suurt talude põletamist igaks juhuks ehitatud , et oleks paik , kuhu vihma ja lume ja külma eest pea panna - , ja kui kuninglik loom sedasi üle õla mulle otse silma vaatas , tulnud Alfredi ja onu Reinu naer talle meelde . See oli nii , et vanaema Maali vaalis pesu , lappas , kloppis ja venitas ja hädaabionni ainus tuba oli valendavaid voodilinu täis . Alfred ja Rein aitasid ema . Veel oli toas fotograaf , kaugelt sugulane , linnast maale käima tulnud . Ja mu enese ema oli nagu ka , aga kindel ma selles ei ole . Keset pisikest tuba , kuhu mahtus ometi nii palju inimesi , oli tool . Aga enne tooli oli suur pesukorv , mis kinnitus jämeda köiega lakke . Laes oli rõngas . Köis käis rõngast läbi . Hiljem rippus seal lamp . Alfred armastas kõik konksud ja kirved teha võimalikult tugevad . Kas tarbeks mõeldud esemed ka ilusad olid , polnud nii tähtis . Mine korvi , ütles Alfred , silmad naeru täis . Ta oli läinud . Ja siis oli hakanud korv kerkima , kuni ta oli kõrgel lae all . Hirm oli , ja naljakas ka , sest onu Alfredi paljas pealagi oli ülalt alla vaadates selgesti näha , kõrvade ja kukla juures turritav juustering aga peaaegu kadunud . Vaadake , vaadake , vahib kui rott ülalt viljasalvest ! Onud olid all täiest kõrist naernud : Kuidas seal ülal ka on ? Kas pole uhke tunne lae all särada ! Laske mind maha , oli ta ülalt hüüdnud . Laske korv otsekohe alla ! Näe , kamandab isegi seal . Ennast pole veel ollagi , aga muudkui kamandab . Kui ilusti palud , siis laseme . Ei palu , oli ta ülalt teatanud . Ole siis edasi , olid onud vastanud , pannud suitsud ette ja teinud näo , nagu ei märkakski teda . Korv oli natuke kõikunud , kui ta ennast järsemalt liigutas . Ta võtnud servadest kinni ja mõtelnud , kuidas seal ülal olla , kui peab kauem lae all viibima . Vanaema sikutanud voodilina ja keegi teises otsas sikutanud ka . Ju oli ikka ema ka seal . Nad olid lina korralikult kokku pannud , veel kord sikutanud , rulliks keeranud , et pärast kurikaga tümitada : siis on kergem triikida , nõnda ta teadis . Näeh , tüdruk lae all ! Kas teil aru üldse on ? Fotograaf siin ja teie vinnate lapse ülesse . Las teeb pilti ! Tõmmake korv alla ! Otsekohe ! Mul on seda korvi vaja . Kuhu ma pesu panen ? Ma ei mõtlegi paluda , oli ta ülalt hõiganud . Mulle meeldib siin ! Onu Alfredil pole juukseid peas ! Onu Rein , sa oled rumal mees ! Onu Rein , sa teed lolle tükke ! Laseme alla , ta on Reiter , ja need juba ei palu . Onud olid köit jõnksutades korvi lõpuks alla lasknud . Teeme need pildid lõpuks ära , oli ema - jah , ikkagi ema - ütelnud . Meist ei ole enam ühtegi pilti , aga näe , temal PEAB olema . Teeme ära ja asi tahe . Kui ikka nii väga tahetakse , et fotograaf lausa linnast kohale telliti , teeme ära . Ega meie nii kehvad kah ei ole ! Kes nii rääkis ? Või räägiti läbisegi nõnda , tema ei mäleta . Tagantjärele võin ütelda , et isegi mingi rahvakogunemise tunne oli . Mul kästi tooli peale seisma minna . Ja sinna ma siis ilmselt läksingi , ütles ta , keerutades käes kolme ja poole aastasest endast tehtud pilti . Ta seisab seal , käed puusas , nagu oleks kõne keskel pausi pidanud . Tal on võidukas ja uhke ilme , selja taga valge lina , mida vanaema ja ema otstest hoiavad , nagu ta mäletab . TA ÜTLES , ET VANAEMAL PEAB LAPSEST VÄHEMALT PILT OLEMA , kuuleb ta kedagi ütlemas . Ja noh , selle võib ta siis saada . Las näeb , et lapsel on puhtad riided seljas ja nälginud pole ta ka . Elab ikka inimeste seas ja mitte metsaloomade keskel , nagu need seal arvavad . Ema näitab peaga suunda , kuid et ta pole juttu kuigivõrd jälginud , jääb koht segaseks . Või kaebad meie peale , mis ? Ema võtab tal õlgadest kinni ja raputab . Mis sa tahad , küsib ta vastu ning ema lööb käega . Kõige hullem on , et ta ei saa aru . Ta on Reiter ja ... ... ei saa aru , et ta ei tohiks Reiter olla , ütleb Alfred , suits suunurgas , soni juba peas , nägu nalja täis . Sina , emme , oled ka ju Reiter nagu mina ja isagi . Ütle seda Annale ja mitte mulle , ja oma isale ütle ka ! Anna on minu teine vanaema , seda ma tean , kuid näinud olin enamasti eemalt ja harva , sest vanaema ei elagi meiega . Vanaema Maali elab Kütil , aga kus vanaema Anna elab , seda ta ei teagi . Ei oska küsida . Või on küsinud , kuid ei mäleta . Nüüd , tead , istub , laps süles , õpetab tähti ja laulab . Kui sõjavang oli , võib-olla ümises ka . On kohe selline tõug , et tuleb igast sandist seisust välja . Ainult nüüd on küll lõpp käes , üks ja teine tuletab vallamaja haarangut meelde ja annab mõista , et ... Sa arvad siis ... Ma ei arva , vaid tean , sellest hetkest alates tean veel eriti , kui nad Annaga kooris hakkasid tüdruku fotosid tahtma . Anna ise rääkima ei tule - ja ega ma räägikski , uksest ei laseks teist sisse , Vilma on nüüd ikka tõsiselt vihane - , poeg siis seletab sedasi rahulikult ja naljaga pooleks , nagu räägiks haigega , et meil on nii kombeks , ja esivanemate fotod kõik kodus seintel raamitud ja ... Mina tegin tööd ja olin lapsega üksi , räägib Vilma kõigile , kes toas . Tema lõi vangis aega surnuks , tööd tegin mina . Tehke ometi ruumi , saagu nad need fotod , kui tahavad . ANNAGA KOKKU MA TEDA EI LASE ! Kas või nui neljaks , kuid mina ei lase . Madli tõrjumisega oli nagunii tegemist . See oli ju sealsamas kõrval , käe-jala juures , tegi mu lapse veel sedasi ära . Nii et olgu tehtud või terve film , peaasi , et saaks rahu ! Seda muidugi , ütlevad onud ja tõmbuvad kõrvale . Tehke , tehke , meie ei sega kedagi . Kui sa niisugusele mehele läksid , peab kõik olema nagu kord ja kohus . Jah , helbi ise oma suppi . Uhkus ajab upakile , ja see siin on ju suisa masuurikas . Aga tore ikkagi ka . Ei karda fotograafi ega kedagi . Isegi lae all käis ära . Ei teinud piiksugi . Sina vahtisid alati altkulmu , nagu kardaksid , et teised su uue kleidi või kingad ära võtavad . Lae all oleksid kisanud kui ratta peal . Ükskord ostsin ma Agathale kingad , räägib onu Alfred . Jaah , ostsid , jah , kingad , kriiskab äkki Vilma . Sa ostsid kingad ! Reiterite Jutal oli seitseteist paari kingi , terve kapitäis kleite ja igasugu riideid . Mitte ühelgi peol ei käinud tema samas kleidis , iga kord oli uus seljas . Kus on minu kingad ja kleidid ja mantlid , koolis käisin alati nii , et varbad olid kokku pressitud nagu hiinlasel . Agatha läks kingi Vilmale näitama ja andis lõpuks õele proovida - üks number oligi jalgadel vahet , on vist praegugi - , räägib Alfred häirimatult edasi , ja siis võttis Vilma need kingad ja viskas ahju . See just küdes . Säh sulle uusi kingi , ütles veel takkapihta . Lapse kuuldes , kõssitab Maali . See räägib ju kõik ette . Ja tema poole : Pildionu teeb sinust nüüd pilti , kui suureks saad , on hea vaadata . Isal ja vanaemal ka , teatab ta , ilma et mõistaks öeldu tähendust . Selle peale vaikivad korraks kõik . Pildi tagant loeb ta , et <arv>. aprillil <arv>. aastal on üks foto kingitud Vilmale . Ja mingil kombel - kuidas , seda ta ei mäleta - on see ja teised tol päeval tehtud fotod jõudnud temani . Ta seisab seal tõesti , käed puusas , suured selged silmad pööratud ukse poole , mida fotol näha ei ole , ja ta mäletab võidukat tunnet veel praegugi : ma ei karda ka lae all särada ! Hiljem saab pildistamiseelsest hetkest esimene rändmuinasjutt , teisest kontekstist rebitud mälukild , mida uutele olukordadele ja inimestele peale passida , nagu mõõdaks ta teisi sellega , mida ise on kunagi kogenud . Päris imelik , et rändavate rottide kuningas - vähemat ei saanud see uhke loom ju olla - tuletas hirmu tekitava ende kaudu meelde , et ta ise on kunagi ülalt alla praegust ennast vaadanud , kuid ajapikku kas unustanud lae all olemise tunde või hakanud allolijate arusaamisi möönma . Ehk kohanemagi ? Millega ? Närilistega , keda mürgitab . Laokil ja ajutiste elupaikadega ? Ta ei oska vastata . Avastab vaid , et aeg-ajalt ta justkui ehmub , et fotol on tõepoolest tema . Ta oli N-ilt küsinud , mis talle rohkem meeldib : meri või mäed . Meri , oli lühike vastus . Meri on pealtnäha sile , ülev ja rahulik , tormid välja arvatud . Tormi on parem vaadata kaldalt . Mind on ka parem vaadata eemalt , lisas ta , minu pea sees on tihti torm , aga seda ei näe keegi . Mina tunnen , aga sina võid arvata , et mõtlen välja . Minu pea on nagu ovaalne luust karp seitsme avaga . Isegi mõtetelugeja ei taipa , millal mu kõrvus kohiseb , millal on nina kinni või silmade ees virvendavad rõngad . Peas kohiseb rõhk . Rõhk ei luba mõtelda . Kui merel on torm , neelatakse laevad alla . Aga N. ei mõtlevat , ei kujutlevatki tormise mere vägevust . N. pole kunagi Joonas olnud , Jumal ei räägi temaga otse . N-is pole midagi , mis lubaks tal prohvetiks hakata . N. olevat sõitnud Norra kohal , lennuk olnud tilluke , mäed riivanud lennuki haprast koorest kõhtu , ja siis tundnud ta , et inimene on väike kui satikas , linnustki väiksem , ja mägede kalkteravad tipud ainult ootavad lennumasina kukkumist . Mägede harjad on kui noad , mis lõikavad reisijad kohe-kohe tükkideks , neid tükkegi pole nii suurest kõrgusest võimalik leida , pole , kes sinna alt ja orgudest ülepea ronida jõuaks . Sellest hoolimata meeldivat temale mäed . Ta teadvat neid eemalt ja altki vaadates , kui halastamatu on kõrgus , kui külm ja hingetu maa sügavusest kunagi välja paisatud ja kokku pressitud kivi . Looduses ei ole midagi inimlikku . Jumalas ei ole midagi inimlikku . Jumal valitseb kosmost , hingetu aine liikumist . Meid armastab Jumal ka , aga siiani pole me mõistnud selle armastuse tähendust . Nii kõrgel pole käinud ühegi inimese jalg . Võib-olla on lennumasinad loodud selleks , et näeksime looduse vägevust . Ainult jah , lennukist paistvat mäedki kui hirmutav pilt , midagi kauget ja eemalolevat . Kukkumise võimalus toovat aru pähe , näitavat olemise ebakindluse kätte , sest kunagi pole teada , millal mäed liikuma hakkavad , koost lagunevad , alla ja üles paiskuvad . N-ile meeldib meri , sest hukkumisvõimalus kaob õõtsuva merevoo alla . Kui tema mägiaasadel kaela sirutab , tajuvat eelkõige vägevust , kuid ilma hukkumismõtteta . Ta teadvat igal hetkel , et on eikeegi . Mõtlev eikeegi , kelle peasisene rõhk on vaid ennastkujutlev kaja tõelistes tormides . Ülirõhke ma ei kuule ega talu . Mind on säästetud . Mind on hoitud , aga ometi mitte selleks , et jumalaga võistelda . Kuidas ma saan end kõikvägevaga võrrelda , kui võrdlusalus puudub ! Lind ka ei ela nii kõrgel , lisas ta pärast pausi . Ometi annaks ta selle eest mis tahes , et suuta vaadata iseoma elu pisut kõrgemalt kui maapealsed teed ja rajad lubavad . Rõhk surub mind maha , selle rõhu sees rabeleb kerguse ja kõrguse mõte , igatsus hõlmata saatusi . Miks ei võiks ma iseolevana näha end väljast ? Kui ma jääliustike vahele potsataksin - pehmelt ja luid murdmata - , poleks mind samahästi kui olemas . Kellelt ma küsin elu mõtte või sooja toa järele . Kangestuv keha eritab viirastusi . Rõhk jäätub . Rõhk jäätub kindlasti , keha muutub kiviks . Aga hing ! Kuhu jääb hing , kui viirastused lahkuvad . Vahest on hing ise viirastus , kui keha enam midagi ei tunne , ja see viirastus vaatab külmuvat mind , ainult ma ei tea seda enam . Keha teadis , keha on hinge kodu , kuid seal kõrgel , mäeliustiku serval kummuli , ei tea keha midagi . Meeled on ära läinud . Meeled on mu maha jätnud . Ja mu keha on kiviks külmunud klomp . Siiski on hea , jätkas ta mõne aja pärast , et sealt ülevalt ei leia mind enam keegi . Olevat kujuteldamatu , et pärast looduslikku jääkambrit teda veel keegi elustama hakkab . Seda valu ei kannataks välja . See oleks kui surmast tagasitulek , täiel teadvusel uuesti sündimine . Suur on Jumala arm , et ta ei luba meil mäletada sündi ega surma . Teadmatus on meie sisse loodud , teadmatus on meie ainus õnn . Ja me ei oska selle üle rõõmugi tunda . Mällu ärkamisega on ligikaudu sama lugu . Õnneks ei tajuvat inimene oma mälu kui midagi füüsilist . Kui tekib lühis , kui keha aimab mäletamise piinu , tõuseb rõhk , pea läheb uimaseks , kõrvus kohiseb . Et elame maa peal ja mitte kõrgustes , siis elame jumalast mõõtmatus kauguses . Siis tuleb arst ja sunnib sööma tablette , kisub meid surmast eemale , hävitab sünnimälugi . Mida ta mäletab ? Tema sünnikodu peamaja kõige suuremas toas oli seintel viis või kuus rasketes raamides fotot . Raamid olid krobelised ja laiad . Kõigil olid tähtsad-ranged näod . Üks suure kübaraga naine oli meeste sekka ära eksinud , kuid ka tema pilk ja ilme oli uhke ja tõsine . Tuba oli just nagu alatiseks ettetõmmatud kardinate tõttu kogu aeg hämar , kuid raamitud näod tõusid millegipärast just nõrga valguse tõttu esile . Võib-olla sellepärast nõnda , et teda tõmbas tuba just piltide pärast enese poole . Ta pani käed seljale ja kõndis fotodest mitu korda mööda . Algul aeglaselt , igaühega tõtt vahtides , siis kiiremini , siis oleks tahtnud ta nendega juttu ajada , nendega mängida . Talle tundus , et fotode ilme muutus , kui ta neid kõnetas . Üks vanamees liigutas vuntse , teine kergitas kulme , kolmas pidas silmas iga ta liigutust , läks ta toas , kuhu tahes . Kord oli ema teda ukselt salaja jälginud . Mis sa neist ometi vahid ? Ema hääl olnud nõutu ja heitunud . Siis oli see lihtsalt ema tavalisest teistsugusem hääl ja pisut nagu kohmetu olek , mida ta oskas märgata . Ta oli otse tundnud , et ema tahaks teda keelata , kuid ei taha ka , ning ema kõhklemine teinud ta isegi julgemaks , kui ta muidu oli . Kes see onu on ? Antonius , turtsatanud ema ukselt . See olevat neil Antonius , tegelikult siis Tõnis . Ja see ? Anna . Ja see ? Ei mina tea . Mis sa vahid alailma neid pilte . Ma tahaksin endast ka niisugust pilti . Sa tahaksid olla nii vana ? Jah . Ela ikka enne . Siis vaata . Sinust vaevalt niisuguseid pilte tehakse . Miks ? Nüüd on teine aeg . Ja sinul olen nüüd mina . Sul on õhtune piim joomata . Tule siit ära ! See on imelik , kuidas mõjub lause : sul on õhtune piim joomata ! Jäta esivanemate fotod rahule , unusta kas või õhtupalvegi , aga piim joo ära . Ja kui pole enam piimagi - siis unusta ka see , torkasin vahele - , sina ei tea , kuidas mõjub inimesele peks , ütles ta äkki . Lapsele mõjub see ühtemoodi , täisinimesele arvatavasti teisiti . Mina olen jäänud vähema peksuta , kuid saanud rookida seda julmemalt sellepärast , et ma kunagi ei palunud . Nad tahtsid nii väga , et ma paluksin , põlvi nõtkutaks , aga minu põlved ei paindunud . Tohoh ! Ori peksab orja kõige julmemalt , kõige leidlikumalt . Kogu oma viletsuse peksab ta teise keha sisse ja arvab , et ta on tugevam . Olgu ka arvamine vaid hetk . Minu neli esimest aastat oli kuldaeg , õitseng lausa . Ma olin väga tähtis persoon - ta keerutas lapsefotot sõrmede vahel - , isik enda kohta ütelda tundub isegi nagu mage . Ema küll vahel tuuseldas sedasi , et las Reiterid näevad : sa pole nälgas ja last riietada oskame meie kah . - Oleme ka sakste juures teeninud , ütlesin jälle vahele , kuigi ei teadnud siis ega nüüd , miks õieti ja miks kiusasin just niisuguse lausega . - Aga see sakutamine oli muidu niisama , et vaatame-vaatame , mis loost veel saab . Selle lapsega tõestan ma teile kõik ära . Aga ei tõestanud , ütlesin hääle kergelt tõustes , kahetseva ja nentiva tooniga . Keegi ei tõesta kellelegi midagi , ta pani parema käe lapiti vasema peale , rõhus ülakehaga vastu kirjutuslauda , rinnutas üle laua ja vaatas vastasasuvat seina . Maamajas on tal laudu kolm . Tube on neli , kirjutuslaudu kolm . Ainult köögis ei ole . Ja külalistele mõeldud toas pole ka . Miks sul maal niipalju kirjutuslaudu on ? Lihtsalt juhus . Üksvahe oli nii , et majas töötas kolm inimest korraga ja igaüks vajas lauda . Nüüd istun kõigi laudade taga ainult ma ise . Kas korraga ? Ühel ajal või ? Siis olid lauad odavad , kui sa seda mõtled . Eestlased mõtlevad tihti , et mis need lauad maksavad . Ja kellel on uhkem . Seda mõtlevad nemad ka . Sina ju niisama kui teisedki . Ei tea . Vahel ei teagi , mida ma mõtlen , just mõtlen või kas üldse mõtlen . Pea ei ole täitsa tühi küll kunagi . Midagi on . Ja siis jälle ei ole . Ma pole õieti kuskilt mujalt kui raamatust lugenud : eestlased tegid nii ja eestlased naa , eesti asi , eesti keel ja isamaa . Nii ei peaks küll rääkima , sest vabadusest olen ma küll mõtelnud . See nõukogude aeg oli tegelikult ju mitmete endisajast tuttavate perioodide kordus . ? Kui ma ikka mõtlen , kui palju sakslasi siunati , orjaööst räägiti , siis hakkab kuidagi imelik . Selle siunamise - õieti totaalse trummipõrina saatel toimuvate vihkamisseansside - kaudu süvenes vastupanutunne ju veelgi . Aga eks olnud see vastupanu ikka rohkem isiklik asi . Õieti oli ju orjaööst rääkimise mõte see , et vihkamist üles küttes kuulutada olematuks sajandeid kestnud seisuste vahed . Meie võõrkeelne ülemkiht oli kõigi võrdsuse loosungi tarvis otsekui loodud . Kuigi olime saksu teenides ja nende kombeid kas või ainult jäljendades midagi õppinud , haridust nõutades ihalenud elupuu haljamaid oksi , õitses alaväärsustundel põhinev matslus teistes vormides edasi . Mis sa vahid kogu aeg nii küsiva näoga , nagu räägiksin hiina keelt . Ise oled süüdi , kui pole keeli ära õppinud ! Mina vahtisin lapsena alati mõisu , õieti parke . Olen sellest ka juba millalgi rääkinud . Juhan Liivi Varju Villu ajas mind naerma . Ajas jah . Nii lihtne see nüüd kah ei ole , et saks on loom ja ärgas talupoeg tümitatakse lolliks . Kui seda metsa ees ei oleks , õhkab Villu - või kes ? - ja vaatab Peipsi järve poole . Ega ikka ei vaata . Vette vaatan . - Seal näed enese nägu ! - Jah , vett ja silmapiiri vaatan , mets lihtsalt peab vahel olema . Sind ajas naerma sakste elu lapselik kirjeldus , hõikasin vahele , kuid ta ei teinud mind kuulmagi . Esimest korda nõksatas minus miski , kui ma Villu võitlusi lugesin . Seal on üks stseen , kus üks teine Villu vaatab üle langenuid ja kuuvalgel paistab ta eestlasest sõber rüütel Goswin Herice nägu . Ühel pool võitlesid sakslased , teisel pool eestlased , kuid iselaadne vennatapusõda oli kohati seegi . Mu silmi lausa naksas end kinni see lause , ja südames tundsin vaid valu . Me oleme kaua olnud metslased , aga isegi Euroopa äärel ja kaugel idas ei saa igavesti metsa jääda . Kui ma mõisahooneid ja parke vaatasin , olin nii siin kui seal . Ma ei julgenud isegi rääkida , kui seal ma end mõnikord tundsin olevat . Nii et eestlaste vabadusvõitlusest lugedes võitlesin ma enese poolel enese vastu . Nüüd hakkas ta naerma , nagu tunduks see mõttekäik jabur ka talle endale . Kuidas võis too äralõigatud keelega Priidu end rüütlist isa ja lihtrahvast pärineva ema pojana tunda ? Ta elas kui vabatalupoeg , kuid mõtlema pidi kui ori . Vähemasti sellistena on Bornhöhe Priidut ja Villutki vabaduse eest suremas näinud . Nüüd on muidugi lihtne end sakslaseks või mis tahes rahvusse kuuluvaks teha , kui saaks ainult ihunuhtluse mälestusest lahti . Seda ikka tunnistad ? Muidugi . Kui Ajalooarhiivis käisin , nägin neid vitsahoopide määramisotsuseid oma silmaga . Ainult jah , vallakohtu vöörmünder ja hilisem peakohtumees oli vanaema Anna emapoolne vanaisa . Ja vanaema vanaisa sugulusliin muutis millalgi oma nime Reiteriks . Vallakohtu vöörmünder oli mõisa ja talupoegade vahemees , kes jälgis , et täitsa hooleta inimesed nälga ei jääks , et leskmehed ja -naised oma eelmise abielu lastele pärandi jätaksid - uuesti abiellumiseks oli lubatähte vaja - ja muust kohtupidamisest võtsid nemad ka osa . Kutsari Juhan tahab naist võtta , kuid temal ei ole oma lastele midagi anda . Mis sellest Juhanist ja tema lastest siis sai ? Ei tea . Anna vanaisa teadis , kuid on poolteist sajandit tagasi surnud . Tavaliselt loeti üles , mis ühele või teisele lapsele tuleb jätta : hobune , lehm , lambad , vili , riided , veimevakk - kõik on täpselt kirjas . Ja üksteise peale kaebamised olid moes . Tehti koos temp ära ja siis lobises keegi välja ja kolmas kaebas ja kutsuti tunnistajad ja süüdlased kutsusid tunnistajad ning kõik lõppes sellega , et vallakirjutaja maalis kenas käekirjas protokolli : Mäe Mardile otsustati anda viisteist hoopi vitsa . Nagu lapsele , kuigi tegu oli täismehega . Siis oli niisugune kohtupidamise viis , nüüd on teine . Viiskümmend aastat ei peetud üldse kohut . Inimese arusaamine endast ju muutub . Mis ühele julm , see teisele nohu . Üks peab vargust tühiseks - sest rikastel on ja minul ei ole , nii et tuleb kas või salaja ära võtta ! - , teine sureb ainult varguse mõtte peale häbisse . - Ei sure ! - Igal juhul on temal mõttest enesest häbi , kui see korragi peas vilksatab . Hiljem , kui oma ema õe Agatha juures elasin - õieti elas Agatha minu juures , aga see on siinkohal tühine keerutus - , jah , kui Agathaga koos elasime , kaevati minu peale , et olen tädi äraolekul midagi ära lõhkunud , kedagi veega pritsinud ja ei tea mida veel teinud , ja kui siis Agatha need täisinimesed ära kuulas , küsis ta minult : kas oli nii ? Ei olnud , vastasin . - Sest tõesti ei olnud . - Ja Agatha ütles mulle kätt õlale pannes : Tema ei valeta . Tema on nõnda loodud , et ei valeta . Kas teil häbi ei ole tüdrukut nõnda laimata . - Ja nii jäigi ? - Jäi jah , kuigi ma hiljem omaette mõtlesin , kust Agatha ikka teadis , et need inimesed , kuhu nädalavahetuseks tädi äraolekul jäin , leppisid otse minu kuuldes kokku plika suurelisust kärpida . Mõisas oleksid pikemata kere peale saanud ? Ei tea . Lõpuks on ju kõik arutelud lihtsustused ja värvitud tänasest päevast , nii et ajalugu teeb see olevik , kust tagasi vaatad . Olevikke on sama palju , kui on inimesi ilmas , nii et ma ei oskagi ajaloo ja inimese vabaduse kohta midagi ütelda . Kohe seal pildi peal mõtlesid nii ? Seal ma ei mõtelnud midagi . Seal ma tundsin , et olen tähtis . Et tegelikult olen mind sakutavale emale ka tähtis . Miks ta muidu nurises , et näe , mis nad - Reiterid ? - ütlevad , kui meie oskame lapse eest hoolitseda küll . Vabadusest rääkisid . Eesti asja tuletasid meelde . Ega seda asja vist olegi . Või on , kui asjast tahetakse rääkida , aga vabast olemisest pole veel lõhnagi . Ma ei tea , kas Tõnis Vabadussõjast üldse osa võttis . Oli ju sel ajal viiskümmend neli aastat vana juba . Kuskilt pidi see tunne sisse tulema , et elame omal maal ja kõik , mis toimub , on enese teha . Mina tahtsin lapsena saada maadeuurijaks . Hiljem , kui kodust juba ära , tundsin hirmu metsagi ees . Kui esimest korda Eestist välja sain , kartsin , et mind varastatakse ära . Olin juba täisinimene , aga kuskil sees oli tunne , et varastavad ära , kaotavad ära , ja keegi ei saa teada , kuhu ma jäin . Päriselt pole see tunne kadunud praegugi . Eesti asi on üks sega-asi . Nii saan aru alles nüüd . Siit on palju rahvusi läbi käinud ja palju on paigale jäänud . Maa ja keel teevad eestlaseks , ei veri , ei asi , ei vara , ei au . Eestlasel pole au veel õieti olemas . Au ei käigi rahvuste järgi . Mingit erilist ja teistest erinevat au ei saa eestlastel ega mis tahes teisel rahvusel olla . Inimesest algab ja inimesesse lõpeb kõik . Küti lähedal oli üks väikemõis . Ja park ? Park oli ka . See mõis kuulus eestlasele ja mõisniku tütart nägin raamatukogusse minnes tihti . Kütil öeldi ikka : Wilhelmiine on mõisniku tütar , aga läks lihtsale poisile mehele . Isa oli jätnud tütre pärandusest ilma ja see tuli pärast sõda tütre perele kasuks . Tütre poeg oli kogu aeg haige . Tegelikult ei olnud , aga ema näitas jutuga , kuidas tema oma lapsest rohkem hoolib kui need , kel päritolu õieti polegi . Kuule , ma räägin sulle nüüd Küttide juttu . Ise ei oska ma midagi arvata . Aga hilisemast ajast oskan küll , sest sellest poisist sai noormees ja talle ei olnud enam kedagi eeskujuks tuua . Polnud kogemust . Endisi aegu ka enam ei olnud . Mõis ise ei tähenda midagi , kui seal mõisnikku pole . Kui mõis on ainult varandus , pole mõisagi . Wilhelmiine pojast sai joodik . Siis Kütil Wilhelmiine perest ei räägitud , aga tema oli igal suvel otse küsinud , kuidas Alo nüüd elab ja mida on ta õppinud . Alo ennast mäletan ainult sellest ajast , kui ta oli veel laps . Hull küll , kui lapseiga kestab sajandeid . Kes seda ütles , mina ei tea . Kordasin ainult kellegi sõnu . Mina olin natuke üllatunud küll , et nii mu isa- kui emapoolsed eellased - Reiterid ja Saared - on kõik seotud ühel või teisel viisil mõisaga , jätkas ta . Vanaema Maali Saare isa oli mõisas härjakarjane , sest härjakarjase isa jättis poja vaese tüdruku naiseksvõtmise tõttu pärandusest ilma , Maali meheisa oli teises mõisas kubjas . Reiterite päritolu on nii segane , et kahtlustan seda ja teist , ja parem on , kui ma sellest ei räägi . Anna abiellus kolmekümne ühe aastaselt Muuga mõisas sündinud kolmekümne üheksa aastase mehega , kes kahekümneaastaselt läks maalt ära linna . Kui Muuga mõisa ajalugu pisut uurisin , avastasin , et see kümme aastat , mil Eduard Vilde Muuga mõisas aidamehe pojana elas , oli mu vanaisal ja Vildel vähemasti koha ja inimeste mõttes ühine lapsepõlv . Vilde juttu Minu esimesed triibulised olen ma koolis lausa õppinud - kui Karl Mihklat uskuda , sai Vilde parun Grünewaldti vallaspoja puhaste riiete poriseks tegemise pärast peksa ! - , kuid et mu Vildest kolm aastat noorem vanaisa ka seda nuhtluskisa pealt võis kuulata , üllatas . Lõbus on ju seegi , et aidamehe ja paberite järgi metsaülema poja lapseliku kakluse tagajärjed on Vilde sule all tagantjärele sotsiaalse ebavõrdsuse võrdpildiks muutunud . Nii et meie lapsepõlvedki saavad hiljem kirjeldatud vastavaks sellele ajale , kust lähtub tagasivaatav nägemisteravus . Tegelikult liikus nii maal kui linnas tollel ajalgi vaba rahvast , ametimehi ja käsitöölisi , seisustevahelisi segarahvusest haritlasi , kuid rahvusliku ärkamise tuhinas vajasime vastandumist , mis hulkade eneseteadvust aitaks eesti rahvuseks liita . Talupojad ärkasid , matsirahvas sai endale nime . Põliselt vabad või põlvest põlve haritud seisid esimese tõsise valiku ees , kuhu teisenevas ajalootundes kuuluda . Nende kodukeel oli enamasti ju saksa keel , eesti keelt oli vaid teatud ameteis vaja . Sel ajal kuulus Muuga mõis juba Carl Timoleon von Neffile - täiskindlalt tuvastamata balti paruni ja prantsuse guvernandi poeg , seega vallaslaps temagi - , kes mõisast peaaegu muuseumi tegi . Kui kümneaastane Vilde kord mõisa saalides ringi jalutas , sai poiss niisuguse vapustuse , et hiljem kujunes temast eesti esimene kutseline kirjanik . Selleks , et vaatepiir laieneks , peab kujutlusvõime saama toitu . Kujutluste horisondi määrab mitte seisus , vaid haridustase . Nüüd uuris ta oma pöidlaid ega vaadanud ammugi minu peale . Rõhk ei vaevanud pead . Arstid ei kiusanud . Rottidel polnud midagi teatada . Eesti on väike maa . Mõisu on palju ja vähe . Iga kord , kui kellegi sünnikoha järele küsin , mõtlen kohe , mis mõisa alla see koht kunagi kuulus . Mõtleksin nagu läbi korrapärase üksteise peale asetatud võrgustiku , mille sõlmed omavahel on põimunud . See põiming on sees maastikus , mõisates , taludes . Igal pool on tunda enne-meid-olnute hingust . Ühe unenäodki ilmutavad end teisele , et tõsioludeks nimetatud pinna seest ( ja tagant ) , taevast ja õhust eellaste mõte ei kaoks . Jajaa , ütlesin muiates vahele , Vana-Põltsamaa mõis kuulus peaaegu terve XIX sajandi Gagarinitele ning selle vana vürstisugukonna seest võid leida kõrgeid riigiametnikke , kunstnikke , vabamüürlasi , juutide ja teiste rahvustega segunemisi , nii et lase ainult fantaasial lennata , kui tõesti muidu ei saa . Kuid mis puutub see sinusse ja Eestisse , aga ta ei teinud mind kuulmagi . Kui ainult teaks , mida vanaema Anna mu emale pahaks pani , et enne pildistamist oli niisugune möll . Mälu on imelik . Ma ei aimanud , et selle foto tegemisest nii palju mäletan . Unenäod näitavad ammu-unustatud sündmusi teinekord ka , sellepärast jäävadki meelde . Pärast on hea mäletamise tõenäolist alust uurida . Mõnikord on tunne , et rändan kohast kohta ja aeg on õieti tühine . Ja igalt poolt , igalt poolt vaatab mulle vastu vanaema Anna tõuline , uhke ilmega nägu . Enne - lapsena - ma seda nägu ei kartnud . Kui olin isakodus - omas kodus ! - , siis ma VEEL seda nägu ei kartnud . Aga nüüd kardan , ei tea isegi miks . Minust endast on üks noore-ea pilt , kus ma Annaga vägagi sarnanen . AINULT ÜKS PILT , kus olen täiesti vanaema moodi ! Otse veider , kuidas hoiak näojooni kujundab . Hilisematel fotodel on näha seda ja teist , elu jooksul kujunenud isedust , aga sel ühel fotol ... Siis ma tahtsin veel maadeuurijaks saada . Näitlejaks või kunstnikuks . Joonistasin ju meelsasti . Liblikaid püüdsin ja prepareerisin . Marke kogusin . Malet mängisin . Laule tegin ka , kuigi ma ise enam laulda ei osanud . Ma olin vist andekas laps , kuid elu ei tulnud mul välja . Ainult katsetamine ja kunst . Mina siis juba kunsti kunst , kui meie ühiseks hüütud elu oli ühe teoloogiaseminaristi lavastus . Kohalikud kuradikesed tegid ülejäänu vabast tahtest ja ise . Küll MAAILM OLI AVAR , taevas hoia , kui avar oli maailm - jätkas ta hetkeks lahvatanud joobumuses - , vanemad metsas küll , kuid ikka veel oli maailm täis päikest ja valgust . Nüüd kukun koos oma kirjutuslauaga keldrisse ja ongi kõik . Meeleolud vaheldusid , nagu ei teaks isegi ilmastik , kuhu end pöörata , ja sedamööda heitlik oli ka ta enese meel . Agatha läks <arv>. aastal uuesti mehele ja teatas , et tema võõraid lapsi koolitama ei hakka . Viimaste ühiste jõulude ajal olime mõisas - koolis siis õieti - , kooli direktor korraldas töötajatele peo . Tädi Agatha võttis mu tookord kaasa . Olin neil jõuludel ainuke laps . - Imelik , ütles ta , need olid ikka tõesti jõulud , ja selle väikese kooli direktor <arv>. aasta detsembris ikka päris enesetapja . Kuidas ma varem seeüle pole mõtelnud . Kuuse all salmi lugesin , aga see ei tulnudki meelde , et jõulud on keelatud . - Siis ma juba teadsin , et lähen teise kooli ja hakkan internaadis elama . Nädalalõppudel sain ikka veel koju - oli koht , kuhu minna - , aga kui põhikool läbi , hakkasin oma käe pea elama . Suviti Kütil , talviti koolis , kuni ülikoolini välja . Jõulusid pidasime nüüd maal ja mitte päris salaja . Tõime näärikuuse lihtsalt varem tuppa . Neist jõuludest mäletan ainult verivorste , hapukapsaid ja liha pohlamoosiga . Muret toiduga Kütil tõesti ei olnud . Aitüma Taevaisale , kõht on jälle täis , ütles Maali ja pani käed kokku . Mis on inimesele peale riide ja ninaesise vaja . Mitte midagi . Kas ma ei ole kogudusekirjas sellepärast , et ei mõista Jeesuse Kristuse tähendust . ( Kas ma ei mõista siis seda ? ) Kas õpetas ta meile Jumala teenimist ? Meie teenimist eluohvrini välja . Kas on see sama : kui mina mitte , siis saagu teised , teised saagugi , ligimene saagu ja olgu õnnelik . Ehk just tänu on minus puudunud , ütles ta rahulikult - usust rääkides oli ta ikka rahulik - , olen tõstetud vastutusjõuliseks . Loomast tegelikult kõrgemale . Kuigi ka loomad on jumala omad . Ta otse imestavat jumala huumorimeele ja leidlikkuse üle : igal loomal ja linnul ja liblikal isesugune nägu ning lõpmatu värvikirevus , kujukirevus . Ta olevat filme näinud ja vaadanud hoolikalt . Jumal on meid kõiki loonud armus ja mitte vihas . Tema hingust on tunda õhuski , kui päike valmistub loojuma . Jumal harjutab meid lahkumise mõttega , annab korduste läbi märku ja lohutab , et oleme igavesed juba seeläbi , et ajalikku tühisust mõistame . Kristuse ees ta peatus . Lunastusohver tegi mõtlikuks . Minugi eest on valatud verd . Ja sõdin ma , kuidas ja kellega tahes , ristipuu on minu algus ja ots . Kurat kiusavat järeljätmatult . Kuradi mitmenäolisus ahvatleb . Kõik kunstid on kuradi ahvatlust täis . Kurat tahab maailma muuta ja muuta lõpmatult . Mäedki muutuvad . Vahest on just mägedes kurat ja jumal ühevõrra lähedal . Igatsen rahu , seetõttu on võitlusekihk nii ahistav . Sees tiksuks kui kell , külvaks jõudmatuse ärevust , aga kuhu mul jõuda , mida uskuda ? Jumal ja kurat olevat täiesti reaalsed olendid . Ta tundvat nii , kuigi ei oskavat kirjeldada kumbagi . Nende ilmumisviise , vihjeid ja hingust aga küll ja küll . Kui mu vaene pea oleks vaid selge . Siis oleks kergem . Siis saaksin lõpuni mõtelda selle tumepunkti enese sees . Keda karistada tahetakse , sellelt võetakse aru , lisas ta . Minul asendab aru tõusev ja langev rõhk . Haigus asendab mind ja arst trügib jumalaks . Olevat päevi , kus ta kirjutab tund-tunnilt üles kõik oma mõtted , et neid selgemail hetkil uurida . Aeg-ajalt tundvat ta niisugust tüdimust , et hakkavat hirm . Ükskõiksus on kuradi vend . Päris imelik , et ENESEMÜÜMINE ALGAB TUIMUSEST . See siin on Richard Milgi koht , ütles ta pärast eelnevat sissejuhatust , ja ma ei saanud aru , kas ta mõtles peeglit , tuba , iseenese kõnet või pausi , et rääkida Milgist . Richard Milk oli alati koos veel millegagi , võib-olla alfabeedi tähtedega või korrutustabeli arvudega . Vahel esinesid Richard Milk ja kaaslased kolmainsuses , härra Milk viibis heas seltskonnas . Aga ta ei rääkinud härra Milgist kunagi pikalt ja mingit lugu sellest ei kujunenud . Võib-olla tähendas Richard Milk pausi ja ta koht oli kõnetaanduses . Siiski sain aru , et Milk &amp; kaaslased olid talle nagu eeskujuks , et ennast kokku võtta ja lõtvu ning tähenduseta hetki põlata . Härra Milk ise näis ( tema kõnevälgatustele toetudes ) ka ise igasugust tähenduste puudumist põlgavat ega teinud midagi lihtsalt niisama ja elamismõnust . Töö tegi ahvist inimese , võinuks Milk &amp; Co ütelda , aga ei ütelnud . ( Või ütles ja mulle ei räägitud edasi . ) Ma olen peaaegu hakanud arvama , et minu töö on kannatamine . Ja et ma kord juba nii olen hakanud arvama , läkski tervis käest ja tänavad tulid kallale . Richard ajab vemblaga , piitsaga - millega veel - tööd taga ja jookseb nõnda kannatuste eest ära , ütles ta teinekord . Või jookseb Milk tühjuse eest , see ei selgunud . Maailm on pea peale pööratud : eluaeg oled kuulnud , kui tähtsusetu on isik ja kui suur on inimkonna siht - milline see siis on , küsisin vahele , aga ta tegi end kurdiks ega vastanud - , nii et kui tema nüüd tuisutuba otsib ja tänavatel lahingut peab , on see väike ja ajalik , liiginimlik tegu . Ma püüan küll targalt mõtelda , eneseüleselt mõtelda , aga näe , välja see minul ei tule . Võib-olla sellepärast ei tule , et tuisutoast , lumekoopast , varjavate seintega maja mõttest ei saa ma veel isegi aru . Ma ei tea , miks just tuisk mulle end järelejätmatult ilmutab . Aga hiljem ütles ta , et saab kõigest aru , ainult sõnu ei ole . Mina räägin ja teised ei kuule . Võin hüüda , kuid ikka ei kuule . Kui teda haiglas pärast operatsiooni palatisse sõidutati , voodisse tõsteti , keeras keegi kogemata ta voodi keskelt lohku ja siis oli ta olnud kui põrgus . Sulatina valgus kõhtu , kuid häält ei olnud . Ma karjusin , et keerake ometi ase sirgeks - voodid on ju tellitavad , tead sa seda ? - , aga siis taibanud , et ta ei jaksa liigutada huuligi . Valu ju silmist ei paista , ütles ta , kes viitsib üldse otsa vaadata , aga ometi oli üsna kohe voodilohku märgatud ja valu ära keeratud : voodi sai sirgeks kui lautsi . Kõige hirmsam hetk minu elus , mina karjun ja keegi ei kuule . See oli Richard Milk , kes oli minu abistamise ära keelanud , ütles ta . Inimene peab kaaluma , kui suur tema on , kui vastupidav , kui vägev , nii ta seletas mulle Richardi mõtet . MEIE ELUAJA MÕTET , lisas ta teinekord . Kui vaja , peab inimene ennast heitma ka raudteele rööpaiks , sõit ei saa seisma jääda , RONGID PEAVAD LIIKUMA , ja sellepärast olevat tema ka haiglasse sattunud . Selle hoiaku pärast ja selle pärast , et tema ise ja Richard &amp; Co ja paljud-paljud teised saaksid kontrollida , kui ennastohverdav ja vastupidav tema õieti on . Vaatasin , et ta hakkas justkui transsi minema , kui ta end raudteerööpaiks kujutles . Siis oli ta - millalgi , kohe või aastaid hiljem , sellest ei saanudki aru - keset Tallinna linna tuisku sattunud . Laia märga lund lausa kallati alla , tuul tugevnes , lumerusikad lõid vastu nägu ja silmi , ning ta näinud , et Richard Milk tuleb , otse tuisu seest tuleb , ja ta oli mõtelnud : tulgu siis , kirves käes , ja lõhkugu ! Löögu käed-jalad-pea otsast ! Ta olevat tuisus lausa näinud , kuidas Richard kirve tõstab , ise lohutades : pole midagi , kõik on hästi , küll saab , küll saab , ja tuisk tihenes ja ta polevat eraldanud enam Ühispanga kõrge hoone kontuuregi . Ta oli teed küsinud , tuisust esiletungivatelt lumemütsakutelt teed küsinud , et kus on Ühispank , ja siis olid inimesed seisma jäänud , musta raamitud nägudega tema poole vaadanud - oled sa tähele pannud , et näo ümber moodustub peakatetest , sallidest , kraedest just nagu leinaring , sest mis tahes värv on läbi vettides esmajoones ikka vaid hall või must , küsis ta minult - , jah , need tema poole vaatavad näod olid suid liigutades vastanud , kas te siis ei näe , Ühispanga siluett paistab ju kogu aeg kätte , isegi Tallinna teisest äärest paistab , mida te õieti küsite . Ega ma läbi müüri minna ei saa , oli ta hüsteeriliselt kisanud . Ühispanga hoonet ma näen samamoodi kui teie , kuid vaadake , siin on kivimüür - ta näidanud käega , et kivimüür ja ehitusplangud ja okastraat tara peal tõesti ON - ja siis oli mitu vastajat käega löönud ning , valge lumekoorem kukil , edasi läinud . Ta olevat otse kisendada tahtnud , et aidake ometi , ma jätsin pangakaardi sularahaautomaati sisse ja nüüd on see ära varastatud ja alla neelatud ja mida rutem oma kaotusest teatan , seda rohkem on lootust , et mu raha jääb alles . Aga ta polevat midagi ütelnud , vaid häälekalt inisenud ja nuuksunud , kuni üks keskealine mees oli ta ära kuulanud , käest kinni võtnud , ühele tänavanurgale viinud ja öelnud : nüüd minge otse , see tänav viib teid peaukse ette . Viis ka , viis ka , kordas ta masinlikult . Automaat võeti lahti ja kaart leiti masina seest , ma ei olnudki nupule vajutanud , kaart oli kukkunud raudlooma kõhtu , ja siis võeti see välja ja anti passi ettenäitamise järel tagasi . Kodu oli mul nagunii kaotatud - selle said ee-vee-peetajad niisama kergesti kätte kui <arv>-ndal - , jäänud oli vaid pisut raha , seletas ta edasi , ega mul pangas üle kolme tuhande krooni kunagi ole , Richardile olen ma eluaeg ette jäänud , noorest east peale , ja ärasõidule õhutus on Richardile iseloomulik . Kui paljusid on Richard ära ajanud , seda tema ei teadvatki . Mustmiljon inimest , ja kõik need ongi ära läinud , sõitnud või kadunud . Hobusega , jala või rongiga , mis tähtsust sel , ja lõpuks olevat ta tänava äärde maha kukkunud , paremale küljele räntsatanud ning end ringi keeranult istunud kui lumega kattuv mütsak mõõdetamatu aja elupikkuses unes . Vähemalt nõnda olevat talle tundunud . Ta ei võivat väita , et kõik , mis ta NÜÜD mulle jutustab , just SIIS tema kehas ja silmis , mõistuses ja hinges oli enesest märku andnud , aga praegu , minuga rääkides , tunduvat talle , et just nõnda see oli . Nimelt olevat ta pool aastat pärast esimest operatsiooni millalgi jälle Tallinna sattunud - no on alles linn , oigas ta oma seletuste vahele , on alles linn , satun unes või ilmsi ikka siis sellesse linna , kui mulle tahetakse ( TAHETAKSE , rõhutas ta ! ) millestki varjujäänust teada anda - , ja tol korral Tallinnas olevat ta möödaminnes ühe kunstinäituse avamisele sattunud . Läksin galerii laiadest akendest mööda , väljas oli pime , sees täiesti valge , ja jäin läbi klaasi vahtima ruumi kogunenud inimsumma . Näitusesaal oli nii tihedalt rahvast täis , et pilte seintel ei olnud kehade tagant nähagi . Aga näod , inimesed ja näod , olevat talle olnud noorusest tuttavad . Olin peaaegu kõigiga tudengiaastatel kokku puutunud , ja hetkeks tundus mulle , et minu enese noorus on seintele kõigile vaatamiseks välja pandud . Minu noorus , unistused ja maailmavõitmise õhinad , sest tol ajal olevat tema veel lootnud ära õppida kõik maailma keeled - no mitte kõik , ütles ta end selgelt rääkima sundides pikkamööda , iga sõna järel pausi pidades , tasakaalukalt vahele - , jah , ma lootsin oma keelte õppimatuse hirmudest lahti saada . ? Nooruses oli mul tunne , et MA OLEN JUSTKUI PEO PEAL , KÕIGILE NÄHTAV , ja iga minu sammu pannakse tähele . Kus , küsid sa , kuigi ma polnud küsinud midagi . KGB-s , gestaapos , ükskõik , kuidas sa nimetad neid organeid - nüüd hakkas ta pärast selle tema jaoks ilmselt mitmetähendusliku sõna üle laginal naerma - jah , mul oli tunne , et iga mu sammu paneb salateenistus tähele ja kuigi uut keelt õppima asudes jõudsin kiiresti edasi , hakkas iga kord pärast mõnekuulist stuudiumi põlema punane pidurdustuli . ? Ja-jaa , ma saan aru , et keelte omandamisel tekkiv pidurdus on selgesti vastuolus lausega laps , katsu targaks saada , sest lolli rahvast on kerge valitseda - selle lause ütlejad olid pärast <arv>. aastal toimunud sakslaste tagasikutsumist ilmselt kehva tervise tõttu siia jäänud baltisaksa tädid , kellega mul KA oli õnn oma kodust pagendamise järel kolme aasta vältel peaaegu iga päev kohtuda , olen sellest sulle ( või kellelegi teisele ? ) millalgi rääkinud - , kuid teisalt mõistsin ka , et keelteoskus ja isegi suhtlemisvõimekus on miski , mis on salateenistusse värvatud inimese puhul ilmvajalik . Oma hoiakuga õnnestus mul niisuguseid kontakte vältida . Et just minul oli eriliselt SILM peal , seda ma tundsin kogu oma keha nahaga . Ja siis ei õppinud sa rohkem kui eksameiks vaja ? Jah , jah , jah , vähemasti keelte osas ümbritsesin end lolluse müüriga , peaaegu nõnda , ja lugesin salaja ikkagi vähemalt ühes võõras keeles raamatuid . Minu aken Euroopasse oli just see aken , mis venekeelsena kolm sajandit tagasi Baltikumi raiuti . Vene keelt sa siis ju ometi õppisid , küsisin mina . Tegelikult olen õppinud mitmeid keeli , kuid mingil hetkel tuli mu peale just nagu pimendus , sest Vilma , Agatha , Maali ja isegi Alfred , kes minu jaoks ometi keegi või miski tähenduslik oli , rääkisid alatasa , kuipalju parem on ohtlikest asjadest mitte midagi teada . Kuipalju parem on öelda , et pole kuulnud-näinud-kohtunud , sest ülekuulamiste maratonile ei suutvat õrna inimlihaga ihu iialgi vastu panna . Parem on , kui sa ei tea , mis sinu isaga juhtus , parem , kui sa ei tea , mis sinu vanematega juhtus , siis pole sinult võimalik ka eritöötluse korral midagi välja pressida . Ei , mul ei ole sulle midagi rääkida , vastanud Vilma pärast metsast väljatulekut . Tegelikult tahtsin ma tõepoolest saada targaks ja näida loll ! Aga mitte sellest ei tahtnud ma rääkida , jätkas ta pisut rahunenuna . Ma läksin tollesse noorusaja piltidega näituseruumi sisse , lükates tagasisõidu Tartusse edasi . Bussid käisid tol ajal tunniajalise intervalliga , nii et kojujõudmine polnud mingi probleem . Seal ruumis , tead - nüüd ta lausa sosistas - , oli ka Richard Milgi noorusaja pruut . Nüüd küll niisama vana naine kui ma isegi , ja palju-palju armsaid kortsulisi , hallidest juustest ümbritsetud nägusid . Kuigi sain aru , et Richard ei kummitanud mind asjata , oli ikkagi nii imeline näha neid , kellega koos , olgu küll , et poolsalaja , olin unistanud ja lootnud ja suurelisena arvanud , et minu mitmekordsus päästab mind , sest rumal-olla-tahtmise kiuste oli vähe kontserte , näitusi ja raamatuid , mis mul tollastes oludes kuulamata , vaatamata või lugemata jäid . Ainult et ma hoidsin oma tõelised huvid ja harrastused salajas . Olen olnud paljudel kultuuriliselt olulistel sündmustel kõrvalt- ( sees- ) vaatajana kaasas , kuid aktiivselt ja isiklikult pole osalenud üheski . Üks õõs või avaus oli mul ometi , jätkas ta , ilma et oleksin teda kuidagi ergutanud või provotseerinud . Mu sõprade ring oli väike , kuid kindel , aga isegi neile ei poetanud ma oma päritolust või vanemaist liigset . Päritolust , karjatas ta , mis päritolust võin ma rääkida , kui ma oma emapoolsete talupojaseisusest sugulastega kohtusin harva ja isapoolsetest eraldas täielik vaikusesein . Ma käisin sageli Peterburis ( tol ajal Leningradis ) ja Moskvas . Väikestes Hruštšovi sula ajal ehitatud korterite köökides toimusid tõelised kollokviumid , filosoofiaalased seminarid , kui teejoomise lõpmatult pikkade ja ometi imelühikestena mõjunud vestlus- , arutlus- ja vaidlustundide kohta üldse võib nõnda ütelda . Moskva käredad pakased ja keldritesse ehitatud ateljeedes toimunud , ainult sõpradele mõeldud näitused mõjusid mulle . Segaseltskonnad kõik . Nii rahvuste , seisuste kui ametlikult olematuks kuulutatud seisuste mäluga , mis erines ajaloomõistmiselt täiesti sellest , mida olin kogenud Eestis . Teadlased , kunstnikud , mõtlevad ja sõltumatud inimesed näisid seal mulle nii enesestmõistetavatena , et kodused hirmud ei tulnud meeldegi . Ja linnad ise . Ja linnad ise muuseumide , näituste , kontsertide ja ajalooga , mis sellest nüüd enam rääkida . Möödas , möödas on needki tunnid ja päevad ja nädalad , ning osalejad ise üle maailma laiali . Taevas küll , kuhu ma olen oma jutuga jõudnud , hüüatas ta , nagu oleks tal valus , et midagi , milles ta end ammuseil ajul ja põgusalt kodusena tundis , on pääsmatult kadunud , nelja tuule poole lennanud , ja ta ei kohtu oma noorusaja helge poolega enam kunagi . Ma astusin tollesse inimsumma seal saalis , nägin kui silmanurgast tuttavaid maale , ja siis , ja siis märkasin naist , keda olin KGB-ga koostöös kahtlustanud . Naine seisis ja vaatas otsivalt ringi . Ta vaatas otsivalt ringi , kordas ta , ta ei vaadanud piltide , vaid inimeste poole . Ma ei tea isegi , miks , kuid hakkasin saali teisest nurgast , inimesi kergelt käega puudutades või kõrvale lükates tema poole minema . Ta oli kui magnet , mis tõmbas . Sel hetkel , kui ta pilgu alla lõi - ta on pikk naine , väga pikk , mina ulatun talle vöökohani , olen sellest sulle ju rääkinud . Või ei ole ? Ükskõik - ning nägi mind . Tere-tere , hüüdis ta kõlavalt . Sina oled ka siin . Ja siis , pilku mu paremale käele pöörates - siis oli mul opereeritud paremat kätt ja see oli paksus marlimähises - , lapsuke , mis sinuga juhtunud on ? Ma sirutasin sidemes käe ette , nagu näidates , et lapsele on ai-ai tehtud , ja tundsin , kui totter oli see liigutus ning poole sajandi pikkusest vanusest tagasilangus . Mina ei tea , mis lauseid me vahetasime , kuid mõne sekundiga olin ma talle teada andnud , et pärast esimest suurt operatsiooni , mille eel mind Richard Milk ähvardas , on nüüd ka teine toimunud , nii et ma ei tea enam isegi , mitmeks tükiks on mind eksperimendi korras lõigutud . Naine haaras mul õlgadest kinni , lükkas pärast kallistust enesest eemale , et paremini vaadata , ning küsis otse : kas sa oled nüüd kõigiga riidu läinud ? See küsimus ei üllatanud mind põrmugi , ja ma hakkasin rääkima , et mitte kõigiga , et õieti mitte kellegagi , et enne suurt operatsiooni vintsutati mind kõvasti , pidin käsu korras ühe tööreisi tegema , ja see oli raske , oi-kui raske , sest kõik oma vaba aja olin hotellides jõudu kogudes lamanud ja iga päev pudeli punast veini lonksukaupa ära joonud , et näo lubivalge värv liiga silma ei torkaks , ja et kui ma siis lõpuks reisilt Tartusse tagasi jõudsin , ei jaksanud ma kohvrit isegi sentimeetri võrra maast kõrgemale tõsta , et vastas ei olnud mul kedagi , istusin bussijaamas ja mõtlesin , kuidas ma kohvriga kodumaja treppidest üles saan , et päästvale voodile pikali heita . Aga võib-olla rääkisin kõike seda narkoosi all - ma olevat seal lausa nimesid nimetanud , nii et kõik sai avalikult teatavaks - , ja nüüd , selles näitusesaalis ühe kahtlust äratava naise ees seistes , tuli mulle aastatagune oluseis meelde . Mina ei tea , mis järjekorras miski on toimunud , mis seostes olnu meenub , mina ei tea , mis imelik nähtus on aeg . Aeg kui niisugune , pomises ta , just nagu kaotaks siinsamas minuga rääkides mõistuse . Kas sa oled kõigiga riidu läinud , küsinud naine , ja tema oli ütelnud , et tema pole kellegagi riidu läinud . Igal aastal tullakse talle kirurginugadega kallale , sest tervis nõudvat seda , ja muud ei oskavat tema ütelda . Et nüüd ei sega ega pane tema haigused proovile küll enam kedagi . Need , kes kunagi olid justkui lähemal , naeratavad viisakalt ja hoiavad eemale , nii et ta ei tea , mida peab küsijale üldse vastama . Naine oli ta sidemeis käe ettevaatlikult , kuid ometi energiliselt oma kahe käe vahele võtnud , ning öelnud , et sellega on kõik korras , et temaga on nüüd ülepea kõik korras , ja kreepsu ei olevat temal kuskil . Kreepsu , oli ta mõtelnud , sest ta oli seda sõna kunagi lapsepõlves ja nii igiammu kuulnud , et tähendus pole tulnud korraga meelde . Siis olid nad näituseruumist välja läinud , otsinud ühe kõrvalise kohviku , kus polnud ohtu tuttavaid kohata , ning ta oli rääkinud haiglast ja Milgist ja suure operatsiooni järgsest ajast , kui ta polnud maal esialgu isegi väikest õueringi suutnud ühe hooga läbi sörkida . Haiglas drillisin ennast küll iga päev treppidest üles ja alla kõndides , aga kui välja tulin , lõi värske õhk mu täiesti uimaseks , ja maal , kui haavade õmblused tunda andsid , oli ta igast valusähvatusest paanikasse sattunud . Kuid et kellegagi polnud sellestki võimalik rääkida , oli ta oma hüpohondriaga üsna üksi võidelnud . Inimestega ma sel perioodil suhelda ei julgenud . Narkoosi mõju kestab kaua . Vähemalt temal olevat kestnud . Loed raamatust lause , kuid otsekohe läheb see meelest , mis siis arvata sellest , mida räägid või teed . Pärast oli naine ta bussi peale saatnud ja tema oli siis südame rindu võtnud - oli võtnud südame rindu , ta kordas seda lauset , nagu imestaks sõnade üle isegi - ning otse küsinud , kas naisel on olnud KGB-ga kunagi tegemist . Naine oli keset tänavat seisma jäänud ja küsinud , kes talle niisugust juttu on rääkinud , ja tema oli otsekoheselt öelnud Kudri Elli nime . Siis olid nad natuke aega vaikides kõndinud ja naine oli vastanud , et ei ole , kuid ta ei tea , kas ta valedetektori läbi teeks . Nüüd oli ta sellest otse kohkunud - kõik on õige , kahtlused olid õiged ja mina olin taaskord sattunud kuhugi , mille tähendusest puudus mul aim - ja vastanud iseendagi üllatuseks , et ka TEMA EI TEA , MIS SALADUSI VARJAB TA KEHA . Miks muidu lõigutakse teda nii järjekindlalt ja ilma armuta . See on nii imelik , et Ühispanka otsides , leides ja pärast tuisu sisse kukkudes oli too ammune kohtumine tulnud talle meelde . Tegelikult istusin hanges ehk ainult viis minutit , siis olid kaks meest , kes saju sisse mattuvat teda olid märganud , rebinud ta üles . Haiglasoleku seisund kordus - vahest jääbki korduma ja ma ei tea kunagi , mis on tegelik , mis vaid kujutlus , mida olen ainult mõtelnud või tõesti ütelnud , ja kas pole tema praegune jutt vaid tuisu tekitatud sisendus . Ta oli lugenud : Mina usun ainult neid lugusid , mille tunnistajad lasid end maha tappa , ja ütles , et tema ei saa selle lause valgel kunagi midagi tunnistada . Tema tunnistused olevat kehtivad ainult ta enese kohta . Kui sedagi . Võin igale hetkele leida mitu vastukäivat seletust . Valikuhetkede segadus on kohutav , mis tahes otsustus peaaegu võimatu . Olevat selge ime - talle endale ! - , kui rääkides oma arvamust kuuleb . Selle arvamuse sees on kuulaja hoiak , kajan vastu . Siis jäi ta mõttesse ning lisas : Jah , nõnda on , kuid lõpuks tegutsen sootuks teisiti , kui olen lubanud . Võib-olla see ongi reetmine . Räägin üht ja teen teist , mõtlen kolmandat ning lõpuks ainult õigustan ennast . Ma olen näidend neljas vaatuses ja õudne on , kui need näidendid päeva kestes segi lähevad , sü ( eeniit kaob käest , vaatused vahetavad kohti , seinal rippuv püss teeb pauku kohe alguses ... Kas seinal rippuv püss peabki iga kord pauku tegema , lisas ta kõhklevalt , ehk on püss vaid dekoratsiooniks ja vihjeks seinale pandud , et ta võib ka pauku teha , kui vaja . Kui ma seal kaevus olin , nägin ju ainult pilvi . Ta tegevat piltegi ainult sellepärast , et olnust jääks alles vaidlustamatu jälg . Piltpostkaart on väljalõigatud tükk tõelusest , mida pole olemas . Kuid vihje ülesande see täidab . Mul on lootust , et ma ei mõtle absoluutselt kõike välja . Muidugi võimaldavat tänapäevane tehnika nii või teistsuguse suunitlusega montaa ( e - teiste fotosid vaadates peab ta seda alati meeles - , kuid need montaa ( id polevat ka suisa vale , fotopaberil korratakse neidsamu trikke , mida teeb mälu . Me tahame lavastada kõike , mida enesest teame . Sellepärast pole õigeid maalegi enam , on toatäied protsessi kirjeldusi , häppeninge , performance'eid ja installatsioone . Me kujutame taju sündimise hetke , pöörame nahapinna pahupidi ja meeltemõnu enesest välja , aju sisemus näib olevat eriti huvitav . Astud näitusesaali nagu kehakoopasse , teod väljendavad vaid reetlikkust . Sisikonnast otsitakse ühte ja kõikemääravat tähendust . Surnud ei taha keegi olla , kuid aju tahetaks justkui seestpoolt katsuda . Ilu ei tule enam arvesse . Valu ei tule arvesse , kordamise täpsus otsustab kõik . Meid ei ühenda enam mitte midagi peale liigikuuluvuse . Ja meil on kole selles suhtelisuse põrgus , me toodame sisikonda uuesti , mõtlemata usule ja tõele , sest kumbagi pole enam ammu olemas . Ainult rituaalid on moes . Rituaalid täidavad usupuuduse . Ma olen alati jutumärkide vahel , sest kõik , mis on , ongi jutumärkide vahel . Keegi peab vaatama väljast . Kui see pole Jumal , kes see siis on ? Ka fotodel on keha parem ja vasak pool segi aetud . Ta jäi tihti peegelpiltide ette peatuma , nagu peituks pööratuses kes teab mis saladus . Ja alati tõusis neil vaatlushetkedel rõhk . Unes olen suur tugevate tiibadega lind . Lendan mägede kohal rõhku tundmata , ütles ta siis . Aga kogu aeg ei saavat und näha . Elu-uni nõuab sekkumist , tõlgendusi ja lavastamist . Nüüd põles ta elutoas ikka mõni küünal , et betoonseinte vahel hubiseks midagi elusat ( ! ) . Tema kord pikemad , kord lühemad jalutusretked viisid ta enamasti eramajade rajooni - ta ( töötas ) vaatles läbi Tartu linna lausa tänavate kaupa - ning iga muutus : juurdeehitused , maja uus värav , koristatud või rääma jäänud aed , sai temasse kirja . XX sajandi viimasel Vabariigi aastapäeval ja tihedas lumesajus oli ta avastanud , et pooltel majadest puuduvad lipud . Okupatsiooni ajal karistati ainuüksi lipu hoidmise või sinimustvalge värvikombinatsiooni eest , nüüd ei panda igakord oma eluhinnalist riskimismärki isegi tähtpäevadel välja . Kas eestlane kardab mis tahes ajal olla riigitruu ? Ja kui on oma riik , siis häbeneb omaenese riigilippu välja panna ? Nii ta küsis , lumekoormat koridori jättes , sest sadu muudkui kestis ja kestis . Austrias , Šveitsis ja Prantsusmaal jäid inimesed lumelaviinide alla , Eestimaal tegi muret ainult riigilipp või selle puudumine . Läksin kinno Illusioon ja ostsin pileti . Samal ajal näis , et see pilet oli mul kogu aeg olemas olnud ning kassiir kirjutas sellele kohanumbri <arv>. Ta uuris pileti numbrikombinatsiooni ning ütles , et tal pole niisugust võitu ammu ette tulnud . Fuajee oli hämar , pileti numbrid halvasti nähtavad , kõik , mis tean või mäletan , on see , et võiduärevus kasvas . Mida ma võitnud olen , jäi selgusetuks . Läksin korraks isegi saali sisse , pilet näpus , aga peaaegu samal hetkel olin kodus . Mul tuli selle piletiga vallamajas käia , ning ma kõndisin majas ja laudas ning sulgesin uksi , et sel ajal , kui ära käin , keegi sisse ei saaks . Minu ( ? ) majas , meie majas - tegelikult mu ema sünnikodus , nii et minu maja see ikkagi polnud - , elasid venekeelsed inimesed , kes lasksid mul toimetada . Üks suur kahe poolega laudauks ei läinud seestpoolt hästi kinni , lükkasin mõlemad pooled pärani ning tõmbasin hooga uuesti kokku : oli haake , oli üksteise taha painutatud naelu , kuid lukku ei olnud . Ma imestasin , et lukku ei olnud . Elumajas elav vene mees läks mööda ning ma küsisin , kas tema jääb koju ( ? ) . Ta vastas , et jääb küll . Palusin , et ta vaataks , kas uksed on kinni , ning lisasin : see on ju meie ühine kodu . Mehe rahulik olek oli soosiv . Laut ja elumaja olid väga suured ja lähestikku , iseenda mälestustest tean vaid nende uksi . Siis sidusin kaks kuusepalki kelgu peale . Need tuli vallamaja juures asuvasse saekaatrisse viia , neist pidi saama kaks lipuvarrast . Lauda seina ääres istus veel mitu inimest . Me kõik ootasime . Kahel naisel oli kelgu peal kolm korda nii suur palk kui minu omad kokku , ja neile torkasin pihku kinos saadud õnneloosi juurde kuuluva toimiku : Lugege , siin on enne ka venelasi elanud ! Oli vettinud sulalumine aeg . Ma läksin sealsamas kõrval asuva saun-elumaja poole , mis ehitati kohe pärast <arv>. aasta põlengut . Nüüd olid nii köök kui tuba kila-kola täis , köögi muldpõrandal sadu tarvitatud mahlapudeleid , varnades vammuseid . Et olin ootamatul kombel toasussides ja muidu kergelt riides , haarasin varnast esimese kättejuhtuva jopi . See oli tume , seest karvane , töödeldud lambanaha sarnane , ning varrukad käisid kinni kaenla alt algava tõmblukuga . Tõmbasin lukud kinni , käärisin pikad varrukad randmelt tagasi , ning läksin saun-elamu aiapoolsesse otsa . Seal olid talutöö riistad kõik vundamendiveerel laiali - silma hakkas vokk ja höövelpink - ning ma vaatasin sulalumist auravate musta mulla laikudega aeda üsna samal ajal , kui näitasin naistele toimikust nime Nikitenko . Järgmisel hetkel - üha tihenevas pimeduses - hakkasime kelkudega hekivahelise tee poole liikuma , naised ühe suure palgiga ees , mina kahe väikesega järel . Enne ärkamist mõtlesin , et õuel hajali seisvate inimeste seas oli ka üks mu onudest , kes iial ei istunud kuskil lössis või lösakil asendis , vaid ikka sirge selja ning laheda näoga , valmis igale pöördumisele vastama , ja kõik seal õues oli nagu enne , kui välja arvata tohutu segadus aias . ( Höövelpink ja vokk keset lumelagu püsis kogu aeg silmade ees ! ) Illusioonis kingiti mulle õnneloos , et kõik on veel alles . MULLE ANTI NÄHA , ET KÕIK ON VEEL ALLES . Ärkasin ängis . Tegelikkus oli jätnud vaid korstnajalad ja tuhahunnikud . Sellest kontrastist tulenev õnn vääris ka ängi . Tormasin vererõhku mõõtma . See langes silmanähtavalt . Siis helises telefon . ( RR <arv>/<arv> , p. <arv>. ) Sellest õnneloosi päevast ja kõige-alles-olemise-ängist rääkis ta mulle järgmistel päevadel korduvalt , igipõline sigaret paremas-vasakus käes . Ta oli märganud , et tema otsaesine juuksetukk oli tõmbunud kollakaks - juuste värvist tuleb siin-seal veel juttu , sellepärast ei peatu sellel pikemalt - , ning otsustanud , et seda teeb ärasuitsetatud sigarettide tahm . Nikotiin , hüüdis ta ehmunult . Suitsetajate sõrmed on kollased , minul siis vastavalt juuksed . Näe , siin ja siin on halli sees kollast , ütles ta määrdunud salke ägedalt sikutades . Nii et nüüd , kui ta kirjutuslaua taha istus , sidus ta ajast-arust siidirätiku turbaniks pähe . Õigupoolest oleks ta pidanud katma ju näogi , kuid kortsude võidmiseks ostetud prantsuse kreem ( Loreál Anti Rides ) seisis vannitoa peeglilaual ning seetõttu ei muretsenud ta näonaha pärast liialt . Aeg-ajalt tõi ta kreemi mulle näha ja seletas , kui kasulik see on , ning mind üllatas , et ta NKVD ja luuremängude vahepeal nii hoolsalt oma näonaha ja juuste pärast muretses . Mulle öeldi , et olen tõuk ja paks puravik , aga nägu on ilus . Minu nägu , tähendas ta . Vähemalt nägu on minu . Ja ilus , muigasin mina . Jah , talle oli helistatud ja küsitud , kas tema on tema . Olen küll , oli ta vastanud . Teie isa nimi on Meinhard ... Mu ema nimi on Vilma , oli ta jätkanud . Mis teid huvitab : mu vanemad või mina ? Teie vanemad olid metsavennad , muutunud hääl asjalikumaks . Olid küll ja vahel tundub , et olen ka ise terve elu metsavend olnud . Just eile nägin unes ... Aga seda polevat küsija enam kuulda tahtnud . Pärast tutvustamist - helistaja oli end tutvustanud ees- ja perekonnanimega - öeldud talle , et arhiivist on leitud tema vanemaid puudutavaid materjale ning nende viimasest metsavendade kambast koguni seitsekümmend üks väga hea kvaliteediga fotot ning kas ta ei tahaks neid näha . Tal olevat hetkeks pea ringi käima hakanud ( seitsekümmend üks negatiivi ja fotot ning mõlemad vanemad loodetavasti peal ! ) , ta oli pikalt vaikinud - ootamatus teinud kõnevõimetuks - ja siis öelnud : saatke fotod ometi siia ! Olen neist kuulnud , kuid näinud vaid kolme : need anti Vilmale julgeolekust tagasi , kui ta metsast välja tuli . Kolm fotot anti mu emale kaasa , oli ta täpsustanud ning selguse tarbeks jätkanud : mu ema nimi on Vilma , mu isa nimi on Meinhard . Mõlemad Reiterid nagu minagi . Mu isal oli ka õde . Tema nimi on Juta Vender , sündinud Garde . Mul oli kaks vanaema , ühe nimi on Maali Saar , teise nimi Anna Reiter Garde . Mu emal oli palju õdesid ja vendi , ühe nimi on Alfred . Alfred Saar aitas metsavendi ja on tänaseks surnud , mu teine onu ... Kuulge , neid inimesi mina ei tunne , oli helistaja loetelu katki lõiganud . Ma siis annan laboripoistele käsu need fotod teie jaoks kopeerida ! Meie jaoks ? Jah , laske kopeerida , saatke need siia . Minu õnneloos , hõiskas ta mulle . Metsavennad ei tohtinud omaste piltegi kaasas kanda , aga näe , seal on seitsekümmend üks fotot koguni . Kas mu isa on ka nende fotode peal , oli ta uurinud . Kahjuks ei , kuid siin on muud põnevat . Ma loodan , et me veel räägime sellest . Peale selle on mul siin Kaarel Kolgametsa mälestused ... Jah , see on mees , kelle kõrvalt mu isa maha lasti , ja Kaarel on paarkümmend aastat tagasi , kui me emaga tal külas käisime , otse öelnud , et tema pääses tänu minu isale . Isa muudkui lasknud ja ... Kas tahate , et ma saadan teile need mälestused ka ? Ja-jaa , oli tema hõisanud . Mina ei tunne Kaarlit vist äragi ... Ärge siis temaga kohtumisel esimese soojaga ütelge , et teil on mälestused ja fotod . Mälestused on küll avalikkuse jaoks kirja pandud , aga talle ehk ei meeldi , et mina teile need saatsin . Ma ei ütle , oli ta tõotanud , nagu usaldataks talle kes-teab-mis saladus . Üks hetk oli ta peas toimunud just nagu plõksatus , et tema isa viimase lahingukaaslase mälestused võivad olla tema või kelle tahes teise eest saladus , kuid tagantjärele ei võivat ta väita , et see mõte nii selge oli , nagu mulle võib ta juttu kuulates tunduda . Kolme päeva pärast saabusid mälestused ja fotod . Ta oli panderolli avanud , fotod põgusalt läbi vaadanud ning olnud kui välgust rabatud . - Nõnda ta mulle seletas . - Ta oli ära tundnud vaid Vilma ja Kaarli . Kaarel on see metsavend , kellega Vilma pärast Meinhardi tapmist suurest salgast ära läks , ütles ta selgituseks mulle . Mulle öeldi , et fotod on tehtud <arv>. aasta suvel ja pildistaja oli Kaarel . Kaarli fotograafiaharrastusest olevat ta ka varem kuulnud . Seitsekümmend üks fotot end varjavaist , sõdivaist , surmasuus olevaist meestest ja naistest . See juba ON midagi . Sellel on tähendus , hüüdis ta mulle . Minu emast - tema emast - tervelt üksteist fotot . Neli kuud pärast Meinhardi surma üksteist fotot ! Nüüd ta karjus jälle . Vilma oli metsas seitse aastat , Meinhard viis ja Kaarel neist kõigist enam . Lõpuks paluti Kaarlil metsast välja tulla , Eesti NSV julgeoleku tähtsaim mees palunud , ning kõik pahateod lubatud andeks anda . Antigi , antigi andeks , sosistas ta , tõstes pildipaki pea kohale , enne kui hakkas neid grupi- ja üksikfotode kaupa kahte eri virna lautima . Alles , pomises ta , midagi on ka alles . Ja veel kus ? Julgeoleku arhiivis , vastas ta ise . Ah siis niisugune oli mu ema , kui mina olin üheksa-aastane ! Ta näos oli ehmatus , vaimustus ja valu . Siis uuris ta Vilma ja Kaarli ühisfotot ning hüüatas : kelle sõrmuseid see noor mees - Kaarel olevat ta isast üksteist ja Vilmast kolm aastat noorem - siis õieti kannab ? Ta haaras luubi ja uuris Kaarli naistesõrmusega ehitud kätt . Näe , isa ( või ema ? ) abielusõrmus on ka , ning ta näitas mullegi Kaarli parema käe sõrmi oma noore ema põlvel : need olid selgesti nähtavad veel aastate tagantki . Ja sedagi olevat helistaja talle teatanud , et tema isa lasti Kaarli pähe maha . ( Et Kaarel pääses , seda teadis ta isegi . ) Meestevahetus ? Mil kombel ja miks ? Kes mu isa maha mattis , oli ta küsinud . Niisuguseid juhuseid on Eestis varemgi olnud , oli mees vastanud , ju siis Kaarli ema mattis , kui ta võõra mehe surnukeha oma poja omaks tunnistas . Poegade matmine on emade kohus . Ka nõnda oli talle telefonis öeldud . See pole võimalik , oli ta röökinud . Ma kuulen sellest esimest korda . Mitte keegi pole sellest varem rääkinud . Isa ja Kaarel olid ühe kandi mehed , mil kombel neid saadi segi ajada . Pärast pikka pausi oli mees edasi seletanud : Tõsi , see meestevahetus oli kasulik Kaarlile rohkem kui teie isale , kuid hea närvi korral võis nüüd Kaarel metsast välja tulla , teise nime all elada . Ta oli ju surnud ning teda enam ei otsitud . Teie ema aga võis öelda , et ei tea oma mehest midagi . Ja et ta end enam üldse ei talitsenud ning helistajat sõimama hakkas - ta ei mäletavat üldse , mis sõnu tarvitas , kõik olevat mälust kui pühitud - , oli meeshääl veel kord korranud : mina ju neid inimesi ei tunne , ja et ta saadab fotod ja mälestused ikkagi ära . Pärast fotode saamist , nende luubiga uurimist , oli ta jälle mitu päeva mööda Tartu linna hulkunud , kartmata pimedust , kartmata pätte , ning talle tundunud , et kõik teavad , mis tema vanematega on juhtunud . Isegi telefonipostid - need eriti ! - polevat olnud ohutud . Tema , kes ta endast põrmugi enam aru ei saanud , paistnud isegi pimeduses läbi , nagu oleks ta klaasist : igaüks võib minu sisse vaadata , näha midagi , mida ma ise ei näe . ( Läbiloetud mälestusi keeldus ta isegi mulle näitamast , nii et ma ei saanud kaua aru , millest see meeleheite- ja letargiataoline tundide kaupa sõnatuolek . ) Kes on elus , kes surnud ? Kes surnud kellegi teisena ning surnud on elus igavesti . Nii ta sonis , nii ta rääkis , küsides , nõudes ja otsides seletust . Ta vastas endale , et see oli mäng , mille lahendiks sai olla vaid surm . Ei usu , et kõik olid nii taipamatud , et nad oluseisu ei mõistnud . See ajastu ei tundnud teisi mänge peale surma . Isegi mina teadsin , et Aafrikas elavad neegrid ja inimkonna algust , homo sapiens'i kui liigi algust , tuleb otsida Aafrikast , nagu hilisemad uuringud on näidanud . Me tulime sealt ära , hargnesime laiali , vahetasime nahka , muutsime kolju kuju , silmavärvi ja kõnnakut , ning läksime püssidega tagasi . Sest algus valutas meie sees ning tahtis surra . See vaatus on nii põhjalikult läbi mängitud , et peale unustamise ei saagi olla midagi muud . Eel-eelajalugu , ja kõik . Täiuslikult kõik . Kas oleme siin põhjas , pimedate talvede ja virmaliste maal , elanud kümme või viis tuhat aastat , jääb igavesti lahtiseks . Oleme elanud kaua . Kui põliselt , otsustab enesesisendus . Kui häda käes , on mindud metsa surema . Meie isad ja emad on ikka leidnud varju vaikiva lume ja kohiseva metsa all . Pole tähtis , üle mitme põlve on toimunud pagendus . See on toimunud . See toimub jätkuvalt . Kui just ma ise ei lähe metsa surema , läheb mu koer , kes on olemas ka siis , kui teda ei ole . Koeranäone surm jääb mullapiirile siruli , kui kuul igatseb tappa . Kas ma peaksin kirjeldama neid maa-aluseid koopaid , kus kolmkümmend meest ja naist elasid üle mitu talve , peenike suitsutoru põõsast välja torgatud , et seal all saaks küdeda ahi ja varju leida iga ajastu sissid , põgenikud ja heidikud . Rooma hangede vahele , lume kaitsvasse vangi ! Hoia hingetulukest ! Hoia end , mees ja naine , tee sugu , et šamaanide aeg saaks edasi kesta . Seal , maa peal , kaitsetute külade ja linnkindluste teokarpides . Tee ajalugu , maa-alune loom ! Ülal on ainult peitepiltlikud kujud , mille tähendus jääb metsakoobastes varjatuks . Kahekümnenda sajandi viiekümne kolmanda aasta veebruaris tuli üks mees maa peale käima ja lasti maha . Tema surm päästis teise mehe elu . Üks kuul ei saanud tappa korraga kahte inimest . Mahalastu topiti elusa mehe pähe auku ja samasse mulda , mis oli seni pakkunud kaitset . See surnud mees oli mu isa . Ma tahan öelda : see mees oli mu isa . Nelikümmend kuus lund on sadanud vahepeal maha , nelikümmend kuus talve on möödunud , aga see peenike suitsutoru hingitseb ikka hangede peal ja piirajate ahelik läheneb , aina läheneb . Kui viimane lumetuisu uits on tehtud hangega tasaseks , kui ükski lind enam ei lenda külmavaikuses tardunud metsade üle , oleme lahkunud lõplikult . Kui ma hommikul üles ärkan ( kui ta hommikul üles ärkab ) tunnen kohe , kas on Moorakülas käigu päev või ei ole . Lihtne on minna kuhugi , kus sa pole kunagi käinud või oled käinud nii vähe , et mingi tegelikkuse tausta vastu pole võimalik eksida . Ta on jälle nädal aega põdenud - kannatanud kõrge vererõhu käes , saanud selle siiski normi piiridesse - , hullem on gripp , mida põeb Päinurme väljade lähedale ehitatud punkris . Aeg-ajalt sonib ta Norra allikaist , aga see on üks paik Eestimaal , üks metsavendade varjualune , kus elas kord mõõdutult palju rotte ! Lausa üle lamajate nägude olid nad tõmmanud üksteist taga ajades pika sabaga . Ta ütleb , et ei julge kopsupõletikust rääkidagi , sest tema isa ja ema olevat üht meest terve talv põetanud - võõraks muudetud Eestimaal ! Sõdurisaabastest segitambitud Eestimaal ! - , sest nii sügav ei saavat ta samastumisvõime lihtsalt olla , kuigi tolle mehe põetaja olnud ta oma ema . Nii on talle millalgi vihjatud . Punkri seinad on rõsked ning ta meeleolu on alla igasugust arvestust . Ta ütleb , et ta ei saa ühtki punkrit seestpoolt kirjeldada , sest ei pääse enese sisse . Igal juhul on ta igal pool üks , juba ette väike , väsinud ja olematu nagu piita mööda nõrguv leige rõskusevesi , sest pliit köeb ja peenikesest korstnatorust immitseb suitsu seal üleval , keset võsa või põõsast . Nii et jääb mulje auravast maast , tuisuuitsust . Norra allikate rotid andsid märku jätkuvaist haaranguist . Norra allikad olid lõpp , kuigi ta tahab ikka veel fjordide kohal sõita . Ta teab küll , et lennuk võib alla kukkuda , et kaljud on vaenulikud , aga nii , siin ja nelikümmend kuus aastat hiljem hommikuti leemendavas higis ärgates ei saa ta kunagi enam olla see tüdruk , kes ta kord oli . Norra allikad on ju temale ka ainult nimi . Moorakülasse lähen aga nii , et ma sõidan sealt lihtsalt mööda . Mooraküla võib olla mis tahes küla Eestimaal , sest seal olen ma sündinud , sealt on läinud metsa mu isa ja ema . Kes loomavagunisse ei tahtnud , Siberisse ega vangi ei tahtnud ja kuuli eest ära tahtsid , pidid ju kuhugi minema . Siin ei jahitud vaateid , vaid elu . Ta pole nõus oma elu niisama müüma . Ta ütleb , et hakkab vastu . Ja ta ei saa aru , miks ta peab nelikümmend kuus aastat hiljem seletama , et kõik tema iseäralikkus tuleneb sellest , et ta isa on hakanud vägivallale vastu . Vägivallale vastuhakk ei saagi ju ilus olla . Kui kuul sinu poole lendab , pead laskma sellele vastu teise kuuli ning vahetama elukohta . Sa pead põgenema kui loom ja mõtlema kui inimene . Sa ei saa kunagi öelda , et nemad käskisid , et nemad petsid , kui surm on iseenese peremees ja nemad on eneseõigustus . Leemendava higi hommikul ei saa ta mõelda , et tal pole valikut . Tema valik on elu , vastuhakk ja vabadus on tema valik . Ja plekitorust uitsetab suitsu - kasehalud on kuivad ja peened - ning uksepiitadelt niriseb veesegust tahma . Loomavagunitesse saatjad , teejuhid ja nimekirjade koostajad tulevad keppidega nagu pimedad , kombivad maad , otsivad õõnsusi , salajasi kohti , kus varjab end veel elusalt hingav keha . Sest nemad täidavad käsku . Tegelikult on ükskõik , mis mulle öeldakse või ütlemata jäetakse . Peaasi , kui püsib seis kohe-kohe-ütlemise ja mitte-kunagi-ütlemise vahel . Nagu tuleks su ema iga päev selleks , et ütelda , ning läheks siis jälle sõnalausumata minema . Sa ise oled ( ma ise olen ) ka pooleldi terve haige ega leia tihti juhtotsa üles . Punkri põhja koguneb vesi . Pean alustama uuesti . Suur sadu tuleb . Tuisk . Ma ei näe midagi unes . Uni magab . Telefon ei vasta . Hanged . Siis oligi ta otsustanud Kaarli üles otsida ning talle külla minna . Emale polevat ta helistada tahtnud , kuigi teadis , et Vilma on koos Kaarliga paaril metsavendade kokkutulekul käinud . Sõrmused segasid , ütles ta mulle . Ema sõrmused Kaarli sõrmedes segasid . Ta oli neid piltidel näinud . Ta oli fotode kaaskirjast leidnud panderolli saatja numbri ning küsinud Kaarli aadressi . Aadressi ta oligi saanud ning seejärel , värisevi sõrmi , otsinud üles telefoninumbri . Ma ei tea isegi miks , kuid kogu aeg oli mul tunne , et keegi jälgib mind ning paneb teraselt tähele , kuidas ma lappan telefoniraamatut . Teda üllatavat , et ta alatasa midagi kardab , nagu hiiliks keegi selja tagant ligi ning lööks raske asjaga kuklasse . Mu pea on nagunii lame , seletas ta edasi , enne , kui mul oma juuksurit polnud , rääkisin iga kord juuksuritooli istudes , et vaadake , mul pole kuklas muhku , jätke sealtkohast juuksed pikemaks . Juuksur oli siis käe ta lamedale peaotsale pannud ning öelnud : tõesti ei ole , siit jätame siis nii , nagu teie tahate . Kui ta ennast kui Meinhardi tütart Kaarlile tutvustas , oli mees kaua vait olnud ning ütelnud viimaks : mina ei tea teile midagi rääkida . Te olete mälestused kirjutanud , ema rääkis , et olete , ja minu isa lasti teie kõrvalt maha , midagi oskate ju ikka ütelda . Aga Kaarel olnud esimesel helistuskorral väga tõre ning kahel järgmisel võristanud ette , kuidas Meinhard millegipärast ei lasknud , kuigi tal oli saksa parabellum , ning kuidas tema siis ümber lautmaja jooksis ning Meinhard oli alatasa ta paremal küljel ees , nii et ta pole saanud hästi sihtida , siis lastud Meinhard maha , ning tema läinud autotäie piirajate seas nõnda hoogu , et ärganud tõelusse alles siis , kui ühtki padrunit enam lasta ei olnud . Mõlemal helistuskorral oli Kaarel paar päeva enne lahingut nähtud unenäodki ette lugenud - tal tekkinud tunne , et Kaarlil on telefoni kõrval mälestused ees , nii ladus ja hoogne olnud lõtvade huulte vahelt hooletult väljalibisev sõnade tulv - ning neist unenägudest saanud ta aru , et meestele anti teada , et lahing on ees , ning lõppkokkuvõttes ka tulemus . Ma olen seda kõigile rääkinud , oli Kaarel tüdinult ütelnud , ning tema hakanud sõnast kõigile kohe kinni : mulle ju pole , mulle ju pole , ning Meinhard oli mu isa . Neljandal helistuskorral oli ta prooviks kohe algul küsinud , kuhu Kaarli ema tema isa Meinhardi õieti mattis ? Nii oleksin pidanud kohe küsima , seletas ta hiljem mulle , sest Kaarel jäänud poole silbi pealt vait . Et vaikus väga pikaks venis , oli ta kiiresti juurde lisanud , et ta teab küll , kuidas Kaarli ema ja siis ka tädi tema isa Kaarliks ütlesid . Minu surnud isa läks teie pähe julgeolekus kirja . Ta oli äkki ägedaks muutunud , ning sellel oli mõju . Kes seda räägib ? Näidake mulle see inimene ette , kes nii räägib ! Ma õige tahaksin niisugust näha ! SEDA POLE OLNUD ! Kaarli hääl olnud tige . Külas räägiti , külas räägiti , nõnda ma kuulsin lapsena , oli ta kähku ütelnud , ning ta ei teadvatki enam , kas külas räägiti või ei räägitud , nii kange olnud ta tahtmine fotode saatjat - õieti ta häält , sest meest ennast ei tundnud ju temagi - Kaarli eest saladuses hoida . Külas räägiti küll , ütles ta mulle , külas räägiti tõesti , veel palju aastaid hiljem öeldi , et kes teab , vahest on sinu isa veel kusagil elus . Kui hauakohta ei tea , siis on veel elus , kordas ta mulle . Nüüd oli Kaarel äkki laheda seltskonnainimese häälega ütelnud : Kuulge , tulge mulle õige külla . Räägime ! Tõesti , miks me ei ole varem kohtunud ! Ning samas olidki nad päeva ja kellaaja kokku leppinud , nagu poleks Kaarel talle kunagi midagi tõrjuvat ütelnud . Ta oli ostnud konjaki , tordi ja lilled . Ta oli metsavennale külla minemas , ta tahtis olla kena ja tähelepanelik . Tema isa ja Kaarli vahetamine pärast lahingut oli lihtsalt segadus , millele nad kohtudes seletuse leiavad . Näed , Kaarel ei teadnudki sellest midagi , ütles ta Kaarli jaoks valitud lillekimpu vidukil silmil ja eemalt uurides . Kui vaas saab õige , peaksid sobima . See lillede valimise hoolikus ja kõrvaliste asjadega tegelemine üllatasid mind väga . Muidu oli tal kombeks kohe ütelda , mis ta asjast arvab - kui ta juba asjast midagi arvas - , kuid pärast nende mälestuste lugemist oli ta kord hajevil , kord nagu arust ära . Kord kavatses isegi vist mööblit korteris ringi tõstma hakata , siis unustas , millest just äsja oli innukalt rääkinud , ning vaatas eemalolija pilguga enese ette , kuid mälestustest endist esialgu ei sõnagi . Ta polevat tahtnud minna liiga vara , kuid hiljaks jääda ka mitte . Nõnda oli ta Kaarli maja juures paar suitsu teinud ning oodanud kella kukkumist . Päikseline aprillikuu alguse päev oli . Vist puhkepäev koguni , sest Emajõe ääres oli jalutajaid palju . Siis oli ta näinud üht keskmist kasvu võrdlemisi kogukat meest , kes , käed jopi taskus , pikkamisi ja ümbrust hajevil pilgul vahtides tema poole tuli . Mehel olnud peas naljakas jahimehekaabu , hallikas kaabu , ning et mehe just nagu enesest ära olek , mille taga ta aimas tähelepanemise pinget , huvi äratas , oli ta meest omakorda vaadanud , nii et nende pilgud puutunud korraks kokkugi . Mees olevat temast mööda läinud ja maja nurga taha kadunud . Imelik võpatus käis kerest läbi , ütles ta , ega see ometi Kaarel ei ole ! Aga siis oli ta mõtelnud , mida ta ütleb , kui Kaarel on tõre , kuidas ta mehe nii lahedaks saab , et oma isast rohkem kuuleb , kui Kaarlil kirjas , ning unustanud võimaliku kohtumise selsamal hetkel . Nad on ju võitluskaaslased , oli ta endale reipalt ütelnud , pole mingit põhjust mind tõrjuda . Kuid endal olnud hinges ebameeldiv ja rahutu tunne , et Kaarel ilmselgelt midagi varjab . Eks see ole imelik : fotode saatja teatab ühte , fotode kõne ise on aga sootuks jahmatav , ning Kaarel ei taha kohtuda . Mind võeti tõesti hästi vastu , kuid tutvumislausete sees poetanud Kaarli naine , et nad on uurinud , mis inimene ma selline olen . Naine oli paari nimegi nimetanud , et kas ta tunneb neid , nemad teid tunnevad , öelnud naine , ning talle tundunud imelik , et teda ja tema tausta peab uurima . Aga ta olevat need vihjed ( või laused koguni ) kõrvust mööda lasknud ning palunud Kaarlil rääkida Meinhardist . Kuid kõigepealt öelnud Kaarel ilma igasuguse sissejuhatuseta , nagu oleksid nad näinud teineteist eile või oleks aastate eest toimunud kõnelus jäänud just selle lause pealt pooleli : Niisugune lugu oli jah , et mu ema ja tädi tundsid teie isas ära minu . Ei olnud enam seda sõjakat tooni - näidake see inimene ette , kes nii räägib ! - , vaid nending , et jah , nõnda tõepoolest oli . Ta olevat taas ärevaks muutunud : kuidas see on võimalik , kuidas see on võimalik , ma olen kuulnud , et haarangust võttis osa ka kohalikke hävituspataljoni mehi . Kõik nad ei saanud olla ühekorraga pimedad ! Kaarel kõndinud pehmetes toasussides peaaegu hääletult ringi ning vastanud : Mina seda ei tea . Ju oli siis Meinhard VÄGA VERINE . Ta oli nõutult Kaarlit vaadanud ning selle pilk polevat andnud end kätte . Sedaaegu oli naine katnud laua - suitsuvorst võileibade peal , mahlane puuviljatort lõigatud lahti ning konjak Napoleon tühjade pitside kõrval valmis . Ma ei teadnud , mis jooki Kaarel eelistab , Napoleoni nime järgi ostsin , et ehk see ärgitab meest rohkem end avama . Naine oli toonud kaks tooli - ta ise istunud diivanil - , ja Kaarel pidanud toolide asetuse järgi istuma näoga tema poole , kuid sättinud end diivanile tema kõrvale . Võtke nüüd midagi ette ka , oli naine taldrikuid lähemale lükates ütelnud . Aega on , võime kas või hommikuni rääkida , köögis on veel leiba ja vorsti , tundke end nagu kodus . Olete ju ühe kandi inimesed , kindlasti on juttu palju . Naise eesti keel olnud veatu ja viide kodukandile mõjunud veidralt , sest peale esimese nelja eluaasta polnud ta sealkandis üldse elanud . Nii et teie ei teagi , kuhu mu isa on maetud , küsinud ta igaks juhuks uuesti ning mees vastanud kinniselt : Ei ! Seejärel oli Kaarel võtnud paki fotosid ( jälle fotod ! rõhutas ta ) ning neil kõigil olnud Kaarel , Kotkarist ja medalid rinnas . Nad olid pool tundi fotosid vaadanud ning Kaarel nihutanud ikka Kotkaristiga ehitud ennast nähtavamale kohale . See on Kotkarist , oli lõpuks ütelnud Kaarel . Ja-jah , vastanud tema . Kaarel olevat talle pikalt otsa vaadanud ja küsinud : Keda te tunnete ? Mitte kedagi , oli ta öelnud enne veel , kui taipas tähendust . Kui räägiks nüüd minu isast natuke ka , oli ta tuletanud Kaarlile meelde . Paks mälestustekaustik olnud Kaarlil juba põlvedel valmis ning ta lugenud sealt , kuidas <arv>. aasta alguses Jumal oli ilmutuse kaudu andnud teada , et Kaarel peab metsavennatee läbi tegema . Kas ilmutuse toel või sobiva vanuse tõttu oli Kaarel sama aasta aprillis saanud sõjaväekutse , kuid Tallinna mobilisatsioonipunktis võtnud vastu otsuse , et peab ilmutust järgima ja sõjaväeteenistuse asemel metsavennaks hakkama . Märtsiküüditamine olevat kõiki nii hirmutanud , et Kaarel kartnud sõjaväkke kutsumise ettekäände varjus Siberisse saatmist . Ka oli ta kogunemiskohas tähele pannud , et mõned kutsealustest olid märkamatult kõrvalruumi viibatud - ilmselt värvati nuhkideks , tähendas Kaarel sulgudesiseselt - ja siis oli ta need eriliselt väljavalitud silmist kaotanud . Kaarel oli sealsamas ja kohe ühele omakandipoisile hakanud auku pähe rääkima , et läheme siit koledast kohast ära , lähme metsa , ja et see noor mees olnud eestimeelne nagu temagi , olid nad ZIM-tüüpi taksoga poolele Tallinn-Tartu maanteele sõitnud , kodust kiiresti läbi käinud ning metsa põgenenud . Poistel pidi omajagu rahagi kaasas olema , et nii pikka sõitu ette võtta , oli tekkinud voogav-haaravasse kaasaelamisse korraks pisike tõrge , ning ta ei oskavat nüüd tagantjärele ütelda , kas see mõte , et kohe alguses tuleks lugejat-kuulajat võimatuste või tulevikus kahtlusi tekitavate sündmuste võimalikult otsekohese esitusega rabada , et eritlusvõime nürineks , tuli talle pähe kohe või tähistas Kaarli jutualgus just seda erilist ja ainulist situatsiooni , mis võib meist igaühte saatuslikult pöördelistel hetkedel aidata . Ei ühelgi teisel juhul ja tavaliselt mitte kunagi , aga kui on saatusest määratud , toimuks kui nõiatrikk , kolmandal hingamisel teostatud elu esimeseks ja viimaseks jääv eneseületus . ZIM-tüüpi taksoga <arv>. aastal otse kutsealuste kogunemispunktist põgenemine seda kahtlemata ka oli . Teine õnnestumispõhjus seisnes selles , et Omakülapoisil olnud metsavendade pealikuga tutvus sees ja nii olid noormehed kohe metsavendade salka sattunud . Ei mingit metsas hulkumist ega kaaslaste otsimist ! See mälestuste algus oli teda kodus siiski nii endast välja viinud , et ta lihtsalt polevat saanud mulle sellest rääkida , sest siis tulnuks tal kogu järgnev tekst otsekohe kahtluse alla panna . Seda ta aga VEEL ei söandanud . Ma ei julgenud Jumala pärast , ütles ta , ja see polnud esimene kord , kus ma mõtlesin , et mingi isemoodi enesepilge või iroonia pidi temas ka kõige mõistushämaramatel hetkedel enesest märku andma , et mitte kohe ja eelneva kaalutlemiseta hinnanguid anda . Nii pidulik Kaarli juurde minek iseenesest oli juba miski , millest ma päriselt aru ei saanud . Ta oli ju vahetult enne minekut kindel , et selles loos on midagi korrast ära . Ta oli keeldunud mälestustest isegi rääkimast , kuid siis ostis konjaki , tordi ja lilled ning - läks . Ilma põhjuseta ei tohi kahtlustada kedagi , seletas ta mulle hiljem . Muidugi märkasin seda ja teist otsekohe , isegi sellele mõtlesin , kuidas reageerivad Kaarli metsavennatublidusele skaudid ja gaidid - kui tähtsamad , sõjaväekohustuse läbi teinud ja mingil määral ikkagi riigi julgeoleku eest vastutavad mehed tulevase ordenikandja võitlustee kirjeldustes kohe üldse midagi veidrat ei märganud - , jah , mõtlesin skautide peale , kes ju võinuks mängu korras end Kaarli asemele panna ning rida-realt teksti jälgides püüda korrata kõike , mis Kaarel nelikümmend seitse-kaheksa aastat varem läbi tegi . Ja siis ütles ta , nagu oleks eelneva arutluse esitanud keegi teine - ja esitaski ju keegi teine , sest ta oli ikka veel Kaarli pool - kuidas ma võin Jumala enda poolt saadetud ilmutust kahtluse alla panna ? Aga kui ta nüüd Kaarli pool seda algust valjusti ette loetuna kuulis , oli ta oma aupaklikkusest täiesti jahmunud . On ikka suur vahe sees , kas loed silmadega või kuuled mitte ainult kõrvade , vaid kogu keha nahaga . Nii oli ta Kaarli juures mõtelnud , mehe monotoonne ja just nagu kiirustav hääl mõtete saatjaks . Edasi lugenud Kaarel , kuidas tema ja Meinhard Kolgale - see on Kaarli kodu , kus tol <arv>. aasta <arv>. veebruaril toimuski lahing - , jah , kuidas nad Kolgale toitu tooma läksid . Seal tulnud peale haarang ja Kaarel lasknud ja lasknud , julgeolekumehed värisenud lauda nurga taga ning tema isa polevat teinud paukugi . Meinhardil oli parabellum , kuid millegipärast ta ei lasknud . Tema isa olnud lõpuks õues surnuna kummuli maas , Kaarel tõmmanud valge lina ümber - see olnud tal alati seljakotis kaasas nagu Uus Testamentki - ning jooksnud piiramisrõngast läbi , paarkümmend kilomeetrit jooksnud Kaarel , tuisk aidanud ka , ning nõnda ta pääsenudki . Selle jooksu kirjeldusi jätkus kümneks leheküljeks vähemalt , lõpuks on vesimärg ja pooljäätunud Kaarel ühte ja teise kohta sisse astunud - kord kaugelt sugulased , kord eestimeelsed inimesed kõik ja kaheksakümmend ja üheksakümmend aastat vanad , otsi neid mulla alt nüüd , kui palju tahad , sest tänaseks pole elus ühtegi - , ning igal pool kirjeldab Kaarel , kuidas temal on tulnud lahing julgeolekuga otse oma kodus vastu võtta ning vähemalt ühe ohvitseri ( ! ) on tema lapsepõlvest tuttavas õues mahagi lasknud . Kord soovitatakse tal lakka magama minna , aga see on aitajatele liiga lähedal ja et Kaarlil on pidevalt mure , et ta kellelegi häda kaela ei tooks , istub ta terve öö lõket tehes kuskil metsa veeres , langetab kord kuuse , kord kase , tirib puu otsapidi lõkkesse , toidab leeki värskete okstega ning tukub ja tukub , ümbrust ometi teraselt silmas pidades . Siin ja seal antakse talle kaasa päts leiba , toekas tükk pekki , nii et otse nälgas tema ei ole . Pärast paari ööpäeva pikkust ekslemist saab ta lõpuks ühes talus riideid kuivatada ja pisut magada . Aga ka seal ei peatu ta kaua , vaid läheb jälle edasi , kuni lõpuks kaevab kümnekraadises külmas ühele väljaäärele augu . Pooleteisemeetrise augu kaevab Kaarel , et oleks ühtaegu nii kaevik kui magamisase . Kaeviku selleks , et ta saaks püstiasendis päeval ümbrust jälgida ja öösel , kuuseoksad külje all , sügaval põhjas magada . Kahele kolmandikule sellest august pani Kaarel lepakaikad peale ja ajas mulla otsa . Ühele kolmandikule tõmbas aga valge lina kahekordselt üle , et öösel oleks veidi soojem . Pea alla oli ta laenanud lähedal asuvast talust padja ja vatiteki , sest öösiti temperatuur langeb . Jah , ma olin kodus seda kirjeldust lugedes imestlenud , mis vapper ja leidlik mees see Kaarel põgenemisteekonnal oli , aga kui ma häälega loetud teksti kuulasin , mõtlesin paari matuse peale , kus hauaauku tuli lausa kirkaga külmunud maasse rammida , nii visalt andis maa järele , kuid Kaarel sai pooleteise meetri sügavuse peidupaiga kaevamisega lausa mängeldes hakkama . Isegi higine polnud . Niidisokid ja jalarätikud külmunud kummikute sees ei seganud und valge linaga kaetud kaevikus põrmugi . Et väljakaevatud muld pidi kaugele näha olema , seda ma ei julgenud Kaarlile isegi mainida . Mida tean mina metsavendadest ja nende käigu pealt vastu võetud ja teoks tehtud tarkadest otsustest , nõnda oli ta mõtelnud . Aga nüüd , minuga rääkides , oli ta otse vihane , et oli mälestusi esimest korda lugedes kirjapandut imetlussegusel magusal kehasurinal lausa uskunud . Ja kui Kaarel aeg-ajalt väitis end olevat Jumala kaitsealuse , eestimeelsust ja allaheidetud isamaad meelde tuletas , oli teda haaranud otse hardus . Mul oli isegi natuke häbi , et mu isa kõike seda ei teinud ja otsekohe seal õues surma sai , pihtis ta , just nagu õigustaks Napoleoni konjakit , torti ja lilli , mis ta lugupeetud metsavennale viinud . Meeste äravahetamine oli teinud mind küll ettevaatlikuks , aga ega mälestuste ja piltide saatja vaimustuv optimism mu tekkinud skepsist ka põrmugi toetanud . Eks ole nad seal ordenit andes ometi ju kõike arvesse võtnud . Igaühele sõjaväelist autasu ei anta . Isegi see , et Kaarel pärast nädalapikkust ekslemist lõpuks läks surnuaiale isa ja lähedaste sugulaste hauale nõu küsima , mida peab ta nüüd Eestimaale ja talle enesele nii saatusraskel tunnil tegema , mõjunud ülevalt . Iga inimene vajab enesekinnitust , esivanematega rääkimine on kirjas Kalevipoja looski , mis siis ausast metsavennast rääkida , ütles ta mulle mõrult - nüüd siis mõrult , mõtlesin teda peeglist jälgides - , ning pärast surnuaias käiku , kus Kaarel oli ühe oma sugulasega kohtunud , et julgeoleku toimetustest ja sõdurite liikumistest teateid saada , oli ta läinud tagasi metsa . Ta oli otse imeväel sattunud ainsa ja vahepeal haarangust puutumata jäänud punkri juurde . Kolm punkrit oli vahepeal langenud , viskas ta mulle kuidagi üle õla ja rääkis kiirustades edasi , kuidas Kaarel ettevaatlikult punkrile lähenes , ukseni jõudis ja koputas : Kaarel olen , ärge kartke ! Seestpoolt olnud kuulda püsside lõginat ja iga hetk oleks keegi võinud ka lasta . ( Une pealt ärgates on inimene teinekord väga mõtlematu ja torm ! ) Kuid õnneks ei lasknud keegi ning kohtumisrõõm olnud suur . Kus siis valve oli ? Kas metsavennad tõesti ei pannud pärast nii suurt haarangut ja üle noatera pääsemist valvet välja , küsisin mina . Mis valvet , pomises ta segasel pilgul mind vahtides , olles just nagu veel Kaarli pool ja selles soojas sisendusudus , mida Kaarel ise ja tema mälestuste tekst näis levitavat veel mitu päeva pärast meenutusväärset kohtumist . Haarangust pääsenud metsavennad pole algul mõistnud Kaarlit ega tema neid . Alles pikkamööda selgunud , et metsasolijad olid saanud teate , et Kaarel raiuti koduõues tääkidega surnuks ja pääsenu oli hoopis Meinhard . Kaarel rääkinud neile siis , kuidas kõik tegelikult oli . Et tema elab ja hoopis Meinhard jäi sinna . Pikkamisi hakkasid nad mõistma seda tegelikkust , oli Kaarel talle kaustikust ette lugenud . Metsasolijad omakorda teadsid ütelda , et Kaarli omaksed on kõik arreteeritud ja nende saatusest pole midagi kuulda . Teie ema oli väga kurb , sest eks ta lootnud ju oma meest veel elusana näha , oli Kaarel pärast pausi lisanud . Seal allesjäänud punkris olid nad kaheksakesi talve mööda saatnud , sest neli meest tulnud hiljem veel juurde , aga ta ei võivat kinnitada , et arv klapib . Ma ei jõudnud siis ega ole veel ka nüüd suutnud allesjäänud metsavendade võitlusteed jälgida . Paaris kohas jutustab Kaarel , kuidas ta üht Eesti Leegioni meestest koosnevat kampa on püüdnud kaupluseröövidest tagasi hoida , vägivalda hukka mõistnud , aga need vanemad metsavennad polevat teda sugugi kuulanud . Sellise manitsuse eest võis kuuligi saada , nii hulluks võisid vaidlused teinekord minna . Kaarel oli vaadanud talle tõsiselt otsa , et kas ta ikka saab aru , kui noateral käimisega oli metsas vahel tegemist . Järgmisel kevadsuvel ehitati uus punker ja sügisel läinud Kaarel ja Vilma kahekesi toitu otsima ning sattunud metsade vahel tiirutavate sõdureid täis veoautode peale . Neil olnud tublisti tegemist , et ilmselgelt algavast haarangust pääseda , ning siis olid nad jäänud ühte padrikusse kahekesi lihtsalt magama . Väsimus oli suur , lugenud kaustikust Kaarel . Ja kui nad ärganud , selgunud , et nad on kaotanud terve ööpäeva ning tagasiminekuks kokkulepitud aeg on lõplikult möödas . Nad olid kaua sihitult mööda metsa hulkunud - teie ema väsis väga ära , ütelnud Kaarel vahele , metsaelu pole naisterahva jaoks , ja tema oli tahtmatult jälle Kaarli mehisele olekule mõtelnud - ning viimaks olid nad sattunud ühe üksiku metsavenna punkri peale . Nad olid seal mõni aeg peatunud , aga too metsavend olevat väga metsik olnud , mitu parteitegelast maha lasknud . Saate aru , see oli ohtlik ja tõmbas tähelepanu , oli Kaarel ütelnud , ja tema pole osanud vastata midagi . Olin nagu kahe joone , värvi ja piiri vahel : ühelt poolt oli Kaarel seesmise kutsumuse järgi metsavennaks hakanud ja see on ikka suur erinevus võrreldes minu isaga , kellel teist teed ei olnud , sest muidu oleks meid ära küüditatud , isa oli ka Omakaitses jaoülem olnud ja avalikult nõukogude võimule vastu hakanud , teiselt poolt rõhutas Kaarel kogu aeg , et vägivallaga vägivalda ei võida , nii et ma ei saanud mõnel hetkel tõesti aru , mida tahab Kaarel mulle ( ja teistele , sest eks olnud mälestused tõesti üks avalikkusele määratud metsavennaksoleku kirjeldus ) , jah , mida tahab Kaarel õieti ütelda . Aga et Kaarel oli alatasa nii leidlik ja tähelepanelik , oli minu kõhklevail kahtlustel ikka see lugupidav foon , millest ma nagu ei tahtnudki välja pääseda . Kaarli hääl ja etteloetav tekst lummas isegi siis , kui mõistus vastu hakkas , kui mõni kirjeldus tekitas iselaadset , sisikonnast algavat naeru : no võimatu , see ei saanud nii olla , ütles enesega heitlev kere ! Jah siis , pärast padrikus ärkamist , tolle üksiku ja hirmsa metsavenna juures mõni aeg elamist , oli Vilma hakanud nuruma , et Kaarel ta kuskile varjulisemasse paika juhataks , mõnesse tallu näiteks , kus tema saaks elada , ning lõpuks oli Kaarlile meelde tulnud üks metsa ääres elav eestimeelne pere ja sinna oli ta lõpuks Vilma ka viinud . Vilma oli seal kaks aastat koduseid töid teinud ja Kaarel aeg-ajalt käinud - seal lähedal oli veel paar-kolm metsavendade punkrit , side nendega oli mul nüüd Vilma kaudu , tähendanud Kaarel , kaustik põlvedel - , mina ( s. o. Kaarel ) varjasin end küll kogu aeg eraldi , küttisin loomi , vedasin seljakotiga Vilmale ja teda varjavale perele liha , ja nõnda me elasime kõik need hirmsad aastad ikka lõpuks üle . Kuhu jäid need metsavennad , kes teid tagasi ootasid , oli ta küsinud . Nojah , nendega läks küll õnnetult , ükshaaval lasti nad paari aasta jooksul varitsusest maha . Reetjaid oli ju palju , vastanud Kaarel . Ja eks nad olnud ikka ise väge täis ka . Kes siis vägivallaga suure riigi vastu läheb ! Neil polnud ju valikut , oli ta läbi käheda kurgu , ta ei teadvat isegi nüüd ütelda , kas piiksatuse või urina välja pressinud - nii läbi ikka olin Kaarli sisendusi kuulates küll , tähendas ta ootamatult asjaliku häälega - , neil polnud ju valikut , kui nad küüditamise eest metsa pakku läksid . See mu vastulause ja küsimus Kaarlile ju oli . Seda muidugi , oli olnud Kaarel rahulik . Minagi kartsin Siberisse saatmist , sellepärast Tallinnas väeteenistusest saigi metsa mindud . Teate , minu onu , kes oli ju õieti julgeolekumees - küllap olete kuulnud - , poos end lõpuks üles . Hea südamega vaikne mees , kellelegi kurja ei teinud , aga valis niisuguse lõpu . Nii et tõesti , teil on õigus , valikut polnud kellelgi . Kellelgi polnud valikut , isegi julgeolekumehel , töötanud ta peas väike vasar , Kaarli onu oli julgeolekumees , taevake , ma pole sellest tõesti midagi kuulnud . Kas teie onu oli ka eestimeelne , olevat ta tahtnud küsida , aga pole ütelnud sõnagi . Ta oli Kaarlit vaadanud : puhas hästitoidetud vana mees , ordenikandja ja Kolga lahingu läbi kangelane pealegi , kuid räägib just nõnda , nagu ta räägib . Vestlusse oli tekkinud järjekordne paus . Kes teid saatis , oli lõpuks Kaarel küsinud . Kes mind siis saatma pidi , oli ta läbi tõusva vererõhu sumina vastanud , minu isa lasti Kolgal maha , teie olite ka seal , mina ise saatsin end , et teada saada , kuidas see juhtus ja oli . Pärast ma lasksin isegi ühe põdra , oli Kaarel ütelnud . Mul on see kirjas , ma loen selle koha teile ette . Kaarel lehitsenud kaustikut ja lugenud . Isegi tuulesuunda kirjeldas , põdra uhkeid sarvi , ja kuidas looma tükeldas , osa liha sissesoolatult endale jättis ning ülejäänu Vilmat varjavale perele viis . Ikka jupikaupa ja seljakoti sees ja et liha halvaks ei läheks , pidi ta kogu aeg vahelejäämisega riskima . Muidugi olid kirjeldused pikemad - vaevalt et täpsemad - , kui tema praegu suudab rääkida . Kaarel lugenud talle peaaegu kogu kaustiku sisu ette ning olnud väga tõrjuv , kui ta palunud vabamat vestlust . Kaarli etteloetud tekst olnud tal juba peas , mälestuste käsikirja oli ta mitu ööpäeva , pliiats käes , lugenud , nii et nüüd olevat tal olnud tegemist , et esmakordset kuulajat mängida , pealegi rääkinud Kaarel telefonis just neidsamu sõnu , nii et ta arvanud õigesti : Kaarel loeb teksti , Kaarli tekst räägib , ja kuigi on ka käsikiri olemas , kõlab see valjusti ette lugedes teisiti . Mõnda lõiku olevat ta üle Kaarli õla lugenud ka ise , kuigi tajunud , et pehmest toekast kehast õhkub vastumeelsust ning jahedust . Ja mina ise , hüüdis ta raevu ja õudusega pooleks , olin esimesest Kaarli nägemise hetkest alates SEESMISELT OTSEKUI JÄÄTUNUD . Minu sisemus oli kui jää ka siis , kui üritasin iga hinna eest Kaarli teksti temakeskselt mõista - tõsine teema ju , sisendasin endale - , sest olen täiesti teadlik , kui kergesti võin kahtlustama hakata , kas inimene on see , kellena end välja pakub . Külaskäik Kaarli juurde oli täielik katsumus , kuid ma ei tea , kas pean end selle eest kiitma või laitma või kas hinnang on siinkohal kõneväärtki . Kaarel lausa pidi end esitlema mulle võimalikult nõnda , nagu ta tahtis , sest ainult nii on mul lootust eelarvamusvabalt käsikirja ja meest omavahel võrrelda . Siin on mul täpselt kirjas , kuidas kõik oli , ütelnud Kaarel . Mul võib mõni üksikasi meelest ära minna , ning jätkanud lugemist . Mis hea siiski , et ta mu sisetunnet ja mõtteid ei aimanud ! Tema isast olnud juttu ainult mälestuskaustiku alguses ning selle juurde ta pärast paari kuulamistundi oligi tagasi pöördunud . Kaarel olevat veel kord talle ette lugenud , et nii isa kui tema näinud paar ööd enne lahingut endelised unenäod : Kaarlile antud unes teada , et ta jääb juukseidpidi rippuma kuristiku üle visatud palgi külge , ja Meinhardi unes kinkinud üks juudi rahvusest mees isale passi . Miks just juudi rahvusest mees , oli tal peas vasardama hakanud , mis passi siis õieti . Reisipassi ! Kas Kaarel tahab teada anda - kas unes taheti Meinhardile teada anda ! - , et tal seisab ees nii pikk reis , et ta vajab selleks passi ? Mis reis võib metsavenda <arv>. aasta veebruaris ees oodata ? Mis reis ja kuhu , isegi kui mina nüüd tean , enne Kaarli juurde minekut juba teadsin , et Meinhardi nimi jäi tema surnukeha Kaarliks tunnistamise läbi kellegi teise jaoks vabaks . Ehk oli reisilugu algselt kavandatud kuidagi teisiti , küsis ta endalt , küsis ta minult , kuid kas see oli ikka Meinhard , kes just juudi rahvusest mehelt saadud passiga pidi kuhugi reisima ? Vahest pidi reisima Kaarel ise ? Kelle-nimelisena , kelle passiga , kui meeste vanus ja elukogemus rängasti erines . See Kaarli pealtnäha tühja-täis ja ennetest tulvil jutt ei pruugi sugugi nii tagamõtteta olla , kui näib . Mingilt teiselt tundealuselt lähtuv tekst on kogu aeg kõrvaltoonina kaasas , nii olevat ta Kaarli pool tajunud , ning kirjelduse nihestatuse tunne pole kadunud hiljemgi . Isegi praegu mitte , ütles ta mulle . Nimelt olid Kaarel , Vilma ja Meinhard ühe talve , esimese koosoldud talve , kolmekesi ühes punkris elanud , ja Kaarel jäänud seal haigeks ja Vilma põetanud teda - hellalt põetanud , oli ta fotosid lauale ladudes kujutlenud tigedusega pooleks - , ja kui Kaarel juba tervem oli , teinud ta punkri lähedale jooksuraja ning iga päev end treeninud . Harjutasin ka laskmist , kuivalt muidugi , pauguta , sest ma polnud ju sõjaväes olnud , kõik , mis oskan , on ikka ise ja omapäi õpitud , seletanud Kaarel . Seal jooksurajal - kaugele nähtaval sissetrambitud rajal ! hüüdis ta rõhukalt - , kui Vilma punkris meestele süüa tegi , oli Meinhard Kaarlile oma unenäost rääkinud . Salajane asi ju , meeste endelised unenäod olid saladus , tähendas ta mulle ( või endale ) millegipärast veel nüüdki vihaselt . Teisal on kirjas , et Meinhard ja Kaarel läksid Kolgale ühest palju suuremast punkrist , kus oli rohkem metsavendi kui nemad kolm . Vahest tegi Vilma sealgi meeste äramineku eel süüa . Otse imelik olnud Kaarlit kuulata , sest pool tema mälestustest keerlevat Vilma ja Meinhardi ümber . Et kuidas kohtusid , punkrit ehitasid , koos talvitusid , teiste metsavendade juurde läksid , sest Kaarel oli algul selle sõjaväest ärakaranud Omakülapoisiga suures salgas koos olnud , pealikugagi kohtunud , tema isa ja ema aga mitte . Kas tõesti saadeti Kaarel metsa kõigepealt püüdma mu isa , oli ta Kaarli kodus istudes jahmatusega otsekui enese sisse hüüdnud . Või tahtis Kaarel selle unenäo ümberjutustusega ütelda , et Meinhardit ootab ees surm ja Igavese Juudi , Ahasveeruse saatus , et ta ei leia hinge- ega kodurahu kusagil . Mis puutub tema isasse Jeruusalemma kingsepp Ahasveerus , kes peab maailma lõpuni rahu leidmata rändama karistuseks selle eest , et ei lubanud Jeesust Kolgata teel oma maja ees puhata ? Ja samas tulnud tal meelde hiljuti loetud Tiiu Reimo artikkel Tartu Ülikooli Aastaraamatus <arv> , milles oli juttu ka Baltimaade Ahasveerusest pealkirja all Baltica leide Briti raamatukogus . Ahasveerust puudutava osa luges ta mulle ette veel enne , kui Kaarli juures toimunud vestlusest edasi rääkis : Lõpetuseks veel ühest intrigeerivast leiust . See on <arv>. sajandil rahvaraamatuna Euroopas mitmetes trükkides ilmunud jutustus Igavesest Juudist , Ahasveerusest " Gründliche und Warhafftige Relation , Von einem Juden ausz Jerusalem , mit Nahmen Ahassverus ... " ( S. l. , <arv> ? ) . Ilmselt oleks see teos jäänud tähelepanuta , kui mitte Oxfordis Bodley Raamatukogu kataloogis poleks ühe raamatu ilmumiskohana figureerinud " Refel , <arv> " , seda küll nurksulgudes ja küsimärgiga . Ilmumiskohaks on see võetud raamatu eessõna vastavast dateeringust : " Datum Refel den <arv> Martii / Anno <arv> " . Autor Christophorus Dudulaeus Westphalus on täiesti võõras nimi Eesti kultuuriloos . Briti Raamatukogus leidus raamatust koguni <arv> erinevat trükki , varaseim neist trükitud <arv>. a. Leidenis . Ka <arv>. a. Augsburgis trükitud variant on Tallinnaga dateeritud : " Datum Refel den <arv> Martij / Anno <arv> " . <arv>. a. Tallinna dateeringuga raamatuid on kokku neli . Briti Raamatukogu kataloogis on määratud nende trükiaastateks <arv> , <arv> , <arv> ja <arv>. Varaseim neist pole kindlasti siinne trükis — seda juba tiitellehe vasegravüüris illustratsiooni tõttu . Ka <arv>. ja <arv>. a-ga dateeritud väljaanded on illustratsiooniga tiitellehel . <arv>. a. väljaanne võiks aga isegi sarnaneda Balti kohalike trükistega ( s. o. siis Riia või Tallinna omadega ) . Lähemal uurimisel — seda sai tehtud tänu prof. Jüri Kivimäe õhutusele — osutusid need leiud probleemseteks . Kõigepealt tekkis segadus autoriga : <arv>. a. saksa kirjandusleksikonis on autori nimele lisatud vaid napid andmed : elas <arv>. sajandi esimesel poolel Westfaalis . Raamat Igavesest Juudist on autori all ära toodud , kuid väljaannetest kirjas vaid <arv>. a. oma . Emil Welleri pseudonüümide leksikonis on Dudulaeuse nime peetud pseudonüümiks , autori õiget nime aga pole õnnestunud avada . See-eest on meid huvitava raamatu väljaannetest esitatud koguni seitse : aastatest <arv> , <arv> , <arv> , <arv> , <arv> , <arv> , <arv>. Wellerist on lähtunud ka Briti Raamatukogu saksa <arv>. sajandi trükiste kataloogi koostaja David Paisey , kes on Dudulaeuse nime pseudonüümiks pidanud . Elisabeth Frenzeli " Maailmakirjanduse materjali " Ahasveeruse teema käsitluse järgi pärineb raamatu <arv>. sajandil levinud versioon oletatavasti Danzigist Giovanni Bernardi Bonifacio , krahv d'Oria kirjandusringkonnast . <arv>. sajandi algul ilmunud Christophorus Dudulaeuse raamatuid peab uurija eelmise laiendatud variandiks , kuid ei maini sõnagagi , nagu oleks tegemist autori pseudonüümiga . Raamatu erinevad ilmumiskohad on aga tema arvates fiktsioonid . Siit esimene seni vastuseta küsimuste ring : Kes oli ja kas oli olemas raamatu autor Christophorus Dudulaeus ? Kus on nimetatud raamatud trükitud ? Kas Tallinn raamatu eessõnas on fiktsioon või on raamatu autor , olgu see siis kes iganes , siiski Tallinnas viibinud ? Raamatuid seob Tallinnaga tegelikult vaid eessõna viimane lõik , milles öeldakse , et : " Dieser Ahasverus ist Anno <arv>. zu Lübeck gewesen , auch newlich zu Refel in Lieffland / und zu Cracaw in Pohlen / und in der Moscaw von vielen Leuten / Anno <arv>. gesehen worden , die auch mit ihm geredet " [ See Ahasveerus on <arv>. a. Lüübekis olnud , ka hiljuti Revelis Liivimaal ja Krakovis Poolas ja Moskvas paljude inimeste poolt <arv>. a. nähtud , kes ka temaga kõnelnud . ] Eessõnale järgneb kõigis raamatutes Ahasveeruse legend . Teema iseenesest on laialt tuntud ja kasutusel olnud erinevates variantides <arv>. sajandist alates . <arv>. sajandi keskpaiku Liivimaal ringi rännanud Jorgeni-nimelisest mehest , kes võiks " Liivimaa Ahasveerusega " sarnaneda , on juttu nii Renneri " Liivimaa ajaloos " kui ka Russowi " Liivimaa kroonikas " . Renner mainib teda <arv>. a. paiku Riias , sealt edasi aga olevat too läinud Pärnusse ja Tallinna , kus ta " kõikjal manitses rahvast patukahetsusele ; läks edasi Alutagusele Vene piiril , tapeti seal talupoegade poolt ühel kaljul maha " . Russow nimetab , et Jorgen [ K. Leetbergi tõlkes Jürgen ] " Kõrge-Saksa maadest Poola ja Preisi kaudu Liivimaale " tuli " ja reisis pea kõik Liivimaa linnad ja maad läbi ja käis üsna paljajalu ja alasti ja paljalt " . Russowi andmeil rändas Jorgen Tallinnast Narva ning jäi oma reisil kadunuks . Siit uus vastuseta küsimuste ring : kes <arv>. sajandi <arv>-ndatel aastatel Poolas , Liivimaal ja Eestimaal ringi rändas , kui üldse rändas ? Kui mitte , siis kust on autorile tulnud mõte Igavesel Juudil Liivimaal ja Moskvas ringi rännata lasta ? On ta vahest laenanud sobivad andmed Russowi kroonikast , mis selleks ajaks juba kolmes trükis ilmunud oli ? Asjasse selguse toomine nõuab ilmselt pikka ja vaevarikast uurimistööd . Igavese Juudi teema lõpetuseks aga veel niipalju , et <arv>. a. ilmus Leipzigis selleteemaline antoloogia " Ahasvers Spur : Dichtungen und Dokumente vom " Ewigen Juden " " . Võib-olla leiaks sellest mõnd väikestki vihjet mõistatuste lahendamisele asumiseks . Need oleksid mõned näited Briti Raamatukogu rikkalikust raamatuvaramust , raamatutest , millel oli määrav tähendus arusaamadele , mis levisid <arv>.-<arv>. sajandi Euroopas Baltimaade kohta . Vaevalt küll Kaarel nii põhjalikult on Ahasveerusele üldse mõtelnud , kuid midagi tähendab Igavesele Juudile osutus ometi ! Millele Kaarel õieti vihjab , kui oma kangelaslikuks tunnistatud metsavennaksoleku kirjelduses unenägudele üldse , ja tema isa omale eriti , niipalju tähelepanu pühendab ? Ta oli selle unenäo tähenduse üle juba kodus mõtelnud ja kuulas nüüd Kaarlit ülima keskendumise ja huviga . Mida see peaks tähendama , küsinud üksteist aastat vanem Meinhard oma unenäo kohta seletust Kaarlilt . ( Millest nad tegelikult seal jooksurajal õieti rääkisid ? oli ta mõtelnud , keha pingest krambis . ) Aga Kaarel polevat osanud midagi vastata ja vaadanud talle , Meinhardile , nõutult otsa . Olin nõutu , kinnitas Kaarel nelikümmend kuus aastat hiljemgi . Nii et kõigepealt nägid nad unenäod , siis tuli lahing , mis unesid kinnitas . Teid pidi ju keegi reetma , oli ta seepeale küsinud . Vilma räägib , et Juta , vastanud Kaarel tasase , kuid kindla häälega . Kuidas küll ? Vilmat ju polnud seal ? Ei mina tea , nii ta räägib . Mina end teiste asjadesse ei sega . Mis segamisest siin saab juttugi olla , küsinud tema - endal pea uimane veidrast tundest , nagu oleksid nad näitlejad , kes kõige otsustavamal hetkel on unustanud etteantud stsenaariumi . Me käisime Juta poolt enne Kolgale minekut läbi , Meinhard ütles , kuhu me läheme . Või tuli Juta meile aia äärde vastu ? Tuisk oli ka ja niisugustel retkedel on ikka väike närv sees , nii et ma tõesti ei mäleta , kas majas sees üldse käisime . See ebamäärane vastus : oli vist nii , kuid võis olla teisiti , teinud ta nõutuks . Ei saa ju ununeda see , kuidas oli enne , kui pärast oli lahing ja surm . Talle jäänud mulje , nagu Kaarel ei teakski , missugust varianti valida . Kaarel ehk ei arvestanud mälestusi kirjutades üldse , et tal tuleb kord ka minuga rääkida . Et meestevahetus talle samal reetmisjutu hetkel meelde tulnud , oli ta endalegi ootamatu teravusega küsinud : kui minu tapetud isa surnukeha sai teie nime , kes oli siis ellujäänud metsavend , kes sealt lahingust pääses . Ja Kaarel vastanud : teist metsavenda ei olnudki . Kuidas ei olnud , teie ju pääsesite . Kaarel oli juba küsimuse esitamise ajal püsti tõusnud - taas püsti tõusnud ! - , toas ringi kõndima hakanud , siis jäänud tema ette seisma , vaadanud talle ülalt alla otsa ning ütelnud , et teist metsavenda seal lahingus peale Meinhardi polevatki olnud . Ta oli seepeale nagu juhmiks muutunud , kuid märganud siiski , kui hele ja põnevil on Kaarli seni huvituna mõjunud silmade pilk . Ta oli vastu vahtinud ning siis pööranud silmad ära . Kuigi ta ei olnud oma selges mõtlemises ja arusaamises enam sugugi kindel , niipalju taipas ta siiski , et Kolga lahing võis veidram ja käsitamatum olla , kui tema iganes aimatagi oskas . Ta oli tükk aega vait olnud : ega ometi Kaarel . Või : see ei saanud ju nõnda olla , ning uurinud edasi-tagasi kõndiva mehe profiili ja selga . Tal olnud piinlik ja ebamugav , et ta just nõnda oli tol hetkel mõtelnud . Nagu trügiksin isa vägisi mehiseks , nagu tahaksin kõigest hingest Kaarli eitused muuta jaatuseks . Aga ta mäletas veel hästi , kui väga oli metsavendi Vabariigi taasiseseisvumise alguses austatud . Kes siis nende kangelasmeeles ülepea julges kahelda , nende väiteid kontrollida . Valda vaid terminoloogiat , kõhistanud sisikond naerda - tal olnud tunne , et tema sooled tõmbuvad salatud naerus kuuldavalt krampi , nii veidralt mõjunud talle sõna terminoloogia - , ning kas polnud metsas elamise fakt ise kangelastegu ja vastuhakk . Naine nihutas jälle taldrikuid lähemale , nii et tal olnud tunne , et varsti kukub lauatäis sülle . Maitseme konjakit ka , oli naine pudeli pihku haaranud . Sööge , sööge ometi ! Te tegite metsas ju fotosid ka ? Kes seda ütleb ? Ei keegi . Kui Vilma metsast välja tuli , anti julgeolekus kolm fotot temale kaasa , olen neid näinud . Jah , tegin , vastanud nüüd Kaarel järsult ning istunud taas tema kõrvale . Kaarli nägu ma ei näinud , selles on kõrvuti-istumise mõte ja eelis . Mis aastal need fotod on tehtud ? <arv>-ndal , öelnud Kaarel . Ja kuigi ta teadnud fotode saatja jutust , et Kaarel valetab - fotod tehti <arv>. aasta sügissuvel ja isa oli siis neli kuud juba surnud - , oli ta rõõmsalt , rõõmsalt , kas kuuled ! - hõisanud : siis on mu isa neil kindlasti peal ! Teie isa ei jäänud kaamerale ette , öelnud Kaarel ning keeranud talle peaaegu selja . Näis , nagu kardaks Kaarel oma tapetud kaaslase tütart ega leiaks kuidagi tooni , kuidas sissetungijaga õigupoolest rääkida . Kuulge , ütles ta seljale , pahandada ma teid nüüd küll ei tahtnud . Võtame parem konjakit . Tahate , ma annan teile hävituspataljoni komandöri aadressi , ehk saate tema käest teada , kuhu Meinhard maeti . ? Ma helistasin talle eelmisel nädalal . Ta on igavesti mõnus mees ja me andsime teineteisele kõik kristlikus meeles andeks ( ? ) . Ta oli vaikides kuulanud , sõbralikuks timmitud nägu ees . Vähemasti nõnda ta kujutlenud siis , sel hetkel , kui metsavend Kaarel rääkis mehest , kellega , relv käes , lahingus vastamisi on seistud . Mis see Jüri siis muud oli kui kruvike . Täitis käsku . Ei ole mõtet neid ätte kohtu ette tirida . Ja kes seda teab , kui kauaks on Eesti riikigi . Kohtu ette tirida , kohtu ette tirida , oli ta peas jälle hakanud taguma otsekui vasar . Ta haaras võileiva ning toppis sellega suu kõrvuni täis . Ta polevat korraga enam millestki aru saanud ega teadnud , kellega räägib . Toas olnud imelik uim , udu või vastandiks pöörduv valgus , mis hämardub iga osaleja peas : hirmu ei ole , on loidus , kõige möönmine . Metsavend ja hävituspataljoni komandör on küll millalgi olnud verivaenlased , sest üks pidi teise tapma , kuid nüüd tallekestena teineteisele andeks andnud , nagu seda lahingut polekski olnud . Aga ta teadis kindlasti , et lahing OLI olnud ja neli julgeolekumeest oli seal mahagi lastud . Nõnda oli Kaarel ise just paar tundi tagasi rääkinud . Tõsi , lahingu kirjeldus oli teda rängasti puudutanud . Nii rängasti , et ta lükkas sellest rääkimist just nagu suuski edasi . Nimelt oli üsna pärast seda , kui Kaarel ja Meinhard Kolga lautmaja uksest sisse astusid , tulnud peale haarang . Nagu oleks kohin maja endasse haaranud , nii tugev olnud hargneva aheliku sammude müdin . - Kaarli poeetilis-heroilisel tekstil oli oma lumm või oli see lummus tuntav ainult talle , kes ta luges-kuulis oma isa viimastest eluhetkedest . - Kaarel oli võtnud Meinhardil käest kinni - nii just lugenud mees - , võtsin Meinhardil käest kinni ja juhtisin lauta , sest tema ju ei tundnud mu kodumaja . Siis oli prõmmitud uksele ja nõutud sisselaskmist . Kodus oli ainult Kaarli tädi , kes avas . Sõdurid olid müdinal majja tormanud ja mõne aja pärast tehtud eeskojast lauta viiv uks lahti . Kaarli tädi näitas sõdureile lambiga tuld . Kaarel oli kohe lasknud ja sõdur kukkunud . Siis oli paus . Kaarel piilunud lauda kahe poolega ukse praost välja ning näinud seitset-kaheksat sõdurit laskevalmis püssidega valvamas . Meinhard oli ütelnud : Kaarel , siit meie ei lähe ! Ja Kaarel võtnud pärast olukorraga tutvumist mütsi peast , pannud käed kokku , ühes käes oli mu laskevalmis püstol , teises müts , lugenud Kaarel , ja nõnda , püstol sõrmede vahel , ütlesin meieisapalve , siis panin mütsi pähe ja hüüdsin Meinhardile : Olgu ümber või sadasid , Jumala abiga pääseme siitki ! Siis oli Kaarel tõmmanud laudaukse mõlemad pooled lahti - ja sõdurid ootasid kõik see aeg , kui Kaarel palvet luges ja üks ründajaist oli mahagi lastud , imestasin mina valjul häälel , valjemal , kui oleksin tahtnud - , aga ta jätkas , kuidas Kaarel oli uksepooled lahti tõmmanud , välja tormanud , laskma hakanud ja Meinhard pole teinud paukugi , olnud kogu aeg ta paremal küljel ees , ning äkki saanud rindu otsekui löögi ning kukkunud . Sai vist pihta , vilksatanud Kaarlil peas , kuid tal polevat aega olnud rohkem mõtelda , vaid ta muudkui lasknud ja lasknud ja sõdurid tõmbunud maja nurga taha . Korraks jooksin Meinhardi kägaras kogu poole , et kui ta on haavatud , saan ehk aidata , aga siis taipasin , et ega ma teda siit enam ära kanda ei jõua . Mehekene , küll sul oli seal õues tiirutamiseks alles aega , hüüatasin kuulates . Panin tähele , et niisama tormakalt ja ühe hingetõmbega võristas ta Kaarli häälega kuuldud teksti , nagu väitis Kaarlit ennastki olevat teinud . Kuulajal nagu ei tohtinudki olla aega mõtelda , mis õieti toimus , sest sündmuse kirjeldust kandis vaid sisenduslik kiirus ja hoog . Peatumise ja järelemõtlemise võimalus välistati sellise esituse läbi täiesti , ja nüüd , ennäe , oli tal kuulaja ja veelkordse ümberjutustajana just nagu häbi või piinlik või ebamugav , et ta üldse peab niisugust juttu minule taaskord edasi andma . Kodus ka lugema , nagu ma teadsin , siis suitsetama kui arust ära , aeg-ajalt manades : see ei saanud ju nii toimuda . Ei , tõesti , mul on Jüri aadress ja telefoninumber , kui ta kedagi aidata saab , on tal alati hea meel . Mõnus <arv>-aastane mees , ise näete , kui kohtute , äratanud teda Kaarli seltskondlik hääl . Ja siis : nende mälestuste kirjutamine on kõige lollim temp minu elus , olen seda kibedasti kahetsema hakanud . Terve aasta olid nad Tallinnas , pärast pikka palumist anti lõpuks tagasi . Ja nüüd ei näita ma neid kellelegi , las jäävad lähedastele , kui nad kunagi tunnevad huvi . Mulle ka ei anna ? Ei ! Lugesin kõik teile ju ette . Jaa , öelnud ta , isegi selle lugesite ette , et mu vanemad ei osanud puude mahavõtmise paikugi korralikult maskeerida . Kaarel pole vastu ütelnud midagi . Enne esimest kolmekesi koosveedetud talve olid Kaarel ja Meinhard kahekesi ehitanud punkrit . Punkri ehitamisel on alati tähtis , et puude mahavõtmisest jälgi ei jääks , kännud ei valendaks , aga just selle töö olevat Meinhard tegemata jätnud , kuidas ka Kaarel poleks õpetusi jaganud . Kes siia padrikusse ikka tuleb , olnud ka Vilma mehega nõus . Just need maskeerimata kännud olidki saatuslikuks saanud . Teate oli toonud pärast külas sõprade juures käimist just Meinhard . Siia tuleb hundijaht , oli ütelnud selgesti ärritatud kaaslane . Meil tuleb siit ära minna . Kes punkri asukoha maskeerimata kändude abil avastas , sellest Kaarel targu ei kirjuta , sest temasse teiste asjad ei puutu , tema ei näita kellegi peale näpuga . Nii ta luges , nii ta rääkis , vaadates mullegi kaastundlikult otsa , nagu oleks tal Meinhardi hooletusest aastaid hiljemgi piinlik rääkida . Kas tuli siis hundijaht , küsisin mina . Me läksime enne sealt ära . Hea soe punker oli , isegi väljakäigu tegime sisse . Aga vahele me seekord tõesti ei jäänud . Ju siis jumal hoidis , püüdsin ka mina õiget metsavennakeelt tabada , ja Kaarel vaatas mulle unise näoga otsa . See on imelik , kuid ta pilk võis olla ühtaegu unine , lapsemeelne ja terav , aga üleminekud ühest ilmest teise tekitasid minus veidra tunde , nagu oleksid Kaarli silmad varjav sirm , mille taha pole lootustki vaadata . Siis oli Kaarel veel kord rääkinud , kuidas ta pärast Kolga lahingut koos Vilmaga salgast lahkus ja tervelt viis aastat üksipäini end varjas . Pool etteloetud kaustikust oligi punkrite ehituse kirjeldusi täis . Siis tulnud Kaarli ema Siberist tagasi ning Eesti NSV julgeolekuülem saatnud Kaarlile kirja , et kui ta ise metsast välja tuleb , ei tehta temale midagi . Veresüüd ... takerdus Kaarel , ning tema mõtelnud : veresüü ju oli , kui tõesti nii vapralt seal lahingus võitlesid . Mahalastud julgeolekumeeste arv oli kirjelduse järgi muljetavaldav . Kaarel oli jäänud sõnapealt vait ning rääkis nüüd Piira metsavahest , kus talle viimasel hetkel , enne vabastava tõendi andmist , oli lavastatud põgenemiseks võimalus . Et mind maha lasta , selgitas mees . Ta oli juba pikemalt aega Kaarlit vaid läbi kõrge vererõhu sumina kuulanud , ning peas vasardas : juudi pass , ei teinud paukugi , teist metsavenda ei olnudki . Ta otse imestavat , kuidas ta suutis üldse nii rahulik , seisukohatu ning arvamusvaba olla . Aga kõik , mis Kaarel ette luges või rääkis , jäänud tal meelde . See selgunud hiljem - see selgus tõesti hiljem , kui ta jälle ja jälle Kaarlilt kuuldu juurde tagasi pöördus - , seal , piinlikult puhtas toas ta ainult istus ja kuulas ega öelnud viimaste tundide kestel enam sõnagi . Ma olin ikka tõesti nii surnud jah , et pidin viis viimast metsavennaaastat tunnistajate abil tõestama , öelnud Kaarel . Tahate , ma näitan teile , mis asutustega ma kirjavahetust pidasin ? Aga ta polevat tahtnud . Ta polevat midagi näha tahtnud ning otsinud ainult pausi , kuhu tänusõnad ( ! ) kiiluda , uks sulgeda , ära minna . Ära ja eemale minna . Kuid just siis oli Kaarlit tabanud jutukuse hoog , Kaarel tahtis rääkida tervisest . Pensionist mitte , kuid tervisest . Pensionist rääkis alatasa Vilma , kelle metsavenna-aastad läksid ühekordselt kirja . Et Kaarel Kolga lahingu ja sellest lahingust mälestuste kaudu teadaandmise tõttu kandis nüüd vabadusvõitleja nime , siis loeti tema metsavenna-aastad kolmekordseks : reaalne kaheksa arvutati kahekümne neljaks . Ta sai aru , et Kaarel on endale uhke . Minu isa aastad lõppesid ühe surmava kuuliga , mis staa ( i või pensioniasju surnu võiks vajada , mõtles ta kuulates leplikult . Nii tuimaks oli teinud teda see terve päeva kestnud maraton . Siiski tundunud talle pisut kohatu , et Kaarel nii rõhukalt pensioni suurusest räägib , haiguskindlustust kiidab ja et tema tervis on tänaseks täiesti läbi . Arstidega olevat temal , Kaarlil , imehead suhted . Ikka saavad aru , mis rängad aastad on läbi elatud , ning on tema haiguste suhtes nii hoolikad , et vahel olevat tal lausa häbi , kui on valude tõttu tujukas . Jutuajamine olnud nagu kahes vaatuses näidend : esimeses ei olnudki justkui millestki rääkida - või oli Kaarlil kaustiku ettelugemisest tõesti villand saanud - , isa nimega seoses tuli sisse see meestevahetuse piinlik moment , millest Kaarel ju õieti kuuldagi ei tahtnud , teine vaatus oli ühe metsavenna väärikas surmajärgne elu . Kui Kaarel rääkis opereeritud jalgadest , mis enam ei valuta , unerohtudest , mis lubavad siiski viis tundi ööpäevas magada , oli ta muhe vanamees , kellel mu tuleku põhjuski läinud meelest . Kaarli sõnunosiv ja nautiv hääl taustaks , hakanud ta hoopis taevast ja jumalast mõtlema . Vist mõjus ümbrus nõnda , ta hääl oli vabandav . Mis seal taevas küll on , seal kõrgemal , kus lennukeidki ei ole , midagi inimlikult mõõdetavat ei ole . Vanajumalat ei ole inimlikul kujul ka . Ma ütlen sulle sellepärast nõnda , et sa mind päris hulluks ei arvaks . Jumal oleme meie kõik kokku : taevas , mille üle arutan , ilmaruum , linnud , loomad , taimed , ühesõnaga kõik , mis õitseb , kasvab ja kõduneb . Meie sees on arukas valem , ringkäigu valem , rattasse määratud orava jooks . Vahel mõtlevat tema , et kui kõigist ( et kui ! ) jääb alles vaid üksainus rakk , loob jumal sellest olendi uuesti , rakk ise ongi jumal . Aga et see paistvat nii lohutu ja tema tahe ei lugevat sellisel juhul kröömigi , mõtleb ta jumala millekski suureks ja kaugeks , endast täiesti väljaspoolseks , sest tal olevat võimatu kujutleda , et kogu maailm ( kõik maa ja ilm ) on vaid hullunud hiigelrakk . Ma palun igal õhtul jumalat . Ma pean paluma enese pärast isegi siis , kui jumal on vaid pisike naast või tilk mu enese sees . Sellele silmaga nähtamatule ongi mu palve suunatud . Meieisapalve toob päeva sisse rahu , päevade rida on saatuse käes , rakkude rea ja seoste sees , nagu mis tahes ainete valemid on aines eneses kinni , mõtet pole kehata olemas . Isegi Kaarlit pole kehatuna olemas , mis siis , et ta pole metsas tundnud külma ega nälga . Muudkui istub kui raidur lõkketule ees , nihutab toorest äsjalangetatud puu tüve jupikaupa lõkkesse , kaevab pooleteise meetri sügavust kaevikut külmunud kodumaa mulda , magab maa all kui eelajalooline mammut , isamaalised aated soojendajaks sees , ning päästab meid jumala kaitsel ja heakskiitmisel kommunistlikust orjusest . Ja täiesti kasutuks muutunud mina käin just Kaarlilt küsimas , kuidas kõik oli ja nõnda sai juhtuda , et isale suunatud torust lahvatas leek . Milline võiks olla kuuli algkiirendus ? Suur pauk , mis niidab ja tapab , küsis ta minult , kuid ma ei teadnud seda , ma ei teadnud , et jumala ja inimese vahekord ( ! ) on ainult tehnika küsimus . Vilma olevat millalgi ütelnud , et kui ta väga palub , väga-väga palub , ehk annab siis jumal andeks . Vilma teab , mille pärast paluda , tema paluvat palve enese pärast . Sest tegelikult ei teadvat ta , mida andeks paluda . Millalgi kõduneb sünnisaungi , jääb uuele hoonele ette , ning siis pole seda paikagi olemas , kus ta sünni läbi määramatusse lükati . Ja kui ta rääkimise lõpetab , tõmbab praegu veel võnkuv õhk tema seismise koha kinni nagu maigutav kala oma lõpustest piiratud suu . Ta oli ilmselt liiga pikalt vaikinud ja minuga rääkides unustanud Kaarli täiesti , sest kui ta lõpuks püsti tõusnud , märganud ta , et Kaarli kaustikut hoidvad käed värisevad . Kui ta neid värisevaid käsi vaadanud , tajunud oma käsi Kaarelgi , ning siis olnud käed jälle kindlad ja paigal . Me kohtusime ju täna ka väljas , kui tegite jalutuskäiku , oli ta esiku poole minnes ütelnud : nagis rippus Kaarli jopp ja kaabu . Seda pole olnud ! Kus te selle võtate , öelnud ka naine . Olime Kaarliga mõlemad kodus . Kaarel magas , kui tulite . Ja päris uksel võtnud Kaarel ta käe oma pehmete pihkude vahele , vaadanud vagamehe leplikul ilmel otsa ning öelnud : oleme sõbrad , eks ? Muidugi sõbrad , muuks pole ju põhjust , oli ta selle mulle alati pisut kõhedust tekitava topelttooniga täiest südamest ütelnud , sest tahtis siit majast , siit korterist , nende inimeste juurest kord ometi välja pääseda . Olen nädal aega olnud haige . Eile käisin esimest korda väljas . Kevad oli nagu Laikmaa maalil : lumesupp , kirgas , silmile valus päike , kriiskavad värvid . Lumi nõrgub puudelt maha . Vesi . Kõndisin ümber Kalda tänava maja ja mõtlesin : kõik on nagu kaheksateist aastat tagasi , puhtad viimse voldini sätitud kardinad , millimeetri täpsusega seatud rennid vihmaveetorude all , et vesi seinu või vundamenti ei määndaks . See vahe on , et kaheksateist aastat tagasi olid kardinad akende eest lükatud , päike ja valgus paistsid sisse , nüüd on päev läbi õhtukardinad , kui ka tädi Agatha seal taga keset päeva kõnniks . Praegu armastab tädi ühtlast valgust nii nagu mu ema , nagu ma isegi , päev on liiga hele ja öö liiga must . Nende kardinate pärast ma ei kloppinud uksele , vaid piirdusin kellaga . Alles tagasiteel tuli meelde , et kell võis olla sama korras/rikkis nagu aastaid tagasi : kui tädi Agatha keset päeva tukkuma jäi või oli mõnes kaugemas toas , ei kuulnud ta ukse taga olijat . Seekord oli kell ka täiesti rikkis , sest majast ei kostnud mingit helinat , kaja ega liikumist . Ju ta on linnas või haiglas , mõtlesin , kui lumesupis tänava poole tagasi loovisin . Siin , eramajade piirkonnas , on lumesupp puhas , sulaveega segi , libeda vastu kasutatakse liiva . Märtsis ei riputata isegi liiva , vähemasti vette mitte , nii et on üsna su enese asi , kuidas kukkumata edasi pääsed . Viimati seisin siin väravas kolikoorma otsas ja tädi Agatha tänitas all , et ma õiget suurust eterniidiplaadid laseksin maha laadida . Kruupink juba laiutas keset lillepeenart , ja ka Alfredi käiatud läikiva teraga kirves . Siis oli suvi . Miks ma arvan , et mind üldse sisse lastakse ? Et me põeme kestvat uudishimu ? Uudishimu kõigi arukate veenete kiuste . Kas me üldse teame , mis on arukas ? Pärast istusin bussipeatuses ja tegin suitsu . Majade vahelt tuli kaks noort tüdrukut , vaatasin neid ja mõtlesin , et nad on sündinud pärast mu viimast tädi juures käiku . Nende jaoks olen ma ise tädi ja reaalne Agatha on lihtsalt sugulane . Kui sedagi ! Istusin valele bussile ja sõitsin ringi kaks korda läbi , enne kui eksitust taipasin . Ei tahtnud isegi nutta . Ei tahtnud üldse midagi . Kui saaksin bussi jääda . Ja sõita . Muudkui sõita . Esimesel külgistmel arutasid kaks minuvanust meest , kuipalju neil palgast raha üle jääb . Ei , minupoolne oli juba pensionär ja tema rahaasjad olidki kõneks . Noorem arvas , et kui kolm tuhat puhtalt kätte jääb , on see väga hea . Jääb ikka puhtalt , küsis ta , ja vanem noogutas . Nojah , üür on sul makstud , riiet enam ei osta , mis see kuuekümne viie aastane - sain aru , et vanem nii vana ongi - enam ostab , kuhugi sa reisida ei taha - ei taha , kinnitas vanem - , Tallinnasse ei sõida - ei sõida , kordas vanem - , siis peaks sul söögi kõrvalt panka panekuks ka midagi jääma . Vanem noogutas . Siis seletas noorem , et ta auto on registreeritud maakonnas , et maks on seal väiksem ja et õieti tuli see nõnda , et ta naine oli maale sisse kirjutatud ja auto sai ostetud naise nimele . Ja nõnda on nüüd nii hästi jäänudki . Jakobi mäel läks noorem hall mees maha . Tal oli käes poolpungil kilekotinutsak , liivakollase jopi all torutasid lühikesevõitu teksaste sääred . Kui ta juba liikuva bussi akendest möödus , nägin , et mehe pea oli õlgadest tuntavalt eespool ja peenikesed jalad nagu jooksid peale järele , keskkoht jõnksatas sellele minekule kaasa : ta sarnanes püstiasetatud kaelkoogupuuga , mille alumises otsas on jalad . Pärast fotode uurimist ja Kaarliga kohtumist olevat talle selgeks saanud , et Vilma ja Kaarel hoidsid pärast Meinhardi surma kokku , mõtteliselt nõnda ja kehaliseltki olnud nad nendel fotodel kaelakuti ja üks . See arusaam sundis teda otsekui transis jätkama : Kui kaks inimest raiuvad kui rauda üht ja sedasama ning teisi mäletajaid ei ole , on nende poolt öeldu ajalooline fakt , ainus intiimne tõde toimunust . Mälestused on ju tunnistus , ütles ta mulle . Mälestused on tunnistus . Nende järgi on Kaarel oma autasud saanudki . Mälestused on teine eluvõimalus , vastasin mina . Mälestused ei peagi midagi tõestama , vaidlesin vastu . Mälestustel on tendents muutuda . Kogu meie elu on tunnistus , jätkas ta , nagu poleks mind üldse kuulanud , ja kui sa vaid korraks vääratad , ongi õnnetus käes . Kaarel tegi ju metsas pilte . Sellest ei rääkivat ta sõnagi , fotodest ei räägi ta sõnagi , maskeerimata kändudest ( ? ) aga küll ja küll . Ehk tegi Kaarel need fotod nii NKVD-le kui meile , arutles ta edasi , julgeolekule , et mehed oleksid teada , ja kaude meilegi , et mõistaksime seda , mis kunagi oli . See oli ju reetmine , ütlesin kohkunult mina . Minu meelest ka , kuid selle meelest , kes fotod saatis , mitte . Me kumbki ei teaks neist metsavendadest midagi , kui poleks fotosid , kui poleks - reetmist ! ( Siinkohal ta kõhkles pisut . ) Nii oli fotode saatja hääl talle ütelnud . Mis hääl , küsisin jahmunult . Eesti kõrge riigiametniku hääl , käratas ta vihaselt . Reetmiseta oleks surm ainult surm , reetmine on elu ja surma vahepealne seisund , võimalus veel-eluks ja mitte-surmaks ( Juudaks , ütles ta , vahest Kristuse eituseks meis ! ) , nõnda ta seletas . Ja edasi ütles ta , et need hääled , mida ta aeg-ajalt kuuleb , olevat selle varjava tuisu hääled , mis mehed täiesti kattis . Hääled on tuisu hoiatus selle eest , mis võiks juhtuda siis , kui hirm pääseb fotodelt lahti . Sest valel kohal ja ajal tehtud fotod sisaldavad alati hirmu . Elus inimene sisaldab alati hirmu , kui taust nihkub , kui olukord muutub , kui edevus enda elu kõrvalt vaadata teeb ettevaatuse tühiseks . Inimene on anum , hüüdsin ma vahele . Kas inimene on anum , et hirmu sisaldab ? Ta ei pööranud mulle mingit tähelepanu ning jätkas , et eriti jahmatavat teda mõte , et pärast neid fotosid oli kogu allesjäänud kamp julgeolekus nägupidi teada . Ta parem-vasak käsi lõi peegli ees mitu korda laksuga vastu lauda ja toas oli hallitava rõskuse lõhn . Ahastuse ja leina lõhn . Ta oli tulistanud mind minu endaga oimetuks . Mõistus on inimese õnnesärk ja õnn . Jumal küll , mõtlesin mina , uueks monoloogiks end kuulama sundides , kas siis kunagi ei lõpe see kahetine olek , mida pean seletuse seletustena iseendas ometi üheks terviktundeks suutma rihtida . Rihtida , sihtida , sulavaks , lausa teineteise ( või üksteise ? ) sisse mahtuvaks muutma . Ja kui tema tahab rääkida , ei aita mind äsjakiidetud mõistus põrmugi . Kui ta ka oli Kaarli juures mälestuste kes-teab-mitmekordse avaliku esitluse tähelepanijana terane - tõsi , minu abiga küll , aga meie oleme noaterapiirsetel kokkuvõtuhetkedel ikka suutnud vähemasti seespool keha välist piiri end ühena tunda - , siis hiljem saabus pikk järellainetav periood , kus kuuldu-tuntu ja nähtu momenthaaval sai taaskord läbi uuritud . Ta nagu kordas endale ennast , veenis ja sisendas , ning kui ilma või maastikku märkas , olin mõneks ajaks vaidlemisest pääsenud . Kuula lehtede kahinat puudes , kui oled end väsinuks mõtelnud ! Püüa päeva ainulisest valgusest tuge , tahtsin ma teinekord hüüda , et teda päästa ta enese käest . Ja nagu minu vaikset hüüatust omaks võttes , jätkas ta olevikuhetkede kirjeldust . Pime märtsipäev veebruarikuust ei erine . Päike on paksude pilvede taga . See on unenägude pääsmatu ilm . Vähene valgus , porisegune lumi , ajamärkide puudumine . Kui sa oled samasugune kui mina , palun , tee häält ! Hõika mind , et ma ei unustaks nime ! Ütle mulle oma nimi . Ma kutsun sind . Otsime koos üles selle , kes tahab , et me ei mäletaks . Aga sa kardad , et just mina reedan su mälu , ja kui sa nõnda vaikid , mõtlen mina sinust üsna sedasama . Eile oli jälle imeilus märtsipäev . Emajões lahtine vesi . Kallastel lumevallid . Pajud kevade ootel . Tegelikult juba kevades . Pajutudud on kaugelt vaadates nagu hõbedased kilud , pruuni tupega , peegelduvad pilvedest vees . Maa ja taevas on teistmoodi üks ja meie helevuses nii eraldi , et hingel on valus . Majad Emajõe ääres on märjad ja mustad , just nagu äsja kerkinud veest . Nüüd kuivavad päikeses . Ja akendes läigib loojangu tuli , hommikupoolsed aknad on seevastu mustad ja pimedad . Vaatan hommiku poolt . Näen laskuvat tuld . Aga jõgi ise pole sama , sest mina pole sama . Vesi vahetub küll , on tõsi . Mina voolan ära iga vaatamise ja vaatega ega saa ennast nii noorena tagasi , nagu on jõgi igal kevadel . Kevadel , kui punkrite põhja koguneb vesi , vahetavad metsavennad asupaika ja püüdjad koguvad andmeid , kuhu ehitatakse järgmine varjualune . Suviti pole maa all elada vaja . Inimene ei ole maa-aluseks loodud . Muld tahab kasvada palkidest läbi . Muld tahab luidki endasse haarata . Rõske ja elav on muld , mis pressib nõrkade kehade ligi . Ja ükskord pressitakse luud lõplikult kokku . Algab mullakssaamine . Juured kasvavad luudest läbi . Emajõgi viib endaga elusa vee . Mis tean mina sellest noorest mehest , kes vananeb iga päevaga . Ta on surnud ja vananeb , ühtlustub mullaga . Kui ma luud leiaksingi , ei tea ma , kas nad kuulusid temale , ja luudel on ükskõik , kes nemad kunagi olid . Elu on ainult vaimus , kuid just vaim on lahkunud . Vaim on mälu , mida reeta kardame . Vaimul on nimi , mida valjusti hüüda on ohtlik . Peaaegu viiskümmend aastat on möödas . Ikka veel ohtlik . Miks ? Sest mäletajaid on vähe ja iga mäletav hing kardab ülekuumuses tekkivat lühist . Tasakaalu ju enam ei ole . Vastukaalu ei ole . Pole kedagi , kes ütleks : siin sa liialdad , ei mäleta õigesti , muld on sinule maa all mõjunud . Ja sellepärast on vähegi targad mäletajad nii kartlikud , et vaevad iga sõna , nagu kaaluks see terve kosmose . Sest hulljulgete päralt on tihti rumalus . Maastik tuiskab end tühjaks , inimene kangestub . Metsade tagant on kuulda koerte ulgumist . Ma olen nüüd kõik fotod ära vaadanud . Elu asemel mul ongi ainult fotod . Vilma istub haohunniku otsas ja on nii noor ja kena nagu mõni filmidiiva , kelle naiselikkust ei riku meeste välivormgi . Ta on kõhn ja graatsiline , nelikümmend kolm number kummikud muljet ei muuda . Ta ees on seljakott viiekümnendate aastate alguse vormileivaga . Vilma koolitüdrukujuuksed on sirged ning parema käe eelviimane sõrm puudutab naerva suu alahuult . Vasak käsi on põlvel . Ta istub seal närtsinud kaseoksade otsas nagu keegi , kelle ees selle leivakoti , kevade või kaamerataguse mehe tõttu on terve ilmaruum lahti . Koolikleit niisugust poosi ei võimaldaks . Olen peaaegu valmis ütlema , et see võiksin olla mina , nii vabas poosis ja muretu , kuid vanus ei klapi . Foto-Vilma on kakskümmend kaheksa aastat vana ja tol ajal üheksa-aastase minuga ei tule võrdlus arvesse . Too kevadpäev näib olevat stuudioproov enne tõsist heitlust . Enne koos Kaarliga haarangutest järelejäänud salgast lahkumist . Õige pea , õige pea nurub ta Kaarlit , et lähme siit minema , vii mind kuhugi varjulisemasse kohta , kus ma saan rahulikumalt elada . Ja Kaarel on siis vist tolleks pildistamise hetkeks juba lubanud Vilmale turvalisemat paika järelejäänud aastateks . Sellest armunud naisest tehtud piltide väljanäituse seas on ka kolm relvaseinafotot , relvi on pildistatud kolmest eri rakursist , et nähtavus oleks parem , neid annab päris uurida . Mehed ise on kord otsevaates , kord püsti , kord relvi puhastamas ja laskmist imiteerimas . Uuest pealikust koguni peaaegu stuudioväärse kvaliteediga , voodilinast tehtud taustal portree . Riputa kuhu tahes äratundmiseks välja . Kuidas on see kõik olnud võimalik kuu aega pärast Kolgal toimunud suurhaarangut , kus langes Kaarli sõnul mituteistkümmend inimest ? Ma veel ei tea , kui palju täpselt just . Siis jälle Vilma haohunnikul , kombineeväel Vilma , poolprofiilis , parem käsi toetamas vastu sälueas kase tüve , Vilma fotoaparaadiga , Vilma metsise sabaga , Vilma ühe võõra naisega , mehega , seltskonnaga , kel jalge ees relvad ja plekist joogitops . Sealsamas kõrval on grammofon ja üks mees uurib vinüülplaati , kes-teab-mis-muusikaga . Vaevuärganud mullal on virnas triigitud linad , mis hiilgavad puhtusest siiani . Metsaelu . Metsavendade elukorraldushetk . Nii noor , nii elu täis juuksejuurtest varvasteni ! Ma pole niisugust Vilmat uneski näinud . - Millal osatakse vaadata oma ema kui naist ! Vanuse tõttu peaksin ju oskama , kuid olen need fotod saanud nii äkki ! - Rõhk pressib pead ja päike paistab . Kõik on veel ees . Too mees on nüüd surnud . Pildistamise hetkeks on too mees juba neli kuud surnud . Läheb veel aega , kuni Vilma mõistab , et ainult surnud mees saab seista selle kevadise päeva , paljude kevadiste päevade ja Vilma vahele ainult sellepärast , et ta enam ei naera . Kui Vilma metsast välja tuleb ja koduukse imitatsiooni puudutab , vahib talle vastu tütar , kel on tapetud mehe nägu ja silmad . Mina küsin , kus isa on . Ja Vilma võtab suure meestekasuka taskust peotäie fotosid . Ma vaatan neid ja muigan ( tahtmatult , sest ei saa nendest fotodest aru , ei mõista sundimatut poosi ja igemeist väljaulatuvate hammaste naeru ) , muigan ja ütlen : aga kus siis isa on ? Vilma krahmab lapse käest fotod : tõesti , isa puudub neilt . Ja mina puudun . Ja tääk ja kuul puudub . Pärast ei näita Vilma mulle neid fotosid enam kunagi . Jumal teab , kas need on ülepea alleski veel . Lõpuks ilmus rahvaluulest tuntud Mehetapja Mai , kelle kohta ta ütles : kui ma tohin seda olendit nii nimetada . Mai oli suurt ( ! ) kasvu ja mälu maha salanud . Olgu kõik niisama arusaamatu , nagu on mõistetamatu mu elu . Kui X on Y , siis on ka Q sama mis Z ! Selle avalduse peale ei osanud ma midagi ütelda . Siis ta kahtles jälle , kas teda lastakse taeva . Pea andis end tunda , unenäod järjestusid sombustes pilvedes . Viimati oli ta näinud oma kodu ümberehitatud sauna , mille eesruumist oli enne ta sündi tehtud köök ja leiliruumist magamistuba . Hiljem oli elumaja maha põlenud . Põletatud ja põlenud . Kui ta unenäos sauna tagasi läks , olid kõik ruumid mitu korda suuremaks ehitatud , mööblist lagedad , ning seinad üle löödud karvase lauaga . Hööveldamata töö , oli ta imestanud . Iseäralik oli see , et ta polevat märganud aknaid . Päev olnud läbini hall , vahest sellepärast nõnda . Sauna taga olid mõisahoone varemed ning neid valmistuti õhkima . Ta oli saunast välja jooksnud ning nõudnud töö peatamist . Õhkimises oligi tehtud paus ning tal soovitati vallamajast käsk tuua , kui tahab hävitustööle piiri panna . Jooksin läbi pori , enne kui külgkorviga mootorrattani jõudsin . Uni lõppes küll ära , kuid olen kindel , et selle paberi ikkagi tõin ning varemed on tänimaani alles . Kõik on alles . Kahju , et teised seda ei näe . Surnuaial olevat ta näinud Kaarli vanemate hauaplatsi , aga oletus , et ta isa võiks olla maetud sinna , ei olevat tulnud pähegi . Mis ma pean tegema . Ma ei saa ju Kaarli perekonnaplatsile , labidas käes , kaevama minna ! Ja kui Kaarel ise kord sureb , maetakse ta minu isa kõrvale . Kaarli ja reedetu luud segunevad kunagi seal all , ja ma ei tea , mida võiksid mälutapjad asjaloost arvata . Tule mõistusele , vastasin talle . Tänaseks tead sa ju suurepäraselt , et Kaarli suguseltsi hauaplats on viimane , kust sa oma isa luid võid otsida . Sa käisid Kaarli pool , sa oled Kaarli pool juba käinud , ning tead , et sulle meelerahustuseks öeldud matmiskoht on suur arusaamatus . Aga ta ei kuulanud mind . Nii hirmutavalt kainemeelsena kui ta Kaarli poole minekul ja seal olles mõjuski , süvenes nüüd , tagantjärele , arutus . Ta alustas tihti mõnest meeldejäänud lausest või ilmamuutusest ning kordas kirjeldusi erinevates seostes nagu ühe koha peale tiirutama jäänud grammofoninõel . Kaarel on kasvatanud vuntsid , kirjutanud mälestused , et säiliks tema eluvariant , ning mu isa surm on seal kirjelduse sees kui ristsõnamõistatus . Tema sõnad ei katkenud . Ta sai ainult ise end vaikima sundida . Ühel päeval- see oli ammu enne Kaarli mälestuste ja metsas tehtud fotodega tutvumist - jah , ühel päeval oli ema talle helistanud neli korda ja kutsunud külla , et midagi rääkida . Mingist hetkest alates polevat ta ema kutsetele enam reageerinud - mis hetkest , sellest ta lubas mulle veel rääkida - , kuid tookord oli tal jälle hirm hakanud , et äkki on ema tervis tõesti halb , ja veel üks mõte tulnud tal pähe : ema tahab talle enne surma selle saladuse ära rääkida , miks ta on terve elu oma tütart vältinud . Nad olid kokku leppinud , et ta sõidab kohe järgmisel hommikul . Aga hommikul oli selgunud , et rong on juba ära läinud . See tähendab , et kõige varasem oli ära sõitnud ja vahepealne võetud plaanist maha , nii et minna oleks saanud alles vastu õhtut . See lõi mu plaanid täiesti segi , sest ööd ma seal linnas olla ei tahtnud , viskas ta selgituseks , ning rääkis kui palavikus edasi , kuidas ta naabrimehe kell kaheksa hommikul üles ajas - too oli maganud , pühapäeva hommik ju ning igal inimesel on õigus vähemalt üks kord nädalas end välja magada - , siiski mees ei pahandanud temaga ning palunud luba veel kohvi juua , enne kui nad maja ees kokku saavad . Ma lõin ta päevaplaani sootuks sassi , kuid tema palus mind ( ! ) , et võiks kohvi juua ! hüüatas ta , nimetissõrm püsti , nagu ikka tunderõhulistel kohtadel . Ma ei mäletagi , kust me täpselt läbi sõitsime , Järva-Jaanist vist , mis oli alles pühapäevahommikuses unes . Ühes teeäärses toidupoes oli ka kohvijoomise võimalus ning tegime seal peatuse . Ma ise polnud ju kohvi joonudki , see tuli meelde ja naaber arvas , et niipalju aega peaks enda jaoks ikkagi leidma . Kohvi juures oli tal tulnud mõte , et mingi toidupoolise võiks külakostiks kaasa osta , ja ta oli võtnud juustu , vorsti ja viskit . Ühe leiva ostsin ka . Täisteraleiva , sest see on tervisele kasulik . Linna jõudes mäletasin aadressi valesti , arvasin , et ema elab Videviku tänaval , aga sellenimelist seal linnas polnudki - Videviku tänav on Tallinnas , tulnud talle viimaks meelde , aga linn , kuhu nad jõudnud , Tallinn muidugi polnud . Kui õige nimi käes , leidnud nad tänava kohe , ja mees jäänud ukse ette autoga ootama , et kui ema tervisega midagi tõsist lahti , saab ta ehk aidata . Kellahelina peale avanud ema , vahtinud mõtetest ülesärganu näoga otsa ja öelnud : Sina juba siin . Ei uskunudki , et tuled . Ta vaadanud , et inimene seisab kahel jalal püsti , värskelt vanniski käinud , ning läinud ja öelnud naabrimehele , et nii ja nii , kõik on korras ja aitäh sulle , et vastu tulid , kuid sisse ma sind kutsuda ei saa , olukord on segane ja vajab selgitust . Mees oli veel üle küsinud , et kas kõik on ikka korras , ja tema oli vastanud , et on korras jah . Ema laudib esikus triigitud pesu virnadesse - see olnudki nii , seda imelikku asja oli ta kohe märganud - ning ei taha ühtegi võõrast sisse lasta . Mees oli vabanduse vastu võtnud , auto ringi keeranud ning Tartusse sõitnud . Esik oli suur ja sopiline : kõik kolmetoalise korteri uksed läksid sealt , kaasa arvatud WC- , vannitoa- ja välisuks . Ainsas vabas esikuseinas oli suur riidekapp , sinna ema siis pesu lautiski . Tema oli seisnud ja oodanud , ja siis oli ema ütelnud , et õige jah , see töö võiks nüüd siiapaika jäädagi , kui tema pahaks ei pane , et neljal-viiel taburetil pesuvirnad seisavad . Ta oli mõelnud , et ema võiks kolm aastat pesu pesemata elada või suur pere ühe aasta , aga valjusti ei öelnud ta midagi sellist , avaldas vaid arvamust , et puhas pesu ei sega teda küll mitte üks põrm . Siis on hea küll , oli ema ohanud , ja nad läinud kööki , kus pliidil oli väga suur supipott ühepajatoiduga . Ta oli juustu , leiva , vorsti ja viski välja kraaminud ja ema oli igat asja laual kergitanud ja pomisenud : Ei noh , süüa mul ikka on . Ma mõtlen , et pärimused peavad ikka olema . Mitte ainult , et kes kus sündis , vaid midagi enamat . Iseloom , harjumused , välimus - kõik on tähtis . Kägu ka ei sünni tühjale kohale , pesa peab valmis olema , iseloom on käol nagunii ta enese oma . Teda näiteks saatvat terve elu koerte haukumine . Kuigi ulguja on üksik loom , üksildane loom võib-olla , ja kaugustest õhku pidi kanduv rahutus paneb koera häälepaelad proovile - koeral on häälepaelad , imestasin mina ja mõtlesin siis , et mis seal's ikka , on vist küll - , alati tunduvat talle , et koerad uluvad kogu Eestimaal . On kaks heli , mis hingele mõjuvad . Üht neist võivat kuulda ka välismaal , kuid seletuse jätvat ta jälle pärastiseks , sest praegu räägib ta koertest . Küüditamisöödel uluvad koerad , ütles ta äkki nagu möödaminnes . Hauguvad ja uluvad , ja hauguvad ka kuidagi endelisemat kui muidu . Nad ei rabele , ei väljenda tigedust . See on koledus , mis mõjub . Ebaloomulikkus . Koerad mõistavad äkki , et varsti ei ole neil enam kaitset . Neil ei ole suppi , kaussi , konti ega peremeest . See on koera loomuse haigus tunda kilomeetrite tagant , mis toimub . Ja ennäe , siis koer ei kisa kui pöörane . Ta ei üritagi ohule hirmu peale ajada , sest hirmutada saab inimest , looma , sooja verega olendit , aga ohul ei ole verd , keha ega loomust . Ja koer teab seda . Sajad koerapõlvkonnad ei tea ja siis see üks teab . Eestimaa koer erineb Kesk-Euroopa omadest . Tema teab , et tuleb hetk ja ta on korraga üksi . Ihuüksi terves maailmas ja keegi ei hüüa enam ta nime . Inimese hääl on koerale jumala hääl , ja kui ta seda enam ei kuule , on ta kadunud . Kui öö on tühi ja tuba on tühi ja ilmsus on tühi , siis koer ulub , ulub iseenda julgustuseks , ja see ulg on igavene surmalaul keset märtsi ja talve . Kui mul on paha olla , uluvad koerad isegi unes . Ema oli köögilauale nõud tõstnud . Tal olevat alati täiesti ükskõik , mis järjekorras miski kätte või lauale juhtub , peaasi , et nõud on puhtad , ja temal olnud siis alati tunne , et ema käitub ajutiselt nõnda , ema ise on juhuslik selles ruumis ning on väheseid harjumusi , millest ta ei suudaks loobuda . Puhtusest näiteks . Linadevirnad andnud sinetusest märku . Enne valgendab ja siis sinetab ! Talle endale meeldivat , kui laud kaetakse kõikide reeglite järgi . Ema ei mäletagi neid . Teab , aga ei mäleta . Ei pane tähelegi oma mälutust . Ema on harjunud sööma mätaste vahel plekkkausist . Mätaste vahel on plekist nõud muidugi kõige õigemad . Aga et kaheksa aastat kujundab harjumuse terveks eluks , see olevat võõrastav siiski . Plekkkruus , plekkkauss , nuga , kahvel ja lusikas - see on ju terve varandus . Kuid seljakotis koliseb ! Tema olevat ikka imestanud , kuidas ühel hetkel midagi pole ja teisel hetkel on kõik . Nagu oleksid metsas teatud nõudepeitmise punktid : ühest aetakse sind ära ja siis tormad teise juurde . Või sööd vahepeal päris kätega ! Viski oli ema tähelepanu äratanud . Üks mees olevat talle seda hiljuti maitsta andnud . Minul oli aga tervelt pooleliitrine pudel . Ema võtnud kapist pitsid välja ja nad rüübanud ühepajatoidu kõrvale viskit . Päris jutt käib läbi , oli ema õlgu väristades ütelnud . Siis rääkis ta külaskäigu kirjelduse vahele , kuidas ta nüüd elab . Või alati elab ? Või on kogu elu elanud ? Lauanõud meeldivad mulle , seletas ta , nagu vajaks jutt mis tahes aluselt lähtuvat seost . Sidet , tahtsin ma ütelda , aga sel sõnal on ka minu mälus ühendus luumurdude ja haavadega , nii et seost on õige . Õige ka grammatiliselt . Kuidas te seal metsas luid ei murdnud , küsisin endalegi ootamatult , ja siis vahtis ta mulle mõistmatult otsa ning ütles , et tema pole metsas olnud . Ta pole päevagi metsavend olnud . Kuigi , mine tea , - siinkohal ta kõhkles - , kui me <arv>. aasta detsembris kodust ära tulime , siis see vahemik , kõndimise vahemik Kesk-Eestist Virumaale võiks ju ka olla ühtede metsavendade teekond . Kodust olime juba ära ning Virumaal paiksed veel mitte . Kaks kuud tema mälus puuduvat . Või üks ? Ta mäletavat kodust lahkumist ja seda hetke , kui märtsipäikesest ülevalgustatud ja just nagu paistetusest alanev lumi auras mustast mullast laikude kõrval . ( Või aurasid laigud ? ) See olevat täitsa eile olnud . Et on möödunud viiskümmend aastat , on selge üllatus . Et ta ise oli tol hetkel vaid neljane , ei mahtuvat talle vist elu lõpuni pähe . Ja siis mõne aja pärast , kui vanemad sellest paigast ja tema juurest lõplikult ära , olevat ta naabertalu inimeste küüditamist pealt vaadanud . Enne olid koerad muidugi teate edasi andnud . Koerad aimasid , et ärasõit tuleb . Kui see oleks tema teha ( kui see oleks minu teha ) , tähistaks ta mis tahes küüditamispäeva koera uluga . Ulg ei tohiks olla liiga pikk , kuid küünalde kõrval ja teleriekraanil võiks olla ülestõstetud koonuga pea küll , ja siis võiksid kosta , pärast võiksid kosta ka kirikukellad . Tol ööl olid ulgunud ainult koerad . Harva ja üksikult , kuid ulgunud siiski . Öö ise - vaikne kui hauas . Tema oli seisnud võõra maja köögis otse akna all ning vaadanud ainult . Aga sellest , mis näha , ei tahtvat ta rohkem rääkida . Minutagi on juttu küllalt . Hiljem olevat teda eriliselt huvitanud portselannõud . Tol ajal oli serviise tihti müügil . Kallid küll , jah , aga aeg-ajalt sai neid osta . Tal olevat raske öelda , mis aastast alates tema serviise koguma hakkas , sest kui viiskümmend aastat tagasi on alles eile , siis ostis ta viimase serviisi täna hommikul . Ja päris hetk , jutustamise hetk , on juba lause lõpuks pääsmatult möödas . Eluloost ei teadvat ta midagi . Sajand möödub kui sekund ja aeg lõikab ta tükkideks . Ei ole minul elu . Ei ole minul lugu . Mis siis , et ühepajatoidu kõrvale joon koos emaga viskit . Ja nõnda ta muudkui rääkis ja rääkis iseendale vastu ning lükkas edasi kirjeldust , mis seal köögis edasi juhtus . Siis äkki viis ta jutu täiesti ootamatult onu Alfredile , ema kõige vanemale vennale . Kui oli täiesti selge , et külade põletamine tuleb ja inimesed kaotasid just nagu pea - kaotasid pea , hüüdis ta mulle , inimesed olid , aga päid enam ei olnud , kas ma kujutan ette , kuidas ilma peata inimesed majadest kraami välja tassivad , päästavad , mis päästa annab , ega tea , kuidas ja kuhu eluks vajalikke asju peita ja kas nad ise ellu jäävadki - jah , siis oli onu Alfred juhtimise enda peale võtnud ning pannud kõik õed-vennad rehealuse muldpõranda alla auke kaevama ja sinna oli ta käskinud riidekapid ja kirstud lapiti sisse lasta ning ladunud need kraami täis , pärast visati muld muidugi peale , tambiti tihedalt peitmiskohadki kinni , et tuli ligi ei pääseks . Ja vilja lasknud ta suurte veekindlate nõudega kaevu . Otse uskumatu , kui kiire ja taiplik onu Alfred olevat olnud . Loomad olid ammu metsa aetud - või olid need seal juba enne , tema ei teadvat täpselt , ja kui talle seda lugu räägiti , kuidas Alfred nii kindlameelselt vägesid juhatas , ei olevat ta osanud seda õieti tähele panna . Aga seal , emaga köögis juttu ajades , olevat tulnud talle just Alfredi tublidus meelde . Hooned põletati <arv>. aastal maani küll maha , kuid see , mis maa all ja kaevus , jäi tulest puutumata . Ja veel olevat onu Alfredist talle räägitud , kuidas too , vankrivahe jahu ja liha täis , otse metsavendade punkri juurde sõitnud , päise päeva ajal ja läbi küla , nii et keegi pole õieti taibanud , kuhu tema sõidab ja milleks . Mis aastal see oli , küsisin mina ja tema vastas , et <arv>. või <arv>. aastal , kui ma muidugi õieti mäletan , lisas ta pisut loiult , nagu ei mõistaks päriselt isegi , kui suur või väike oli selle Teisest ilmasõjast osa võtnud mehe aastaid hiljem ja pärast sõda võetud risk . Tema olevat Alfredi sõjaväepiletit millalgi uurinud : <arv>. oktoobril <arv>. aastal oli ta laskurina väeteenistusse kutsutud ja <arv>. novembril <arv>. aastal koju tagasi lastud . Tegelikult ma kartsin seal üksinda olla . Kartsin lagedat õue , kui päike lõõskas ja uuesti ehitatud hooned seisid igaüks omaette just nagu millegi ootel . Mida nad ootasid , kustpoolt rünnakut , ei osanud arvata . Võib-olla mäletas õuemuld teistsuguseid hooneid ja põletatud elumaja ja lautade vari tihenes päikeses millekski muuks , kui tõelised hooned olid kunagi olnud . Kas sa oled tähele pannud , kui imelik võib olla üks suvise keskpäeva lõõsas ja tulise päikese all endasse vaibunud õu . Õieti olen ma kogenud endassetardunud salalikku südapäeva ju ainult sellel maal , nii et need tunded on kivisse klammerdunud sambla omad , kes isegi sajandite möödudes kohta ei vaheta . Niisugune õu hirmutab mind . Hirmutas Kütil ja tekitab kõheduse mujalgi . Kõik kunagi olnud , maha põletatud ja teisiti ehitatud hooned kasvavad virvendavast õhust ähvardavalt endistesse kohtadesse üles , nii et mul pole hingamisruumigi . Vaatad - ja midagi pole , kissitad silmi : on hoonete ja sõdalaste mets , nõiapuujuurtega , kaugele nähtavate ja väänlevate juurtega . Kui kõrgem pealiskiht maha lõigata , ajavad vanad juured uusi võrseid , roomavad maadligi , sest pilvedesse pürgiv puu saetakse valgusekartlike pärast nagunii maha . Ei saa olla nii , et ühe puu seeme lihtsalt eeldab teisest kõrgemat kasvu . Selles päevasüdames polegi mind isikuna olemas , on vaid enese alalhoiu eest võitlev saareke teiste maade ja võimude vahel . Kui ma pagenduses olin ja vanemad metsas , joonistasingi saart . See nägi välja kui sopilisi piire alatasa muutev amööb , ja nende kujuteldavate lahesoppide külgedele märkisin ära väikesed linnkindlused , kus oli palju kaitsevalle ja müüre , relvi ja toiduladusid , ja kogu aeg oli mu silme ees ründamise võimalus . Ma uurisin saar-kindlust vahel otsekui ülevalt ja mängisin läbi erinevaid lahinguid , et avastada kaitses nõrku kohti , siis täiendasin joonist uute kindlustega , nii et lõpuks oli paberil kindlus kindluses kinni , ning vajasin uut ja puhast lehte , et alustada ehitust uuesti . Ma ise elasin saare keskel . Olin pidevas hooles enese julgeoleku pärast . Iga kord keset mõnd taluõue seistes tulevad mulle meelde need lapsepõlves paberil mängitud mängud , ja siis ei saa ma aru , miks oli nii tähtis see elunatuke ja miks kogu ilm ihus mu hingele hammast . Hirm sai alguse just Küti talu keskpäevasest õuest , kui vanaema Maali ja onu Alfred tegid lõunauinakut . Kui isegi lambad ei viitsinud määgida ja kanad lösutasid marjapõõsaste alla kraabitud tolmus . Nagu hauduksid midagi . Ja kukk oli unustanud kiremise ja lösutas ka , lott ripakil . Kõike võõrast tõrjuv vaikelu on selle seisundi nimi . Siis oli ta tükk aega vait ning jätkas vastu tahtmist : Päris tobe on valjul häälel rääkida , et ema kutsus mind endale külla ainult selleks , et öelda : kui sa Alfredit austad , austa ka mind , sest Alfred oli mulle otsekui isa . Tema nõuandeid olen ma ikka järginud ja neist on mulle abi olnud . Eriti siis , kui olin metsas . Tema oli õieti tervele meie perele isa eest ja hiljem ma nägin , et teiegi vahekord oli hea . Nojah , tüli ei olnud . Vaikiv distants , nagu küttidel kombeks , oli ta justkui naljaga pooleks ütelnud . Just-just , seda ma mõtlengi . Meie - Küti talu Saared - oleme üldse natuke teistsugused , elama peab , elama peab . Noorest peast on inimese aru ju nõder , ei ole karastust . Hiljem , jah hiljem - ema takerdus hetkeks just nagu sõnu otsides , aga need olid siinsamas , küsimus oli rohkem valjusti ütlemise julguses - , pärast esimest karastust nõuab elu vaid kõvu närve . Minu omad on siis vist tõrkuma hakanud , et nii sinuga räägin . Ei tea . Ei tea . Noorena poleks ma ilmaski osanud arvata , et minust saab see , kes ma olen . ? Enne kui Agatha endast palju vanema leskmehega abiellus , oli ta küsinud emalt nõu . Maali vastanud : Aga sel mehel on ju poeg ka olemas . Et kui vana on vana , on poeg veel küllalt noor . Niisugust nõu andis tütrele meie ema ja kuigi ma Agatha jutte muidu ei usu , siinkohal räägib ta tõtt . Mina kuulasin noorena ema väga , olin kaua lapseohtu . Mõnel tuleb kohe aru pähe , teisel hiljem , mõnel ei tulegi . Minul võttis kaua aega , kuni lõpuks aru sain , et ma oleksin pidanud käima enda sisetunde ja mitte Maali õpetuste järgi . Tema tahtis meid kõiki kiiresti kodust välja oma elu peale saata , ja mida meie tahtsime , seda ei osanud ta isegi küsida . Ja meie olime harjunud sõna kuulama . Iga kord , kui pojad mulle nüüd vastu hakkavad , olen ma südamest õnnelik , et neil on ikka oma arvamus ka olemas . Minu soov oli tol ajal koolis käia , mehele minna ma tõesti ei tahtnud . Aga hooned põlenud , kuskil oli vaja elada , nõnda see meheleminek nii äkki tuligi . Ja veel hiljem , kui juba Moorakülas olin , käis Maali mind kamandamas ja juhtimas . Meinhard läks alati kodust ära , kui nägi mu ema tulemas . Lõpuks ei rääkinudki ta enam temaga . Minule ütlesid sa ise millalgi , et kui Maali ja Alfred mu õppimisi toetavad , jääb sulle rohkem alles , oli ta huvitatult küsinud . Jaah , ütlesin küll , hakanud Vilma naerma . Ema kupatas mu kiirkorras mehele - ei , ei , me oleksime võib-olla millalgi ka ise ehk abiellunud , aga siis olnuks kõik teisiti - , sinu isa tõi ainult häda ja hirmu kaela , ju ma siis leidsin , et Maali võiks ka nüüd kulutusi kanda . Minul polnud pärast metsast väljatulekut seljariideidki . Olen vahel öösiti mõtelnud , miks meie ema käitus meiega nii karmilt , et kui silmad juba peas , andis nagu jänesele käpaga pähe - sul silmad suured küll , võid hakata omal käel elama - ja pani tütred lausa ise kellegagi paari , poisse päästis sõjavägi ... Ja mets , ütlesin vahele . Nojah , Reinu siis mets . Kas sa kutsusid mind selleks , et oma emast rääkida ? Ei . Küll sa kunagi mõistad , miks täpselt , kui Alfredit tänan ja kiidan . Ainult Reinu ta vist ei sallinud . Ei toonud metsast välja . Lasti kuskil maha . Ei hauda , ei mälestust , kuigi tema oli meist kõige noorem ja oleks võinud kõigist kauem elada . Alfred oli sinust vanem , kuid on tänaseks ka ju surnud . Surma ees ei loe vanus midagi . Teie saite ju omavahel hästi läbi ? See olnud nii imelik , et ema kutsub külla vaid selleks , et Alfredist rääkida , ja ta pole osanud vastata midagi . Muidugi saite , ütleb ema temast mööda vaadates , ja hoidsite teineteist ka , kuigi vahel on mul tunne , et sul pole õiget Küti verd ega põhja all , et lasksime sul liiga kaua teadmatust nautida . NAUTIDA ? oli ta kurgust kostnud vaid kõõksatus . Sa ju ei tea midagi ja vahel näib , et sa ei tohigi teada . ? Meinartil - ta ütleb seekord Meinartil - ei olnud valikut , sest tema ei paindunud . Ainult ühte suunda silmad kui klappidega hobusel . Ja mis ta sellest sai ? Kuuli sai ja rabasse haua . Ei , ei ja veel kord ei , metsaelust pole mul midagi rääkida . Ära hakka jälle peale ... Alfred ju võinuks , tema sind tundis , aga kui ka tema ei , siis minu vastus on ei . Ja vist lõplikult . Aga üks pere me võiksime nüüd vanas eas olla küll . Nii äkki . Käsu korras . Pärast seda , kui üle poole elust on elatud ? Kas sa panid seda arooniahekki värava kõrval tähele ? Mina istutasin selle . Igal aastal pügan mitu korda , kuigi see oleks kui ühine asi ja iga korter peaks heki korrashoiu eest hoolt kandma . Hiljuti nägin ma und . Väga halva unenäo nägin . Minu istutatud hekk oli välja juuritud . Ainult must muld vaatas kahel pool väravat vastu . Heki asemele oli ehitatud plank . Mis sa sellest unenäost arvad ? Mitte midagi , oli ta kärmemalt vastanud , kui oleks tahtnud . Kogu see jutt seal köögis liikus läbi pikkade pausiaukude nagu lonkur hobune enne rebasefarmi . Vahest sa varjad midagi ja see tuleb välja , plank on täiesti arusaamatu . Ah sa arvad , et varjan ? Ma ei oska teise inimese unenägude kohta midagi arvata . Ju see ütleb sulle enam kui kellelegi teisele . Tegelikult sa tahtsid Alfredist rääkida . Aga ema oli vajunud mõttesse ja silunud ja muudkui silunud käte vahel köögirätikut , nagu oleks unustanud mu olemasolugi . Kolme nädala pärast , kui fotod pähe õpitud ja Kaarli juures käidud , olevat ta emale helistanud , et nüüd rääkigu tõtt . Ema oli suure häälega nutma hakanud ja vannutanud , et ta midagi ei küsiks ega uuriks . Lõpeta ometi uurimine , oli ta nutu vahepeale täiesti selge häälega hõiganud . Isegi nina ei nohutanud , rõhutas ta . Lõpeta see uurimine , ütles ema mitu korda ja sellest oli ta saanud kinnitust , et uurida just nimelt tuleb . Pärast asja-sinnapaika-jätmise vannutuste ärakuulamist oli ta oma jultumusest jahmununa ja just nagu kahtlustuste kontrolliks kirjeldanud Kaarlit kui agenti - hakkasid Metsakülast tulema , varitsus ootas ees , Kaarel ei teinud lahingu kestes paukugi ( kükitas lehma udara taga , oli ta emale telefonis karjunud , miks ta muidu räägib , et teist metsavenda peale mu isa seal lahingus polnudki ! ) ja isa laskis kõik need mehed maha , kellest Kaarel kunagi kakskümmend aastat tagasi rääkis . Nüüd oli ema täiesti endast välja läinud ja ütelnud : Kallis tütar , sa saad ju nüüd isegi aru , miks ma vait olen olnud , kuidas ma oleksin saanud sulle kõike seda rääkida . Mõistad ise , et ei saanud . - Tema olevat kuulanud , kuigi olevat tahtnud hüüda : miks ! - See võib küll nii olla , öelnud ema , ju nad olid Metsakülast peale jälgimise all . Veel olevat ta olnud jahmunud , et ema teda niimoodi kõnetab . Esimest korda kogu mu elu jooksul nõnda , ütles ta tasa . Hiljem oli talle selgesti meelde tulnud , kuidas tema ja ema <arv>. aastal Kaarli juures Küünimäe tänaval külas käisid - ema oli aadressbüroost Kaarli aadressi võtnud , millest ta järeldab , et nad polnud pärast metsa ehk tõesti kohtunud - ning Kaarel öelnud , et oli vähemalt ühe ( just nimelt ühe ! ) venelase ( ka nii ütles Kaarel , mitte NKVD-lase , vaid venelase ) maha lasknud , teised olnud Meinhardi kuulide omad , ja nüüd kahtlustavat tema , et Kaarel valetab ja vassib algusest peale . Nii imelikult mõjunud mälestused talle . Ema vannutused ja mitteuurimise palved süvendanud omakorda kahtlust , et see , kuidas isa surma sai , oli teada juba ammu enne , kui tema juhtunu üle mõtlema hakkas . Su isa oli avalikult nõukogude võimu vastu , oli ema millalgi ütelnud . - Kui avalikult siis ikka ? - Tema oma vaateid endale ei hoidnud , vastanud ema . Eks me ikka enne mõtlesime ka , mida teha . Aga kui isa sõber vallamajast hoiatuse tõi , et oleme küüditamisele määratud , pidime ära minema . Naabertalu peremees varjas ka end metsas ja pea igal ööl korraldati sinna haarang . Kui ma seda nägin , mõtlesin , et mina ei suudaks neid haaranguid taluda . Nii pidime metsa minema . Meie kõik pidime . Algul olime Virumaal , siis mitmetes taludes , kuid lõpuks polnudki muud kui ainult haarangud . Jah , seda ta mäletavat küll , kuis Kaarel ja Meini punkrist ära läksid , Kolgale toitu hankima läksid . Kaarel võtnud kohe mitu valget lina endaga kaasa , isal olnud seljas vaid tühi kott . Mehed olevat veel naernud , et Kaarlil rahulipud kotis ja isa pole öelnud midagi . Ta oli küsinud , mis isal ja mis Kaarlil seljas , kuid ema ei mäletanud seda sugugi . Sinu isa käis alati mantlis või sinelis , oli ta lõpuks ütelnud , ja selgi õhtul olevat tal seljas olnud midagi pikka ja halli - mõlemad paistavad pimedas mustad , oli ta mingi automatismiga mõtelnud . Ma vaatasin neile veel metsaservalt järele - mina neid saatsingi - Kaarel käis alati jopi või puhvaikaga , ei mäleta midagi rohkemat . Ja siis jälle see vannutus , et ma ei segaks end asjadesse , millest ma midagi ei tea ega ette ei kujuta . Seejärel olevat ta isa hauda nõudnud , visalt ja isegi jõhkralt , kuigi temagi telefon olnud nutust märg . Lõpuks oli ema ette pannud , et nad võiksid tollest lahingust osa võtnud NKVD-mehega kohtuda , Kaarel ehk aitab ka , oli ta kõheldes lisanud . Võtame kaasa pudeli viina ja lähme küsime järele . Pärast jahmatust , mis sõnadki suust võttis , olevat ta ometi suutnud küsida , et kui see julgeolekumees nii vastutulelik on , miks siis ema juba varem , palju varem oma mehe haua kohta selgust ei ole nõutanud . Mulle oli see KEELATUD , ja ega ma enam midagi mäleta . Aga kui sa selles hauakohas nii kinni oled , et kohe kuidagi muidu ei saa , eks siis lähme pealegi . Kaarel ju ka temaga suur sõber , nii et peaks võimalik olema küll . Ainult mina olen end hoidnud kõigist eemale . See tundunud talle nii võõrastav , see ettepanek , et lähed Eesti Vabariigi ajal üht julgeolekumeest paluma . Tal hakanud hambad suus plagisema ning ta pannud telefonitoru emaga hüvasti jätmata hargile . Ta ristas käed , vaatas enese ette , nagu näeks klaaskuuli sees kellegi nägu või ilmutust . Saja-aastane reetmiste lugu , mõtlesin . Kadumine perekondade kaupa - üks vend ühel pool , teine teisel pool rindejoont - , sest Eesti on väike maa , eestlasi alla miljoni . Selles keeles kuulsaks ei saa , see keel on elu ja surma kehaliseks muutunud piir . Eesti keel on oma loomult filosoofide keel , kuigi meil pole ühtegi ( peaaegu ühtegi ) elukutselist filosoofi ette näidata . Ustavuse ja reetmise sõlm eraldab ühed teistest , sellepärast oleme nii visalt aegade tuultes püsinud , teatas ta siis . Ükski perekond ei saa hävida lõplikult . Üks oks lõigatakse maha , teine kasvab edasi . Ikka on keegi , kes möönab reetmist ja kinnitab ustavust . Millele ? sosistas ta siis . Millele , kordas ta siis . Armas Jumal , tee nii , et mu ema ei läheks seda julgeolekumeest ka nelikümmend kuus aastat hiljem paluma . Pärast sõrmuste kolmekordset kadumist - ilmsuses , unes ja lõpuks ikkagi ilmsuses , kui ma tõesti just oma isa metsas vahetatud abielusõrmuse maha müüsin ( kui müüsin ? ) - otsustasin arhiivimaterjalidega tutvuda . Ta oli OTSUSTANUD , tuleb mul siinkohal kõrvaltvaatajana ütelda , tegelikult käis ta arhiivis kaks korda . See esimene ja otsustavaks nimetatud kord sarnanes distantsi läbijooksule , kus õieti ette ega kõrvale ei vaadata . Tähtis on jooks ise , tähtis on iseenda veenmine : ma saan sellega hakkama , kui tähendus ja läbielamuste sügavus jääb harjumuspäraste sõnade varju . Sest mitte keegi ei tea enesest ega ajaloost enne midagi , kui ta isiklike ja perekondlike veresidemete kaudu pole vaprust ja alandust läbi põdenud . Esialgu pruukis ju temagi petlikku olukorrast üleolevat tooni , oli bravuurne ja paatoslik , öeldes arhivaarile : Kui teil on kohustus hoida võõraid saladusi , siis minu jaoks pole mu vanemad võõrad . Ei loe , et teie ise olete vist ümberõpet vajanud : kes enne oli bandiit , on täna meie jaoks härra . Kui revolutsioon enam ei laula , kui tuleb argipäev ja lõpuks teadmine , et inimene toimib ikka elu alalhoiu ning võimaliku tasakaalu huvides , võib teid ( mind ) tabada šokk . Sest arhivaar ütles mulle tõesti just nõnda : te muidugi teate , et need , keda enne nimetati rahvavaenlasteks ja bandiitideks , on nüüd vabadusvõitlejad . Niisama lihtsalt ütleski . Olin nimetamise nihkeid tähele pannud varemgi , sellepärast arhivaari ( kas ikka arhivaari , ehee , kas ikka teda ? ) pisut torkinud . Tegelikult see vist ikkagi polnud nõnda , tunnistas ta mulle siiski . Ebakindlalt tundsin end ise . Bandiit , agent ja käsilane on sõnad , mida ma oma elu kestel olen ju ainult kuulnud . Nüüd võisin neist vabalt lugeda . Ohoo , või koguni vabalt , mõtlesin mina . Bandiitide grupp , bandiitlik diversantide grupp , bandiit Kask ja Tammik ja tapetud , lõpuks ometi tapetud , nõnda seisis aruannetes , protokollides , otsustes kirjas . Enne toimikute juurde pääsemist lugesin üles kõik oma isa ees- ja perekonnanimed - neid oli palju , märkasin äkki , sest mu isa oli sündinud ühe , elanud teise nimega ja kolmanda andis julgeolek , kui ta tõesti Kaarli-nimelisena tapeti - , Vilma neiupõlvenime polnud märgitud . Isa sünnijärgset nime polnud ka märgitud , kuigi ma seda ammendavuse mõttes eeldasin . Ametiasutusi kardan samamoodi kui arste . Vaata et rohkemgi . Julgeolekuarhiiv tekitab suisa hirmu , sest seal on tallel meie kõige salatumad saladused ja häbiteod : kui vahel kangelasi ülekuulamisprotokollide taga aimadki , on bandiidi nimi kui nõiasõlm juhtunule peale keeratud . Aga palju ta toimikuid lapata polevat jõudnudki . Ta sattunud peaaegu kohe Kolga lahingu kirjelduse peale . Julgeolekuminister teatab EKP esimesele sekretärile , et bandiitide bande ( NB ! bande ! ) pealiku Arthur Pihelgase otsimisega oli välja selgitatud Kaarli tädi Elmiine Vigel kui bandiitide abistaja ning tädi kaasteadmisel otsustatud tema tallu - õieti ju Kaarli metsamineku-eelsesse kodusse - üles seada varitsus . Agentuurandmetega oli tehtud kindlaks , et seda talu külastavad mitmed bandiidid , teiste seas ka Kaarel ja Meinhard . Selles asjas olid üle kuulatud nii Kaarli tädi kui ema . <arv>. veebruari õhtuks <arv>. aastal oli varitsusgrupp , mis koosnes kuueteistkümnest inimesest ( järgneb loetelu , kui palju soldateid , operatiivtöötajaid jne. ) , piiranud talu ümber , osa haarangust osavõtjaist peitnud end majja . Pooleteise tunni pärast saabus kaks bandiiti . Nad tulid majja ja ohtu tajudes varjusid ning kui leitnant Ivanov Kaarli tädi poolt näidatud lambi valgel lauta astus , tulistas üks bandiit ta surnuks . Maja ja laut olid ühes hoones , selgitas ta mulle . Köögist pääses esikusse ja sealt otse lauta . Ja laudast välja , lisas ta . Seejärel olevat nii Meinhard kui Kaarel õue tormanud , kus Kaarel kohe tapeti ja Meinhard neli operatiivtöötajat maha laskis ( järgnevad hukkunute nimed ) ning pääses seejärel tiheda tuisu tõttu minema . Ma ei kahelnud Kaarlis sugugi mitte kohe . Alles siis , kui ta isa kohta kõik need sõnad ütles , mis ta just ütles , olevat ta hakanud mõtlema , kui võimalik Kaarli kirjeldatud lahing ülepea on . Et arhiivikirjeldus oli suisa vastupidine , teinud ta oimetuks . Ja muidugi see ka , et ta fotodelt nägi , et surnud mees pole Kaarel , oli teda nii rängalt endast välja viinud , et ta kellestki muust kui isast ei suutnud mõtelda . Ta oli muudkui vaadanud ja vaadanud kaht isa surnukehast tehtud fotot , mille all oli Kaarel Kolgametsa nimi . Mina ei suuda oma isa surma asjaolusid uurida , seda peab tegema keegi teine , neutraalsem ja asjatundlikum uurija , ütles ta viimaks . Üks asi on soojas ja isikusetus toas - Kaarli kodu steriilne puhtus mõjunud just nimelt nõnda - , rääkida meeste äravahetamisest , tajuda jutuajamise võltsi tooni , nii et on tunne , nagu oleks luude ja naha vahele visatud liivaterad hõõrduma , sootuks midagi muud on püüda veriste segipaisatud juuste alt tabada surnud isa vasaku poollahtise silma elutut pilku . Need kaks fotot olid ta nii endast välja viinud , et ta ei julgenud kelleltki midagi küsida , koopiaid tellida - selline võimaluski tundunud oluseisu alastuses arusaamatu - , isegi arhiivis tehtud märkmed osutusid hiljem lünklikuks . Nägin ja lugesin küll , aga mis tähtis , mis tähtsusetu , seda ei eraldanud ma enam sugugi . Muudkui keerasin toimikulehti tagasi ja tardusin isa fotode kohale , nagu annaksin au . Nelikümmend kuus aastat on need fotod toimikukaante vahel olnud varjul , mina lõin kaaned lahti kui haava . Küll on isal suured ninasõõrmed , oli ta mõtelnud . Mees on pikali , mees on kaitsetu , pilt on tehtud otse lõua kohalt , ja kõik , mis objektiivile lähemal , paistab suuremana , kui on . Alustasin küll südilt , kuid fotode ees jäin nagu uimaseks , tähendas ta , enne kui suutis jätkata . Kui julgeoleku aruannet lugeda - ainult seda ja mitte tervet toimikut , kus kummagi mehega juhtub nii mõndagi , napilt küll kirjas , kuid küsimusi tekib neist vähestest ridadest rohkem , kui vastata jõuad - jah , pärast fotosid , pärast isikukirjeldusi ja tädi korduvat kinnitust , et Meinhard on Kaarel , kohe päris kindlasti Kaarel , oli ta hetkeks soovinud , et kõik oleks vaid uni . Isanimeline fantoom on pääsenud , kuid tema verine nägu tähistab Kaarlit . Nagu oleksid tol <arv>. aasta kevadel haarajad teadnud , et kord võib tulla aeg , kus Kaarelgi vajab kaitset . Surnult ei saa ju nõuda midagi ning tema surnud isa elab neis pabereis aegade lõpuni . Tühjagi , ei viitsinud keegi neis aruannetes nii mitmekordset mängu mängida , oli ta endale selsamal hetkel ütelnud . Niigi mitmekordset arvepidamist ei saanud lõpmatult segi ajada . Tulevaste aegade jaoks veel kõige vähem . Minu jaoks ei tasunud hoopiski . Siin olid mõlemad mehed veel täie nimega kirjas - ikka peab olema vähemalt üks koht , kus mehed täie nimega kirjas , pseudonüümide , paroolide ja olematute kangelastegudega tegeleb luure või kirjandus , tegeleb luure kui kirjandus , sest mida need kirjanikudki muud teevad kui luuravad inimeste salakülgede järele , teatas ta kimeda häälega - , mõlemad mehed on kirjas , ainult ühe õue märk , ühe sünni märk on pandud teisele . Nagu rahvastepallimäng , üks elu on kõigil , ainult kaptenil või agendil on mitu elu , tema võib surra ja ärgata ellu mitu korda , enne kui mänguväljakult lahkub . Ega see esimene juhus ei ole , esimene endataoline lugu ei ole , oli ta sealsamas paigas - arhiivis ikkagi - mõtelnud . Ta oli just enne arhiivi minekut lugenud üht raamatut pealkirjaga Luuramisi , ning seal olnud kirjas mitu juhtumit , kus kaks meest said hävitusagendi käe läbi surma kahes eri kohas ühekorraga . Ühel ajal ja ühekorraga , koht ainult muutus : kord lasti nad maha võsas , kord punkris , nii et eriteateid lugedes võis arvata , et aruandja oli igavuse ( mille ? ) pärast mitmel viisil sellest tapmisest ette kandnud . Tapmise koht ja viis vaheldub , tähtis on , et tapmine toimuks . Miks ei võinud Kaarli esitatud versioon julgeoleku omast reetmist välistavalt lahkneda ning Kaarel olla ikkagi aus ja õige , küsisin mina . Kui ta neisse vähestesse tõsikindlatesse ( ajaloolaste poolt kontrollitud ) juhtumitesse oli süvenenud , üllatanud teda , kui kergesti mindi metsa tapma . Lähed ja teed töö ( ? ) ära , kui sul mõni patt võimude ees hinge peal , ja pärast tõmbad eesriide sellele tühisele tapmiseseigale ette . Väljatõrjumine ja unustus on pidevusele õnnistuseks ja toimib kui ravim ränkadel aegadel . Nagu oleks tapatöö toimunud mujal ja mitte siinsamas koduste metsade all . Muidugi oli teine lugu nendega , kes metsavendade salkadesse pidid sisse imbuma , usaldust võites omaks saama , joomist ja elust viimase võtmise tunnet üles kütma , pikkamisi ja ühekaupa või terve salga korraga söötma julgeolekule jahiloomana ette . Mina olen aadete peal kasvanud laps - siinkohal kõõksus ta naerda , nagu oleks kõris õhku vaid osaliselt läbilaskev tropp - , ma ei kujuta ette , et inimest võib jahiloomana tappa , et tappa võib kõikväelise tunde pärast , karistust kartmata . Inimest eraldab loomast vaid vaim , aga kui vaim välja lõigata , elusolemine tõsta ainsaks väärtuseks , siis ... Siis . Mis on siis ? Hiljem , juba uurijate ja arhivaaridega vesteldes oli ta kogenud sedasama võis-olla ja võis-olla-ka-teisiti variantide võrdväärsuse tunnet . Kuidas te kujutate ette , et julgeolek EKP I sekretärile valesti ette kandis , oli temalt küsitud , kui ta palunud vabamat juurdepääsu kogu seda metsavendade gruppi puudutavatele toimikutele . Nad uskusid , et teie surnud isa on Kaarel , korratud talle . Tead , ma uskusin tol hetkel kõike , mis üteldi . Ma ei suutnud uurimistoa laua taga nagu üldse enam mõtelda . Pärast ehmatust tuli tuimus , nagu sumpaksin märjas vatis , nii et ei näe jalga jala ettegi tõsta . Lõpuks on tunne , et seisad . Istud ja seisad , ja vist siis ikka istud lihtsalt ja tuiutad enese ette . Mis minu surnud isa näost - see oli fotol - ja nimest - sest nimi jooksis ju tiheneva lumesaju tõttu püüdjatel käest - , jah , mis mu isast siis ülepea pärast kaheks lõikamist taheti ? On ainult üks põhjus ja isegi vajadus selleks valesti ettekandmiseks , mõtlesin lõpuks ka mina temaga kaasa . Kui sinu isa nime pääsemist oli vaja kasutada mingiks salajaseks otstarbeks , raporteeriti valesti , tingimata valesti . Ohtlikud on need , kes tegutsevad veendumuste ajel ja parimas äratundmises , kes ei oska isegi väljapääsmatuses teistsugused olla , kuid neid põhimõttekindlaid on ka lihtne väärata : alatus või alalhoidlikkus ei tule nendele lihtsalt pähe , võttis ta mu vastukõne teatavaks . Ta ütles mulle , et vaikus ei ole veel saabunud , kuigi on väga lähedal . Ta mõistvat seda sellest , et jalad on hakanud jälle sügelema , veritsema ning lähevad kärna , kui kraabib . Ta näitas mulle isegi jalad ette ning tal ( mul ) olid need tõesti nii punetavad kui kärnas . Õieti parema jala luupealne esikülg . Kõik muu oli liialdus nagu alati . Kõigepealt väitis ta , et mitte kedagi ei saavat usaldada , ja et see olevat ta metsavennast ema lause , kes just nõnda on elanud . Tema ei usalda iseennastki , ütles ta , ja muudkui keerab ja keerab enese järel uksi lukku ning kui korraks tundub , et nüüd on kõik , et kindlus on täiuslik , hakkab ta selles kõige keskmisemas toas suure häälega nutma , et teda ei päästa keegi ja temale pole elus midagi antud . Meinhard on surnud ja tema ei tea , mida ta peaks sõjast ja elust arvama . Perekonda ju enam ei ole . Ega me seal tegelikult ikka viski kõrvale ühepajatoitu ei söönud , naeris ta nüüd ohjeldamatult isegi ( ema nuttis , tema naeris , ja kui ema naeris , olid tütrel silmad pihus ! ) . Viski ja ühepajatoit on kujund ja seeläbi ainus reaalsus , mida tunneme . Sina ju mõtled ka nii , ütles ta mulle . Sulle ju meeldib see , tunnista ometi . Sest neid metsavendi polevat ülepea olemas , kellest nende pähe räägitakse . Tõelised metsavennad ( ?????? ?????? , ah-ah-haa ! ) olevat niikuinii reedetud , tapetud ja surnud ning ükski neist - ka minu isa mitte või just tema minu kaudu ! - ei räägi enam ridagi . Ei räägi ridagi , mõistad . Ma ei mõistnud , vaatasin ainult , et parema käe nimetissõrm oli tal jälle rõhukalt püsti . Või räägivad need , kes enne märtsiküüditamist kinni võeti , laagrisse saadeti , et nad saaksid ühiste ja värskete mälestuste toel täpsustada sissisõja reegleid , mis olid neil - neil olid , seda ma usun ! karjus ta vahele - ja mis võiksid olla teistel , kellele metsaminek on alles tulevik . Pärast märtsiküüditamist ei olnud võitlusel enam mõtet . Elu alalhoid rohkem . Meeleheite väljendus . Autod sõjaväelastega tiirutasid metsade vahel ja ootasid ainult praksatust , et kuulipildujatuli peale tõmmata . Nad olid valmis tulistama kas või õhku , kui seal taga aimus metsavennakujuline viirastus . Nende silmade hirmust tulenev viirastus . Nad ikka kartsid meid kõvasti : nii neid , kes olid metsas , kui neid , kes tundsid vabadusest haigeile kaasa . Kui ma tuisku tajun , tean , et nüüd olen päästetud . Mingil määral kaitstud . Mingil määral ! ( Jälle hääletõus ja nimetissõrmega osutus taevasse ! ) Ütle rohkem , ütle rohkem , olin nüüd ka mina pühaliku žesti tõttu põnevil . Mu surnud isa fotode all on agendi nimi , sest selle surma läbi sai agent nähtamatuks tegeva kübara : võis liikuda kartuseta ka avalikes kohtades , teda oli otsustatud mitte otsida , ning metsavendade silmis , kelle jaoks tegelik lahing pidi olema saladus , muutus agent ( pidi muutuma ) kindlasti täitsameheks . Vaevalt küll , ütlesin mina . Metsavendi oli varemgi püütud ja lastud . Pigem oled sina vaprusest paistes , et suudad oma isast ja ta surmast selgi kombel rääkida , nagu sa räägid . ? Sa ei oska valida sõnu ega tooni , sest sul pole selge , mida hakkad sellest loost arvama . Sinu vapustus on aus , aga sa ei ole kindel , kas tohid seda välja näidata . ? Tee õhku kolm küsimärki kõigi järgnevate lausete tarbeks valmis , ütlesin üle ta õla peeglisse vaadates . Või otse vaadates , enam ei meenu . ( Minul sama puudus küljes kui temalgi ! ) Sa lausa nõuad minult küsimuste ja vastuste , veenmise ja pateetiliste vastuväidete vormi , et veel hulk dialooge maha pidada . Sa ei tea isegi seda , mida tegelikult enese salajasimas pimekambris tunned või arvad . See on liig ! Sul on natuke piinlik , et sinu isaga juhtus nõnda - ma ei kahtle ta vapruses põrmugi , hüüdis ta hüsteeriliselt vahele - , sul on häbi , et ema oli isa saatuse suhtes arvatavasti ükskõiksem , kui sisimas lootsid - kombe täiteks ei tunne ma midagi ! - , ja selles ebakindluses , kus sa äkki ei tea , kas oled leinav tütar või veendunud metsavendadekaitsja , tahaksid sa isikuna jääda nii varju kui võimalik . Selle oluseisu varjamiseks on pateetika parim . Kui sa tõsiasju enam välja ei kannata ja kaine meel jätab su maha , siis tiirutavad varsti tankid metsade vahel ja huntidel on taldrikusuurused silmad peas . Nende nägemisväljast juba ei pääse . Mis meheks see su Kaarel - jah , jah , ma ütlesin nii - sai muutuda , kui kõik teadsid , kes tema oli . ? Näe , kuulabki , märkasin pausi . Näe , ikka kuulab vahel oma teist ja kolmandat häält . Ei kirjeldagi tuisku , Ühispanka ja eestlaste osalust . Kaarel oli üks naeruka näoga asjamees - vaata fotosid ! - , tema samm oli kärme ja lühike , tema sobib rohkem seiklejaks , kelle tase on eluhinnaliselt kõrge ju küll , kuid mitte nii surmtõsine , nagu ehmatuses , vihas ja meelekibeduses näid arvavat . Küllap haarangutes alles jäänud mehed pinnisid Kaarlit kõvasti . See oli ju otse imelik , et Kolga lahing toimus Kaarli enese kodus ja et ta autotäie meeste käest pääses . Kindlasti oli sellelgi lahingul nägijaid . Ei ole nõnda , et pärast Kolgat on kõik inimesed kadunud . Muidugi võib Kaarli käitumise taga olla kaine arvestus ja soodus taust , mida luuakse väljast . Siis teab Kaarel , et ta pole üksikvõitleja , tema on ainult osa suurest metsavendade hävitamiseks mõeldud operatsioonist . Sa oletasid seda ju arhiiviski . Sel - esialgu ikka oletuslikul - juhul peab Kaarel igal sammul iseseisvust näitlema , tema seljanahk väriseb aeg-ajalt kui loomal . Tal oli juba siis eneseseletuseks hulga ettekäändeid varutud : Jumal näiteks , alati kaasas olev Uus Testament , Vilma , kelle vastu tal on kindlasti ka ehtsaid tundeid . Vilma peale võib loota - naised on leidlikud - , ja tema aus jutt . ? Kaarli enese aus jutt , mida ta teeks , kui julgeoleku kätte satuks . Mäletad , Vilma rääkis metsavendade arutlustest , kuidas tuleks sissekukkumisel käituda ? Kaarel öelnud , et tema räägib ära kõik , mida teab . Kaarel räägibki ära kõik , mida teab . Ainult see toimub nüüd . Rääkimine toimub mälestuste kaudu ja praegu . Peitepiltlikult , ja kui meie igakord siiski ei mõista , on süüdi meie , mitte Kaarli kujutlusvõimetus . MINA ANNAN TEID KÕIKI ÄRA , oli Kaarel millalgi meestele ütelnud , kui mehed vaidlesid , et nemad ei reeda , tapetagu või ära , nemad ei reeda . Kaarli jutt oli kui nali . Sa mõtle vaid , kuidas võis Vilma nii ausa jutuga meest vaadata ! Kaarel ei kartnud julgeolekut , kui ta oli nende mees . Tema võis kartust külvata naeruse näoga . Kõige noorem oli ta salgas ju ka . Loll jutt . Mehed võitlesid ! Mehed olid metsa aetud . Vabatahtlikku valikut polnud . Ta pigistas vahepeal isegi silmad kinni , nagu võiksin temast irdudes materialiseeruda , ning jätkas kui transis . Minu isa võõra nimega surnukeha oli märguanne , et lõplik jaht on alanud . Lõpujaht . Lõppmäng , elu ja surma lootusetu mäng , kus jõud oli reeturi poolel . Kõik võib olla , vastasin . Arvan ainult , et metsavendi oli tapetud enne Kolgatki ja isegi siis , kui su Kaarlit puudutavad kahtlused ka tõele vastaksid , ei saanud Kaarel kõiki neid reeta . Metsavendade abistajad andsid teada ja röövitud kauplustest anti teada ja vahest andsid teada needki , kes olid sõjast koju tagasi tulnud . Hingelt Metuusala vanused , kehalt üsna niisama noored kui Saksa poolel võidelnud . Eesti oli vaid sõjapidamise paik , igal juhul maatasa rullitud , tühjaks veetud , nii et peab imeks arvama , et elu välja ei surnud . Mida oleksid metsaläinud siis pidanud tegema ? Nad tegid just seda , mida nad tegid . Lasksid õhku mõne silla , ründasid ronge , hankisid relvi , röövisid kauplusi , põgenesid haarangute eest ja pidasid lahinguid , kui polnud pääsu . Relvad , toit ja riided olid kõige suurem probleem . Abistajate elu oli alati ohus . Ja sedamööda muutus ka inimeste meel . Sõda oli ammu lõppenud . Metsavendade võitlusel polnud reegleid . See on ju teada . On teada , aga sa oled niisama kui mina kuulnud taunitavat kaupluserööve . Et kui olid tõesti ausad mehed , siis miks ometi . Ja sulgi on kuulates olnud imelik ütelda , et neil meestelt ja naistelt oli võetud kõik : kodu , vara , sugulased Siberisse saadetud - loomavagunites ja tuhandete kaupa - , ning see ei tule nagu enam arvesse . Põhjus ja tagajärg lähevad segi määrani , et sa pead hakkama metsavendi kaitsma , ja kaitstes satud libiseva suhtelisuse pinnale , mis teeb ebakindlaks , vihaseks , kurvaks , kuidas kunagi . Viiskümmend aastat taltsast mugandumist on oma töö teinud , ja see vaevab ja piinab . Nii et salakesi mõtled sa isegi Kolgast lugedes , kas teisiti tõesti ei saanud , ning reetmispoliitikat soosiv hoiak on sulle vastuvõetamatu ja mõistetav ühekorraga . Ma pole reetnud . Ei ! Ei ole reetnud . Kuid ebamugav tunne , mis nii kaunilt üleväärseteks arutlusteks teisendub , annab su ära . SINUL EI OLE ENAM SEDA ISAMAAD , mis neil , kes metsades nimetuina langesid . Sinu valik on tõe tagasitahtmine , selgus , ja - ainult . Mida teed edasi , seda ei tea sa ka ise . Ma olen läbipaistev kui klaas . Kaks viga , tuletasin meelde , missugused on need kaks viga , millest Kaarliga seoses rääkisid , küsisin vastuse asemel . Mälestused , taasiseseisvunud riigile kirjutatud mälestused on tema esimene viga ( ? ) . - Kui see Kaarli seisukohalt ikka ongi viga , ütlesin valjul häälel vahele . - Aga ta rääkis peatumata edasi . Mälestused iseenesest ei olevat viga - mälestused on ainsad , mis vihjavad tõele , vihjavad , kuid ei ava seda hirmu ja hirmuületust , millest tegelikud kangelased õieti sünnivadki - , kuid tema nimelt ei olevat iial kunstlikumat lahingukirjeldust kuulnud . Ja teine viga on see , et Kaarel luges tütrele mälestused ette , tundmata tekstis ega tõeluses kübetki surnud mehele kaasa . Ainult tema kõrvad kuulvat , et kirjelduses puudub vähimgi kaastunne surnud kaaslase vastu . Nii võivat ta öelda , et ajaloo sisu määrab tihti vaid meeleolu ja käeviipe kogemata õige kirjeldus . Fakt võivat nihkuda , meeleolu või tunne mitte kunagi . Meeleolu ja tunne on sündmuste järelhõllandus , ainus tõsiseltvõetav tunnistus eneseõigustuse ja valede aastakümnetepikkuses reas . Tead , ütlesin ma , äkki oli su isa üks millalgi väga enesekindel mees , besservisser , nagu siinmail öeldakse , ning seetõttu lõigati tema aru lihtsatest tõsiasjadest ära . Ta tundis , et sõda on kaotatud , kuid et see polnud tema sõda , jätkas ta lahingut . Paljud tundsid ja nägid , et sõda on kaotatud , kordas ta enne või pärast minu hingamist - üks hingetõmme minult , teine temalt , nagu oleks õhk vaid mürk , mis meeled uimastab - , kõik teadsid ja nägid , kuid käitusid ometi teisiti . Loodi viimane valitsus , loodi võõra lipu all oma salaarmee , ning lõpuks oldi Tšehhoslovakkias . Saksa mundris ja Tšehhoslovakkias . Eks ole kole lasta end kuradimundris peksta omamaaliste lootuste eest . Seista keset Süda-Euroopat , keset koonduslaagrite tõelust ning rääkida , et munder ei loe , vahetada riideid kui põlevat nahka , ajada vägivallaga vägivalda iseseisvuse lootusest välja . See võõras nägu , see võõras armee ... kui Eestimaa oli juba langenud . Need on ajaloo enese kõrvad , mis kuulevad metsavenna viimasest lahingust , kuid ajaloo kõrvad on eesli kõrvad , kes peab ennast hobusest kiiremaks . Minu isal ei olnud kõrvu , minu isal ei olnud kuuendat meelt ja võib-olla ei käinud tema ka Tšehhoslovakkias . Ühe versiooni järgi võeti ta Paaramaa lähedal kinni , poolel koduteel võeti ta kinni , ning viidi sõjavangide laagrisse . - Mis sa ometi räägid ! Sa nägid arhiiviski ja kuulsid Agathalt , et su isa võeti kinni Tšehhoslovakkias , Paaramaa versioon on sulle lihtsalt ette söödetud . Su isa piirikaitserügemendi pataljon seisis Tartu rindel ühe Alfons Rebase idapataljoniga kõrvuti . - Sa tegid selle ju rindemälestusi lugedes kindlaks , aga ta nagu ei märganudki , et üldse rääkisin . - Sõjavangilaagris kuulis isa kõigest , mis juhtus Tšehhoslovakkias , ja see oli üsna samahea , nagu oleks ta ise seal olnud . Vägivaldse vabatahtlikkusega oli ta võõrasse armeesse astunud , kui viimane suurte riikide heitluse tulemust ootav Eesti valitsus põgenes Läände või viidi idapoolseisse laagreisse . Varem või hiljem , mis tähtsust sellel nüüd ongi . Minu kõrvad on lõvinahale siirdatud jänese omad , kuulen möiret , kui süda siksakitab rõhkude vahejaamades ning jätab lööke vahele . Kaarel tantsib külatanumal või metsas mätaste vahel kaerajaani ja reinlenderit , aga see on pärast , aastaid hiljem , kui Euroopa on jagatud , rahu sõlmitud , ning isa , nagu paljud teised , ei ole leidnudki seda oma lahingut , mis Eestimaad kaitseks või aitaks Mina pean jätkama , nüüd tõusis ta hääl jälle , nagu tuleks häälekivi taas üles mäkke vinnata , mina pean lõpuni jätkama , et nimetuks muudetud kehade mütsatus kostaks pisut kaugemale kui mu enese väsiva südame löögid . Ja ma jätkangi , sina aitad ning jätkad ka , me taome peegleisse vähemalt mõra , sest ametlik ajalugu kordab nagunii kedagi teist . Häälekivi , häälekivi - mitte kiri või kivi - , kordas ta nukralt , öeldes , et ta ei usu iseennastki enam . Oleme näitlejate näitlejad surmaagoonias , näitle tõtt , ütles ta mulle , näitle õiglusejanu , näitle lugu , mida sul olnudki pole . Seejärel olevat ta näinud unes , et istub avaral klaasakendega piiratud verandal , tema poole sirutab käsi viieaastane laps . Ta võtab lapse sülle , nii kindlalt ja kõvasti haarab väikese keha endale sülle , nagu ta elus kunagi polevat teinud , ning siis tulevad haarajad , tulevad kinnivõtjad , ja ta lükkab tüdruku jõuga piiramisrõngast läbi , korraks poeb tooli alla - tool olevat olnud viini tool ning ta imestab tänini , kuidas ta selle alla üldse mahtus - , kuid kui laskmiseks läheb , kargab ta tooli alt püsti , haarab kuskilt tühja pudeli ning hakkab sellega kinnivõtjaid kolkima . Ta jookseb mööda verandat ning lööb pudeliga aknaid puruks , et äratada tähelepanu , ning kui ta lööb pudeliga viimasesse aknasse , karjatavat seal taga hele naisehääl , nagu oleks ta tabanud naist näkku . Rohkem ei jaksavat ta hetkel sellest unenäost rääkida , ütles ta mulle . Kõik jätkub , kõik on alles teel oma loomulikku lõppu , ainult ta kartvat , et kui see lõpuksnimetatu on käes , ei taha ta enam ütelda sõnagi . Ta olevat läinud seepeale ühe teise arsti juurde ja palunud rahustit , mis lihaste ja sisikonna pinge maha võtaks , ning ta oli selle rohu ka saanud . Seekord polevat arst midagi küsinud , nii et ta arvavat : arst oli tõesti riigitruu , iseseisvale Eesti riigile truu ega kahtlustanud teda alkoholismis või narkomaanias . Isegi madala hääle kallal polevat norinud . Arst nägi minus inimest , mõistad ! Tervet inimest , kes ei pea ilma abita pingele vastu . Selline järeldus oli tema poolt igatahes täiesti uudislik , isegi erakordne , ja sellepärast ei kommenteerinud ma seda siis ega kommenteeri ka nüüd . Küll aga tuli mulle meelde hulga okupatsiooniaegseid juhtumeid , kus KGB poolt reaalselt jälitatud inimesi raviti kui jälitusluulu ohvreid , sest arstidel oli keelatud mõista seda tegelikkust , mis haiguse tingis . Mõne päeva pärast , kui olin kõik eelneva üles tähendanud , tuli ta minu poole tagasi ning rääkis oma järjekordse unenäo . Nimelt oli ta vahepeal hakanud kahtlema , kas tema järeldused on ikka õiged - ta oli mõttes ööd ja päevad võrrelnud ülekuulamisprotokollidest tehtud väheseid märkmeid Kaarli mälestustega ning aina mõelnud , kas Arhiivimees talle mitte valeandmeid polnud ette sokutanud - ning aina seda talle endalegi uskumatuna tunduvat varianti tõestanud , nii et enesekahtlus ja tõestuskihk jätkunud isegi unes - , jah ta oli nii väga kartnud , et kuskil on viga , ning pidanud unenäos Arhiivimehega kohtuma . Muidugi kohtusin kellegi teisega , aga oleks arutu siinkohal tõtt rääkida . Fotode ja mälestuste saatja nime varjas ta vist aeg-ajalt endagi eest , nii sai tolle riigiametniku pseudonüümiks kord Arhivaar , kord Arhiivimees , nagu oli agentidel nõukogude ajal , mõtlesin kuulates mina . Ma tahtsin , et Kaarli-sugused Eesti kõrget riigiametnikku pisutki kardaksid . Kes mind peale mu enese kaitseb , kui liialt lobisen , põhjendas ta . Vaitolemine on parim . Arhiivimees oligi tulnud ning nad olid pidanud protokollid uuesti läbi vaatama , aga tänaval polevat ta korraga enam midagi näinud . Ta mäletavat vaid , kuidas Arhiivimees ta õlgade ümbert kinni võttis ja hotelli tagasi juhtis . Kui ta toas oli ärganud , oli ta avastanud , et tal pole portfelli , milles olid ta märkmed , ning läinud kohe hotelli valvelauda asja uurima . Ta olevat nii ehmunud olnud , et alles fuajees ja valvelaua ees märganud end olevat helesinises pitsidega öösärgis ja paljajalu . Kuigi fuajees oli hämar , polevat ta lootnud , et ta välimus tähelepanu ei ärata . Valvelaua rinnatisel , letil või kuidas seda nimetada , ütles ta mulle , olevat olnud laiali laotatud kõik ta viited , aadressid ja telefoninumbrid , kuid mitte märkmeid . Kõik väljavõtted , võrdlused ja järeldused olevat koos portfelliga kadunud . Tema küsimuse peale , kuhu Arhiivimees ning tema portfell on saanud , vastanud hotelli administraator , et kõik on siin , ja mingit Arhiivimeest polevat tema elu seeski näinud . Ta olevat korjanud paberilipakatele kirjutatud aadressid ja viited kokku ning ühelt ümbrikult lugenud pastapliiatsiga kirjutatud Arhiivimehe kirja . Seal olevat seisnud , et Arhiivimees saavat aru , kui ohtliku looga on tegemist , et ta mõistab tema ajutist pimedaksjäämist täiesti . See läheb teil üle , oli olnud kirjas . Me peame tulevikule ja lastele mõtlema - teie enda , mina oma lastele ! - ja seetõttu on kõige targem kogu lugu unustada . Kaarlile antud Kotkaristi pärast eriti . Seda ei saa kuidagi tagasi võtta . Kogu see lugu põhjustab kannatusi , ma mõistan , kirjutanud Arhiivimees , kuid kahjustab ka neid , kes Kaarli mälestusi on tõsiselt võtnud . Teie isa see enam ellu ei ärata ega ärata ka neid teisi , kes sellest metsavendade salgast tapeti . Varem või hiljem , see oleks nendega nagunii juhtunud . Ja edasi veel midagi ja veel midagi olnud seal ümbrikul kirjas , kuid et ta isegi unes seda kirja edasi ei suutnud lugeda , haaranud teda niisugune äng ja valu , et ta ärganud üles ja tuikunud laua poole , kus hoidis vererõhuaparaati alati tööasendis . Ta oli mõõtnud ja vererõhk olnud RR <arv>/<arv> ja siis võtnud ta rohtu ning otsustanud mulle kõik kohe ära rääkida . Mõnus on tunda end lolliks tehtuna - mõnede meelest , lisas ta - , loll-olemine on see eluks vajalik ohutu tsoon , mille peale edev lihtsalt ei tule . Või ei tule tark , küsis ta minult . Kui ta sealt Arhiivimehe kirja juurest paljajalu ( ja öösärgis , lisan mina ) oma tuppa tagasi tuli , oli ta mõistnud , et KGB on alles veel , nagu ta ikka oli arvanud . Meil kõigil on lapsed ja küllap siis ka Arhiivimehel . Arhiivimees kollektsioneerib surmi . Tapmine teda ei huvita . Eesti Vabariigi eest võidelnute elu ja au teda ei huvita . Ja kui ka huvitab , peaks ta nüüd ordenikandjale täht-tähelt tõestama , et mälestustes kirjeldatu ja tegelikkuse vahel on suurem vastuolu , kui üldse möönda võib . Tõsi , vahel aetavat pseudonüüm ja tegelik nimi , pseudonüüm ja agendi nimi meelega segi ( et Arhiivimeestel oleks kergem - siinkohal naeris ta laia lõuaga ) , kuid tema teadvat seda ja ta arvab , et võib tulla aeg , kus vahetame kõik iga päev nägu ja nime . Pariisis olevat ta elanud tornmaja kaheteistkümnendal korrusel ühe kunstniku ateljees ning lugenud serblase Milorad Pavi ( i raamatut Kasaari sõnastik vene keeles . Elasin Pariisis - sõrm püsti ! - ning lugesin serblase raamatut vene keeles , sest ma ei oska ühtegi keelt peale eesti ja vene . Seal vahetab terve rahvas igal hommikul nime ja nägu , nii et nad ei tundvat peeglist vahel iseennastki ära , mis siis naabrist rääkida . Pärast unenäos kohtumist ei tundvat ta Arhiivimeest ka enam ära , kandku ta mis tahes nime . Nõnda on see Vanajumala poolt hästi seatud ja veel paremini kostnud ta kõrvule , et Paabeli torni varemed olevat leitud . Paabeli torni ehitamisajast saanud keelte segiajamine alguse , rääkigu keelemehed mida vaid tahavad . Kui Jumalaga enam otse rääkida ei saa , kasuta vahemeest , kasuta varjumeest , kasuta pseudonüümi . Tema isiklikult arvavat , et tema nime pseudonüümsus on nii ilmne , et on hetki , mil ta ei mäleta algmist nime isegi . Mida Vanajumal taevas meist kui eksperimentisikuist arvab , seda ei võtvat ta üldse kõnesse , sest jumala mõte ja võimalik rehkendus ( armunõu , kui soovite ) olevat temale tundmatu . Kasaaridel on see eelis , et kirjanik säilitas vähemalt raamatus ühe nime , kasaaride nime , aga nüüd , mil keset Euroopat käib sõda , ei kommenteerivat ta sedagi . Ateljee kaheteistkümnenda korruse aknast paistnud talle selgeil päevil ja eriti õhtuti kätte Eiffeli torn , Notre-Dame ja Montmartre , Pigalles'i platsiga . Viimane muidugi mõttekujutuslikult , kuigi ta olevat kõigis neis paikades käinud . Ta tahtnud Eiffeli torni tippu pääseda , aga kunstnik öelnud , et milleks : ta polevat sinna midagi kaotanud . Liftiga sõit maksnud <arv> franki ja seda raha polevat isiklikult temal olnud ja jalgsi taevaredelil turnida ... selleks jäänud võhma väheks . Pigalles'i väljakule läinud ta õhtupoolikul täiesti üksi . Jalad raha ei nõua . Moulin Rouge'i ees olevat ta seisnud - väljaspool , ikka ja kahjuks väljaspool - , kuni õhtused neoontuled süüdatud . Ta lugenud sex-shop'ide reklaame , kus pakutud teenuseid homodele , lesbidele , transvestiitidele ja heterodele , ning kahetsenud kibedasti , et fotoaparaat oli koju jäänud . ( Mitte Eestisse , vaid tolle kunstniku ateljeesse . ) Turiste oli Pigalles'i väljakul piisavalt ning ta oleks saanud just selle sex shop'i ees lasta enesest teha vinge pildi : pärast olnuks hea kodus rääkida , mis seal sees õieti toimus . Kuid ta olevat rahul lõpuks ka sellega , mida kuulis ja nägi . Kuigi ta tundnud end just eile punkrist välja pääsnuna , ei tülitanud teda tänaval keegi . Ei otse , ei kaude . Paar prostituuti hakanud silma , kuid need polevat teda põrmugi häirinud . Pigalles'i platsilt roninud ta üpris taltsalt Montmartre'ile üles ning istunud tänavakohvikus , joonud Saksa markade eest prantsuse veini . Põiki üle tänava näinud ta kirikut ja selle taga sügissombust ja vihmaks moonduvat taevast . Ta istunud seal ja mõtelnud , et Viiraltil oli XX sajandi alguses kindlasti mõnel hetkel tulevase tema nimi - mis siis , et kunstnik ise seda ei teadnud , ta ütlevat seda igaks juhuks , kui ma ülekuulamisel murdunute , koputajate ja agentide nimed peaksin segi ajama - , ning rahvuste , saatuste ja ajalooks saavate seikade segadus pakkunud talle sama suurt rõõmu kui sex-shop'ide värviline reklaam seal all . Ka sadomaso teenuseid olevat pakutud , aga see teda ei tõmmanud , seda võivat ka Eestis täitsa tasuta kogeda . Mis tuntud , selle eest ei olevat mõtet välismaal isegi Saksa markades maksta . Meinhard tulnud Eestisse tagasi Tšehhoslovakkia katlast - Süda-Euroopast siis ikkagi - , küllap tema teadis , mis on Eesti iseseisvuse eest võitlemine võõraste lippude all , kus maso , kus sado , kus kuuli eest ajutiselt kaitset pakkuv punker . Meinhardil polnud enam midagi loota , sundmobilisatsioonide vabatahtlikkus ja märtsiküüditamine oli jäänud lausa noorusse , nii kujutlevat ta seda varavana ning noore kehaga meest . Kui ta vahel lehest lugevat , kuidas kõikidel Teise maailmasõja rinnetel võidelnud eestlased kohtuvad - ja nii kodu- kui välismaa lehed on seeüle alati kära täis - , mõtlevat ta , et tegelikult saadakse kokku oma heade soovide kalmistul . Balkani sõda tuletavat talle mitmekümnekordses võimenduses Eestit meelde : kelle koda tulistatakse nii maast kui taevast , olevat kõigepealt kasaar ja alles siis lihast ja luust jumalaloom . Keeled on nagunii segatud , lisas ta pärast pikka pausi . Kui ma küsisin , kas need märkmed , mis pärast Arhivaari ( mehe , katkestas ta mind , Arhiivimehe ! ) unenäos ilmumist kadusid , selgitasid või tõestasid midagi , ütles ta , et ei ühte ega teist . Kõige enam rabanud teda see , et ta olevat kõike kunagi teadnud . Ainult ta mälu olevat lapsest saadik nõnda treenitud , et mäletab vaid situatsiooni , juhtumuste skeemi , meeleolulist murdumist - ja ei ühtegi nime . Ta olevat ka ühe Kaarli sugulase ülekuulamisprotokolli kogemata saanud lugeda ning jälginud rohkem küsitlemise väljarihitud aega ja tehnikat ( olevat vaks vahet , kas sind kuulatakse üle öösel näiteks ja pärast pisikest puhkust lisatakse kuuele eelnenud küsitlustunnile ainult kaks või kolm , vahepealne murdumispunkt jäetakse üksikkambrite hooleks ) , sel Kaarli sugulasel olnud kleidivoltide vahel juukseklamber ja ta üritanud enesetappu . Klamber võetud ära ja pärast ülekuulamiste maratoni , kui vana naine oli kaevanud lõpuks kõigi ja ka enese peale , kutsutud ta veel kord välja , et küsida : ega teil ei ole pretensioone , et teilt klambri ära võtsime , ning naine pidanud allkirjaga kinnitama , et tal etteheiteid tõesti ei ole . Ta nutnud seda lugedes suure häälega , kuigi ei tea isegi , miks . Talle jäänud meelde ka ühe teise , Endel Espri nimelise metsavenna ülekuulamisprotokoll - protokoll olevat alati kuivem kui tegelikult toimuv , ütelnud talle üks vana ja julgeolekus peksa saanud mees - , tol metsavennal olid märkmiku vahel omaste fotod , mida ju teadlik siss kaasas kanda ei tohiks . Endel Esper pidi enne mahalaskmist kirjutama iga foto taha kõigi jäädvustatud omaste nimed , ning üks kord , kaks ja kümme korda ( niipalju , kui fotosid oli ) : see oli kunagi minu ... Omaste fotode ees pidi ta lõpmatuid kordi ütlema : see oli kunagi minu . Ja tema võiks lisada : ja varsti ei ole , sest mind ennast pole kirjutamise hetkelgi endisena enam olemas . Pärast seda olevat tal millegipärast lihtsam ( võikam , ütles ta küsivalt ) olnud , kui luges metsikuks läinud meeste mõrtsukatöödest . Ta ei olevat enam nii kindel , kes need õieti toime pani . Ubi terra , ibi Patria - oli kirjas Endel Espri omaste fotosid kaitsvas märkmikus . Errare humanum est olnud morse- ja ilmamärkide lehel . Ja keset väikest , pihku mahtuvat märkmikku - korduvast lugemisest olnud märkmik murtud kui pooleks - suur pealkiri : Püha Raamat See raamat on trükitud <arv>. aastal Miikaeli läbi esimene sündmus Jeesuse sündimisest , Kristuse kannatamisest . Selles raamatus on ära märgitud , millised päevad on õnnetud . Neid on kokku <arv> päeva . Kes nendel päevadel haigeks jääb , siis on neid vähe , kes haigevoodist üles tõusevad . Need <arv> õnnetut päeva on järgmised : Jaanuar <arv> , <arv> , <arv> , <arv> , <arv> Veebruar <arv> , <arv> , <arv> Märts <arv> , <arv> , <arv> , <arv> Aprill <arv> , <arv> , <arv> , <arv> Mai <arv> , <arv> , <arv> , <arv> Juuni - Juuli <arv> , <arv> August <arv> , <arv> September <arv> , <arv> , <arv> , <arv> , <arv> Oktoober - November <arv> , <arv> , <arv> Detsember <arv> , <arv> , <arv> Need lapsed , kes nende päevade sees sünnivad , ei ela mitte kaua . Ja kui nad ka elavad , siis suures puuduses , hädas ning õnnetuses . Nende <arv> päeva sees on <arv> kõige õnnetumat päeva . Need lapsed , kes nende päevade sees sünnivad , surevad suure karjumise ja hirmsa surmaga . Need päevad on järgmised : <arv>. aprillil on Juudas sündinud , kes Õnnistegija ära andis . <arv>. märtsil on Õnnistegija ära müüdud , <arv>. augustil on Kurat taevast alla heidetud , <arv>. detsembril on Soodoma ja Komorra linn ära hävitatud . Seda tõetunnistust on vanal ajal austamisväärseks peetud Miikaelist saadetud Kolmekuningapäeval <arv>. a. Kirjutatud üles <arv>. veebruaril <arv>. <arv>. aprillil <arv>. aastal oli selle mehe kohus , kuigi märkmik oli juba ammu asitõendite hulgas . Kas need ülestähendused kohtupidamise kuupäeva määrasid , ei tea mina ( ei tea tema ) . Maha see mees küll lasti , kuigi aasta ja kaks kuud pärast Kolga lahingut . Piiblit mehel kaasas ei olnud , Piiblit temal ( minul ) kaasas ei olnud , oli vaid õnnetute päevade veider nimistu , mis ometi mitme surmaga kattus . Märkmiku viimaselt lehelt olevat ta lugenud : Omnes pro uno , unos pro omnes . Ülekuulatava nime , mahalastud mehe nime olevat ta unustanud lugemise hetkel lõplikult . Kodus tuletanud minu jaoks ometi meelde . Sellest unustamise hetkest alates tõusis tal jälle rõhk , nii et nüüd pidi ta tablette juba kolm korda päevas neelama . Ka vererõhuaparaati ei puutunud ta enam . Milleks mängida lolli , ütles ta mulle . Siin pole avastada enam midagi . Rõhk on ja jääb kõrgeks , karjugu mõnitatud surnud hauas kas või mulla hõredaks . Tema nimelt uskuvat , et surnud karjuvad , ainult teistmoodi , ja elava kõrvad ei kuule . Märkasin , et ta ( estikuleeris vähem , ei tõstnud parema käe sõrme kordagi püsti ja vaatas rääkides minust kogu aeg mööda . Arhiivis sa ju ikkagi käisid , küsisin . Käisin ! Hääl oli järsk ja isegi vihane . Siis nägid unenäo ? - Nägin jah , karjus ta viimaks . Asi pole hull , asi pole üldse veel hull , kui ta häält tõstab , kopsu mahtu näitab . Nii mõtlesin . Sa nägid unes , et sind ei võeta tõsiselt , su uurimusi ja järeldusi ei võeta tõsiselt , ning nüüd näid sa arvavat , et nõnda just ongi . Kus ? - Tegelikkuses ikka . - Ta tahtis jälle häält tõsta , kuid ma jõudsin temast ette ja rääkisin , et unenäol ja tegelikkusel on siiski pisuke vahe . See vahe on olemas ka siis , kui ta mõistab iseoma elu kui und . Ta ei saa unenäo pealt teha järeldusi nende kohta , kes talle ei ilmu , vaid on . Arhiivimeest pole sa arhiivis ega tegelikkuses kohanud . Sa kohtasid kedagi teist ja et see teine sind ennast rohkem tundma õppida tahtis , andsid unenäos võimu kahtlustajale endas , ja kui hiljem ärkasid , otsustasid , et sind ei tahagi keegi kuulata . ENNE OTSUSTASID TEISED , PÄRAST SEDA NÄGIN MA UND . Ta kavatses linnast ära sõita , et autode mürinast puhata , kuid siis helistas Vilma ja ütles , et Kaarel sõidab külla . Esimest korda elus pärast metsast väljatulekut sõidab Kaarel Vilmale külla , karjus ta mulle . Mis mina sinna teha saan , kui tahab , siis tuleb , oli Vilma lisanud . Ja veel oli Vilma ütelnud , et ärgu ta vanu asju torkigu , ta võivat peksagi saada . Kaarel on mitme julgeolekumehega nõu pidanud - ma ei mäleta , kes mulle seda rääkis , oli Vilma muidu söakas jutus tõrge tekkinud - , ja nemad juba teavad , kuidas kirjutada ja mida rääkida . Päris üksi ei oleks Kaarel selle kirjatükiga hakkama saanud . Miks ta siis üldse kirjutas ? küsinud tema juhmilt vastu . Ju tal oli selleks põhjust , vihastanud ema . Kaarel on targem , kui sa arvatagi oskad . Tõde ei selgu selles loos kunagi . Teed end muidu lolliks ja ongi kõik . Isegi mulle Vilma sõnu edasi andes ei mõelnud ta kordagi , mida öeldu tähendab . Minu ema hoiatab mind , hõiskas ta hoopis , küllap tean siis juhtunust tõesti midagi . Ta ise oli Vilmale vastanud , et siis peaks Kaarel end täitsa oimetuks kolkima , sest mees rääkivat täiel nimel ja häälel Meinhardist laimu . Minule pole Kaarel oma mälestusi ette lugenud , mina ei tea , mis ta seal kirjutab , ning ta saanud aru , et Vilma ütleb : kui kuulsid , siis vastuta ! Unes olevat ta mälu küll puhtaks pühitud , et Arhiivimehe - siinkohal ta siiski komistas pisut - , jah , Arhiivimehe lapsed saaksid rahus elada , kuid mingid paberid olnud tal tõesti veel kodus ning need vedas ta leht-lehelt erinevate tuttavate poole laiali . Igaks juhuks , irvitas ta . Aga ta näos oli aimamisehmatust , et nalja siin küll enam ei tehta . Tegelikult ma ei tea , mida nad otsustasid , kas üldse otsustasid , kas panidki neid allkirju tapmisprotokolli all tähele . Me pole eluga harjunud . Me oleme eluga nii harjunud , et üleminek elust surma jääb kirstukaane taga varjatuks . Ja kes neid kirstukaasigi nii väga on saanud vaadata . Temale tulevat meelde Alfredi haigus ja surm . Ta olevat mulle vist millalgi rääkinud , et pärast kolmandat ajuinfarkti kaotas mees mõistuse . Algul oli lihtsalt halvatud , aasta aega oli halvatud , kuid kolmandal korral polevat onu teda enam äragi tundnud . Alfred oli siis jälle haiglas , ja kui ta onu ühel kevadpäeval vaatama läks , oli Alfred juba eraldi palatis ning voodi ümber olid löödud karedad hööveldamata lauad . Sajakilone mees vähkres kui sõimes , ütles ta mulle . See , kuidas sajakilone mees vähkreb voodis kui sõimes , on nagu rändmuinasjutt , mida ta on juba veerand sajandit rääkinud , omistades nähtud pildi kord ühele , kord teisele mehele , nagu ei kujutaks ta muus raamistuses rääkimisväärset lapsepõlve ettegi . Alfrediks nimetatu on selle loo - Kaarli , Meinhardi ja Vilma loo - sajakilone sõimesvähkreja . Ta on sündinud <arv>. aastal , võidelnud laskurina Kuramaal ja saanud neli sõjast osavõttu märkivat medalit . Kõik medalid on Alfredil alles , ma olen need leidnud kummutisahtlist paberitesse mähitult . Mees hoidis medaleid väga . Kas ta neid pidupäevadel kandis , ei oska ütelda . Alfredil oli palju vendi ja õdesid . Vend August oli Vorkuta vangilaagris ja tema naine lastega Siberis , Rein naisega metsas , õde Vilma mehega metsas , Sass nagu Alfredki mobiliseeritud Nõukogude Armeesse ning Teisest ilmasõjast osavõtnu , üks õdedest põgenes aga <arv>. aastal Rootsi . Saare pere lapsi jätkus nii Saksa kui Vene armeesse , jätkus Gulagi , Siberisse , metsa ja Rootsi . See armee võidab , oli ütelnud Alfred , kui Vene mopiga sõtta läks , teised võivad minna kuhu tahes , meie peame selle võimu all elama . Ja Maali oli ütelnud : mina loodan ainult poegade peale . Kaks neist on õigel poolel vapralt sõdinud , KEDAGI PEAVAD JU VÕIMUD HINDAMA . Rein on metsas hea pealiku all . Kui õigesti käitub , saab ta ka välja . Ainult Vilmaga on esialgu halvasti . Andsin küll jõukale mehele , mõtlesin , et on targemast seisusest , et teab , kuidas ennast ja peret hoida . Õiendas Kaitseliidus , hiljem Omakaitses , istus vahepeal Saksa ajal vanglaski - kõigile teada , mis mehed need olid - , lõpuks läks Saksa sõjaväe koosseisus sõtta . Selle armeega hoiame venelased piiride taga ja kuulutame end iseseisvaks . Nii ta seletas . Kui Siberist sõjavangide laagrist koju tuli , oli juba uus võim , aga tema rääkis , et nii see ei jää . Uus sõda tuleb ja Eesti saab vabaks . Sõda enam ei taha ja mida see vabaduse sõnagi tähendab . Elatud on kõikide võimude all . Mis elu see orjana on , millest nii kinni hoida , küsis Meinhard minult ja muigas . Tema arvas end ikka teistest targemaks . Siis ma mõtlesin , et kui Vilma mind ja Alfredit ilusti kuulab ja teeb kõik õigesti , pääseb ehk temagi terve nahaga . Mees vähkreb sõimes , tuletasin ma meelde . Vähkreb jah , vastas ta ilma igasuguse kõrvaltvaateta . Sõimes just , see on üks muinasjutt , mis aeg-ajalt saab tõeks . Olen juba mitu rändpilti kinni püüdnud . Vanaema Maalist räägiti , et tema olevat ülekuulamistel kaotanud aru . Tegelikult oli see metsavendade esimese pealiku Pihelgase naine , kes aru kaotas , kui mees tapetud ja ta ise julgeoleku käes . Veel räägiti mehest , kes Reinu maha laskis - nende kätega hoidsin ma püssi , kui teie väimehe surnuks lasksin , rääkinud too Reinu äiale - , kui tegelikult tapeti Rein kõigile teada peres , kuhu oli pandud julgeoleku varitsus . Kes see mahalaskmist oma kätetööks nimetav mees õieti oli , ei selgunud kunagi . Jutt lasti lahti kujutlusi moondama , nii et lõpuks ei saanud keegi aru , kes kus oli ja mis õieti toimus . Mees vähkreb sõimes , kordasin . Jah , vähkreb . Aegade lõpuni vähkreb ja mina olin juures ja mul oli tast kahju . Mul on temast isegi nüüd , kus ma üht-teist tean , ikkagi kahju . Tema valik lähtus arust . See armee võidab , see ei võida , ma hoian võitja poolele . Nii on mõistlik . Ja ridamisi tulid teised otstarbekust silmas pidavad sammud . Mida ma pean nüüd mõtlema , küsis ta minult . Üks mees ... , alustasin uuesti . Ja-jaa , see mees oli nüüd ise ilma aruta ja tema peas toimuv lõpuni saladus . Alfred arvas , et Hilda tuli . Mina olin Hilda . Kogu meie suguseltsis pole Hilda-nimelist naist , aga onu viimastel päevadel olin ma Hilda . See on nii jube , kui sind hüütakse võõra nimega , kui sulle tehakse midagi selgeks , millest sa silpigi aru ei saa - onu käsi olnud pikk , niiväga pikk , et ta seisnud palati teise äärde , sinnani Alfredi sõrmed ei küündinud - , ning onu seletas , et see oli hoopis nii , Hilda , MINA SEDA EI TEINUD , KAS SA SAAD ARU , ET MINA EI TEINUD . Kust nad teada said , Hilda ? Kust nad teada said , seda ma tõesti ei tea . Mina olen , mina olen , oli ta nagu palavikus sonimise vahele hüüdnud . Ja-jaa , sa oled Hilda , oli onu liikuva parema käega rehmanud , ma saan aru küll . Nii segane ma veel ei ole . Ma saatsin teile ju Mari kaudu süüa , aga tookord jäi tema hiljaks . Ma mõtlesin küll , et lähen tagasi , et ma ei oota , kuid lõpuks ootasin ikkagi ära . Saadetis vist ei jõudnudki teieni . Mu oma õde oli ka ju teiega , aga tema pääses . Mõned pääsesid . Ma olin nii vastu palati teist seina , kui üldse on võimalik . Ma püüdsin onule vahele rääkida , aga tema ei kuulnud mind sugugi . Hilda , hüüdis ta , Hilda , tule siia , kuula mind ! Korraks oli talle tundunud , et isegi onu vasak halvatud kehapool on hakanud liikuma , aga siis ta näinud , et mees lihtsalt keeras end jõuliselt sõime servast servani , ning alustas Hilda hüüdmist uuesti . Ta oli palatist välja läinud , haiglast välja läinud , maja nurgast kinni võtnud ning ainult kummargil kõõksunud . Söönud polnud ta hommikust saati midagi . Nüüd , kakskümmend aastat hiljem , teab ta küll , kes Hilda oli . Hilda oli jahitava metsavennapealiku naine ning onu viinud neile Avantuste kaudu süüa . Aga pärast Kolgale järgnenud haaranguid ei olnud kellelegi enam midagi viia . Pealik tapeti , suur hulk metsavendi tapeti , Hilda võeti kinni , ja onu rääkis surivoodil minule , et tema ei tea , tema ei saa põrmugi aru , kuidas kõik nõnda hullusti läks . Onul oli viimastel eluaastatel kombeks endaga valjusti rääkida . Läks mööda õue ja hüüdis , et see ei saanud ometi nii olla . Nii lihtsalt ei saanud olla . Ja kui tema siis juhtunud lähedal olema , oli Alfred justkui ärganud , et tema on ka siin , ning rääkinud edasi midagi töödest või ilmast . Kui palju on Eestimaal neid omaette rääkivaid mehi ja naisi , küsis ta minult . Neid , kes on segased , neid , kelle piinade tausta ei olegi enam olemas . Keegi ei tea , ja kui neidki enam ei ole , on mäletada juba võimatu . Mina usun , ütlesin südilt , et Alfred pole see mees , kelleks sa teda arvad , ütlesin ainult selleks , et ta häält teeks , vastu vaidleks ja arutleks . Alfred oli Kuramaal lahinguid pidades sootuks teised mõtted saanud . Sõda oli talle mõjunud . Rahuaegne vastastikune tapmine , toimugu see varitsuse kaudu või lahingus , näis talle täiesti mõttetu . Sa mõtle vaid , hüüatas ta , just nagu minu sekkumisest tuge saades , onu Alfred oli ainult <arv> sentimeetrit pikk , kandis saapaid nr. <arv> ja tema pea ümbermõõt oli <arv> sentimeetrit . Väikest kasvu mees . Lapsena tundus mulle teisiti . Ta oli alati nii teokas ja salapärane . Rääkis vähe . Otsa ei vaadanud . Seeüle ma imestasin küll , et Alfred vaatas vestluspartnerist alati mööda . Mõtlesin tihti , mis tunne võib tal nii tehes olla . Jah , see on tõsi , et ma ei tundnud Alfredit . Ta ei tea , ta ei tea tänini , kas ta on seda lauset unes näinud või ilmsuses ja võib-olla just Alfredilt kuulnud : kui su ema oleks Kaarlile mehele läinud , oleks sinulgi isa . Keegi ei ütleks , et sul pole vanemaid . Aga näe , VILMA ÜTLES MITU KORDA KAARLILE ÄRA JA NÜÜD EI TAHA TEMA KA SIND . Mis osa on temal , et Kaarel ja Vilma ei saa abielluda , seda polevat ta mõistnud neil kaugetel aastatel arvata . Midagi üteldi , õhk võnkus , vaikus kroogiti kokku , nii et jäi vaid tumepunktiks keerdunud sõlm . On tõsi , et kui asjaolud selginesid nende aruannete läbi , soovitati mul täitsa ametlikult - ametlikult ja kaude , nagu see kokkulepitud tegelikkuses on üldiselt kombeks - asi sinnapaika jätta . Ei , täpselt nii see muidugi polnud . MIDA TE VEEL TAHATE , küsis uurija , kes tõi Kaitsepolitseiameti ametliku vastuse - Kriminaalasja algatamisest keeldumise määruse - isa surma uurimistulemuste kohta mulle isiklikult kätte . Mitte igaühele ei saa osaks niisugune privileeg , oli uurija otse ütelnud . Et äkki räägin või kirjutan veel sellest eksikombel kangelaseks tõstetud mehest . Uurimisameti tähelepanuosutus pidi muutma mu taltsaks . Teie isa ei tapnud mujal kui lahingus - tema oli ideeline - , ning ta kuulnud selles sõnas nagu pilgetki , sest mis ideest sa enam räägid , kui keset okupeeritud maad otsid padrikut , kus hinges püsida . Väga paljud metsavendadest läksid täiesti metsikuks , röövisid kauplusi , poosid ja tapsid küüditajaid ja okupeeriva võimu esindajaid pikkamisi ja piinates - ohoo , hüüdsin mina vahele , nii räägivad tänapäeval ju paljud ! - Teie isa ei piinanud kedagi , kas sellest pole siis küll . Kaarel võttis osa mitmest eraisiku korterivargusest , nagu te arhiivis isegi nägite . Ta oli täiel pilgul uurijale otsa vaadanud ja näinud mehe silmakilelt ennast , nagu ta tol hetkel oli : vana hallipäine naine , kes ei oska ikka veel - ikka veel ! - arhiivides liigelda , istub noore mehe kui peegli ees , sest ei näe peale oma suure mure mitte midagi . Peegel on lihvitud , treenitud ja enda professionaalsest võimekusest täiesti teadlik . Siis oli ta uurijast otsekui läbi vaadanud ja mõõdetamatult pika pausi kestel ühe hävituspataljonlase piinarikkale surmale järgnenud aktsiooni kirjeldust arhiivis nähtud protokolli valgel peaaegu sõnasõnalise täpsusega mõttes korranud : Meie , allakirjutanud , ENSV RJM <arv>. osakonna ülema asetäitja kapten Kruglov , sama osakonna vanemoperatiivvolinik vanemleitnant Kütt ja RJM Paide rajooniosakonna vanemleitnant Pugolenkov koostasime käesoleva akti sellest , et <arv>. novembril <arv>. aastal olime Parts Meeta Peetri tütre pool Põltsamaa rajooni Kaigu külas varitsuses , et kinni pidada Münt Aadama diversantlik-terroristliku grupi liikmeid . <arv>. novembri õhtul kolmveerand üheksa ajal tulid bandiidid , kes olid enne taluümbruse läbi otsinud , tuppa . Enne talust äraminekut avastasid nad meie kohaloleku ja avasid kaasasolnud relvadest tule . Meie poolt järgnes vastutuli . Tulevahetuse järel , mis kestis <arv>-<arv> minutit , tapeti mõlemad bandiidid . Bandiitides tunti ära Münt Aadama grupi liikmed Vihur Andres ja Saar Rein . Meie poolt tulistati välja <arv> lahingpadrunit , bandiitide poolt <arv> padrunit . Meie seas kaotusi polnud . Akti all on kolm allkirja . Edasi järgneb tapetud meeste hirmutegude loetelu , milles hulk kaupluserööve ja kahe Bandiitide hävitamise pataljoni rühmavanema tapmine . Üht neist on mõnitatud ja poodud pool tundi otse kodu lähedal ja Saare Rein , kes ju oleks pidanud Vihuri Andrest ja Mündi Aadamat julgeoleku meelest takistama , on koos teistega tapatöö lõpule viinud . Nii teatab akt ja teisi tunnistusi ei ole . Sellega on Kaarli Omakülapoisi metsast väljatuleku tee kinni pandud . Läks ta metsa , mis motiividel tahes , sel hetkel ja paljudel teistel hetkedel on ta erinevalt Kaarlist käitunud kui metsavend . Jaa , tapmine on tapmine , oli ta uurijale vastanud - Saare Reinu oli noor mees talle ju lausa ise meelde tuletanud - , aga Bandiitide hävitamise pataljoni rühmavanem tegi igapäises ustavusvandes metsavendadega ju täpselt samuti . Temast ei olnud pääsu . Kas te kiidate kõik need teod heaks ? küsinud uurija . Ma ei kiida küüditamist ka ju heaks . Ma ei kiida heaks maa okupeerimist . Kuhu need mehed ja naised siis pidid minema , kui nende perekonnad olid Siberisse viidud või tapetud , oli ta vastanud . Kuidas saab olla nii , et okupatsioonivõimude poolt organiseeritud kuri on ka täna õigeks mõistetud ja neilt , kes vastu hakkasid , nõutakse aru ? Teiega ei saa üldse rääkida . Teie ei kuula mind lõpuni . Te räägite kaupluseröövidest , aga tühjaks veetud kodud ei tulegi nagu arvesse . Vägivaldselt vabatahtlikest mobilisatsioonidest pole te nagu kuulnudki ... Pidage piiri , nii pole ma ütelnud . Ta oli arhiivis vähemasti ühe kaupluserööviga tõsisemalt tutvunud , sellepärast ärritanud teda uurija rahustav enesekindlus eriti . Ega siin sinu isiklikku initsiatiivi olnudki ... Sulle oli lihtsalt vastav eriteade lauale pandud ja nii soostusid sa seda ka lugema , jätkasin mina . Jah , isegi uurimisvastutust on teinekord raske taluda , kui keegi ei tunne huvi ja iga avanev oluseis on seevõrra ohtlik , et võib kaude puudutada igaüht meist , ütles ta ilma igasuguse vastunööketa . Eriteade Aadam Mündi diversantlik-bandiitliku grupi liikme Valdur Saarmase likvideerimisest . - Nii on sõnastatud ühe mehe tapmise lugu . Aadam Mündi ( tapetud ) diversantlik-terroristliku bande , kes tegutses Paide ja Põltsamaa rajooni territooriumil liikme Saarmas Valduri tabamiseks ette võetud agentuur-operatiivsete abinõude tulemusena kuulati üle <arv>. mail <arv>. aastal Paide rajooni Puri külas elav bandiitide aktiivne kaasosaline Taring Tiit , sündinud <arv>. aastal . Ülekuulamisel tunnistas Taring , et töötades kooperatiivkaupluse " Võit " juhatajana raiskas ta <arv>. aasta oktoobris suure summa eest riiklikke vahendeid . Puudujäägi varjamiseks võttis ta vahendaja ja bandiitide abistaja Kase Malle kaudu ühendust bandiit Saarmas Valduri ja bande pealiku Münt Aadamiga , kes tema palve peale <arv>. oktoobril sel aastal teostasid nimetatud kaupluses röövi , varastades kaupa ja raha kahekümne kuue tuhande eest . Pärast kaupluseröövi sai Taring erinevate vahemike järel bandiitidelt raha kolm tuhat rubla . Ülekuulamisel palus Taring anda talle võimalus kergendada süüd ja lubas julgeolekuorganitele anda välja bandiit Saarmas Valduri , keda tundis lapsepõlvest alates ja kellega oli heades suhetes . Arvestades Taringu soovi Saarmas välja anda , värvati ta agendiks pseudonüümiga Ustav ja saadeti Saarmasega isiklikku kontakti otsima . Saarmase otsimise käigus võttis agent Ustav <arv>. mail sel aastal ühendust bandiitide kaasosalise ja abistaja Kase Mallega , kes teatas talle , et Saarmas on agent Ustavat kaks ööpäeva oodanud ja ära läinud . Kase Malle soovitas pöörduda bandiitide kaasosaliste Mirka Mari ja Viiu poole , kes tema sõnade järgi võivad organiseerida kohtumise Saarmaga . Agent Ustav külastas bandiitide kaasosalisi Mirka Mari ja Viiut ning leppis nendega kokku , et nad saadavad vahemikus <arv>.-<arv>. juunini Saarmase agent Ustava juurde , kuid neil päevil ja hiljemgi Saarmas agendi juurde ei tulnud . <arv>. juunil saadeti agent Ustav uuesti Saarmase elukaaslase Mirka Mari juurde selleks , et Saarmas nõustuks agendiga kohtuma . Agent Ustav rääkis meie ülesandel Mirkale , et ta on leidnud piimakombinaadi autojuhi , kes võiks aidata röövijaid , kui piimakombinaadi direktor viib panka suurema summa raha . Mirka rääkis omakorda , et Saarmas tunneb end pärast haavatasaamist kehvasti . Mirka pani ette , et Saarmase ja allika kohtumine võib toimuda nädala pärast Moksi metsa lähedal , kuhu agent Ustav võiks koos autojuhiga tulla . Allikas oli sellega nõus ja ütles , et ootab Saarmast ööl vastu <arv>. juunit . Selleks , et saada bandiit Saarmas kätte elusalt , pandi autojuhiks KGB ametlik kaastööline . Arvestades seda , et Saarmasel oli kalduvus alkoholi pruukida , varustati agent Ustav ja autojuht preparaadiga Neptun <arv>. <arv>. juunil läksid agent Ustav ja autojuht kokkulepitud kohta , kuid selle tõttu , et bandiitide kaasosaline Mirka Mari ei olnud kohta õigesti mõistnud , Saarmast ei tulnud . Seoses luhtunud kohtumisega läks agent <arv>. juuni hommikul Mirka poole ja süüdistas teda , et ta veab agendi oma hooletusega sisse . Mirka rahustas agenti ja teatas , et bandiit Saarmas tuleb kindlasti tema poole . Mõne aja pärast Saarmas ilmuski Mirka poole , kes pärast lühikest asjaolude selgitamist läks kohe asjaliku jutu juurde , küsides , kas autojuht on ustav ja millal saab röövimisele sõita . Allikas tegi bandiit Saarmasele ettepaneku autojuhiga tutvuda ja selgitada välja edasise tegevuse kõik detailid . Kohtumisel äratas autojuht Saarmases usaldust ja teatas , et piimakombinaadi direktor saab raha pärast <arv>. juunit ja oleks otstarbekas marsruut enne läbi sõita . Bandiit Saarmas oli sellega nõus ja sõpruse märgiks jõid nad agendi pakutud pudeli viina , ja pärast seda , kui Saarmas jäi veidi juba purju , anti talle terve pudel viina ( ¼ liitrit ) , milles oli Neptun <arv>. Saarmas jõi selle kohe ära ja pärast veel mõned lonksud viina , milles oli Neptun <arv> , mis oli autojuhil varuks . Pole teada , mis asjaoludel Neptun <arv> ei avaldanud Saarmasele mõju , ta jäi ainult purju ja nõudis , et ta viidaks Paide rajooni , ja hoiatas autojuhti , et see ei tohi kuskil ilma tema loata peatuda . Agendilt võttis ta mütsi ja pani selle endale maskeerimise eesmärgil pähe . Marsruudi läbisõitmise ajal hoidis Saarmas relva laskevalmis ja oli väga ettevaatlik . Umbes <arv>-<arv> minutilise sõidu järel ajas autojuht masina meie operatiivgrupi varitsusse . Agent Ustav väljus autost ülesõidu tõkkepuud tõstma , ka autojuht hüppas välja . Nähes seda , avas Saarmas tule autojuhi pihta ja alanud tulevahetuses ta tapeti . Tapetus on ära tuntud Saarmas Valdur , sündinud <arv>. aastal , illegaal jaanuarist <arv>. Mis Saarmase lapsepõlvesõbrast agent Ustavast sai , kirjas ei ole . Küllap elas mitte-midagi-ei-juhtunud-näoga priskesti edasi . Ütlesin küll nõnda , kuid tundsin end kui tulnukas . Keset suurte riikide heitlusi , pärast Teist maailmasõda räägin mina ühel geograafiliselt saatuslikul maal - alatasa mitme suure riigi mõjuvälja sattuval maal - enesemääramise õigusest , kristlikust kümnekäsulisest eetikast , ah , vaat et aadetestki , milleta lihtsalt ei saa toimuda ühtegi valikut . Räägin , teades , et sõjas otsustab saatuse tihti vaid inimlooma eluinstinkt , päritud närvikombinatsioon , neljale käpale kukkuva kassi paindlikkus . Ma ei saa sinna mitte midagi parata , ütlesin tookord sellele noorele mehele , et pean ajalootarkust - kui see on olemas , kui keegi üldse teab , mis see õieti on - inimese isikliku valikuvõimatuse korral tühiseks . Jah , nad läksid metsa , lootes valida elu , sest kuhu neil enam minna oli , kuidas keegi , kuidas keegi , aga inimnäo kaotust ei saa ma muidugi paratamatuks pidada . Mõlemapoolselt nõnda , kuigi okupatsioonivõimude eelised olid vastuhakkajate hävitamises silmanähtavad . Mina ei tea , tõstsin isegi häält , miks inimene maa peal üldse elab - inimene ükskõik mis rahvusest , nõnda ma mõtlen - , ma küsin seda endalt iga päev ja tean , et ma ei saa kunagi vastust , aga küsimata ei saa ma ometi olla . Ja kui ma pean jälgima , ajahetkes või tagantjärele , nagu nüüd , nagu praegu , pool sajandit tagasi toimunud tapatalguid või reetmisi , kahtlen inimeses kui liigiski . Aga see suur mõte ei aita mind tapetud isa foto ees põrmugi . Kas te olete ikka kindel , et fotol on teie isa , küsinud seepeale uurija , katkestanud hetkeks lauamassaaži ning vaadanud teda pealtnäha huvitult . Et näete , te võite ju ka ise eksida , nõnda vaikis see nägu . Olen küll , oli ta hetkegi mõtlemata vastanud ning jäänud siis tükiks ajaks vait . Kõige hullem on see , et midagi ei ole välistatud . Tema tundis küll fotolt oma isa täiskindlalt ära , kuid lootus ei kao . Kõik on küll täiesti-täiesti kindel , aga - äkki ! Aga äkki juhtus ime , tehti järjekordne trikk ning tema isa , sinu isa , meie isad ikkagi pääsesid . Nad viidi üle mere ja maa , pandi teise nime all elama . Vahel ta mõtleb ehk ( ? ) minustki - mõtleb kindlasti ja ei mõtle ka - , sest kogu kahekümnenda sajandi viiekümnendate aastate algus on aktiivsetest vastastikustest luuremängudest pinevil , hingerahu pärast ei ole tal mõistlik mõtelda , ja ma ei tea , kas olen sellega rahul . Edukaile metsavendade hävitamisaktsioonidele võib ehitada nii mõndagi . Eesti Leegioni mehed , SS-i ja piirikaitsesse mobiliseeritud mehed , Kaitseliidu ja Omakaitse mehed , lihtsalt talupoisid ja -tüdrukud - noored naised , noored mehed , kes mobilisatsiooni- ja küüditamishirmus metsa on läinud . Need viimased on tihti kogenematud ja ajastu - , sõja- ja maailmajagamise taibuta , nii et siin on tööpõld igasugusteks mängudeks lai . Nii oli ta mõtelnud , kui uurija laiali asetatud käed mudisid kirjutuslauda , nagu oleks see vahast . Mudib lauda ning kord lähendab , kord kaugendab keha sellest sulavahalisena mõjuvast esemest . Keha rahutule plastikale vastandubki see ootamatu jutt : oli see ikka teie isa , olete kindel , ja ega seda kolmekümmet inimest hõlmavat metsavendade gruppi pruukinud organiseerituna ju ollagi . Ja mehi , kes maha lasti ja kes auraamatuis kirjas , polnud ka , oli ta vahele ütelnud . Nojah , need ikka olid , uurija südikas hääl oli langenud . See on nii keeruline lugu , ainult agentide toimikud aitaksid . Äkki oli uurija lauamasseerimise katki jätnud . Ja tema oli tekkinud vaikuses ikka veel mõtelnud imele . Mis see minu isakohane ime siis oleks ? Reetmine oleks see ime , oli ta kibeda muigega nentinud . Siis toimunuks kaks imet ühekorraga : Kaarlit päästev ja teisteks tegudeks ettevalmistav surm oleks esimene ime ja teine ime olnuks isa enda kasutamine MGB luures . Sa mõtle vaid , isegi Kaarel rääkis , kuidas kaitseliitlased ja nõukogude sõdurid olid Piira ristil ühe kraavi juures lahingut pidanud ning Meinhard laskis tsikk-tsik-tsikk - Kaarel oli teinud sihtimis- ja triklile vajutamise liigutusegi - kolm sõdurit ahelikust maha . Siis pidi mu isa ju päris täpne laskur olema , oli ta küsinud , ja märganud Kaarliga rääkides esmakordselt mehe elavaid ja isegi nagu tunnustavaid silmi . Kaarel lasknud käed järsult alla ja vastanud : jah , ma olin siis alles kolmteist ja nägin seda lahingut pealt , kuigi isa keelas ja pidime hoidma eemale . Aga Kolgal , aga Kolgal ... ? Ja Kaarel oli taas talle selja keeranud , nagu poleks ta küsimust kuulnudki . Seda imet , isa iga hinna eest pääsemise imet ei saa ma kuidagi soovida , oli ta mõtelnud , kui noor uurija teisel pool lauda vaikis arvatavasti juba pikemat aega . Uurijaga rääkimise - ja ka vaikimispauside ajal - oli ta silmad üle lasknud Kaitsepolitseiameti ametlikust <arv>. oktoobril <arv>. aastal koostatud paberist , mis pidi vastama tema palvele uurida tema isa Meinhard Reiteri surma . Ta luges : Materjalide kontrolli käigus on kindlaks tehtud , et Meinhard Reiter ( sündinud <arv>. <arv>. <arv> Rakveres ) lahkus koos perega oma kodust Kaigu vallast Moora külast <arv>. aastal ning asus end koos abikaasa Vilma Reiteriga okupatsioonivõimude eest varjama , kuna teda kiusati poliitilistel põhjustel taga - tema majapidamine oli kuulutatud " kulaklikuks " koos kõigi sellest tulenevate repressioonidega . Lisaks oli Meinhard Reiter olnud <arv>. aastal Omakaitse liige ning võidelnud ( enne Saksa okupatsiooni algust ) selle koosseisus Eesti vabanemise eest , samuti oli olnud Meinhard Reiter <arv>. aastal õigusvastaselt mobiliseeritud Saksa armee alluvuses tegutsenud piirikaitserügementi . Kuni <arv>. a. <arv>. veebruarini varjas Meinhard Reiter end relvastatuna metsas Põltsamaa rajooni Kaigu külanõukogu territooriumil . — — — — — — — — — — — — — Meinhard Reiteri surm <arv>. veebruaril <arv>. aastal on registreeritud Rapla rajooni Perekonnaseisuaktide büroos tagantjärele <arv>. veebruaril <arv>. aastal surnu abikaasa Vilma Reiteri teate ja Põltsamaa rajooni Miilitsaosakonna tõendi <arv>. septembrist <arv>. alusel . Vilma on lausa olematul päeval oma mehe surmast teatanud , oli ta vahepeal läbi uurija kohalolu ja kõneümina mõtelnud , sest <arv>. aasta ei olnud liigaasta , selle aasta veebruaris oli <arv> päeva . Ja veel oli ta mõtelnud , et Kaarel Kolgamets tuli julgeoleku kutse peale metsast välja septembris <arv>. <arv>. veebruaril <arv>. aastal läkitati Eesti NSV Riikliku Julgeolekuministeeriumi ( RJM ) Põltsamaa Rajooniosakonnast ( RO ) Alaküla Kolga tallu operatiivgrupp ENSV RJM Erioperatiivjaoskonna vanemoperatiivvoliniku riikliku julgeoleku vanemleitnant Morozovi juhtimisel ülesandega üle kuulata taluperenaine Elmiine Vigel koos eelneva varitsuse organiseerimisega võimalike talu külastavate metsavendade tabamiseks . Nimetatud meetmed olid vastavalt RJM eriteatele ette võetud eesmärgiga likvideerida Põltsamaa rajooni territooriumil varjuva okupatsioonivõimudele vastupanu osutava metsavenna Arthur Pihelgase grupp . Edasi oli paberil kirjas RJM ERITEATE PEAAEGU SÕNASÕNALINE Kolga lahingu kirjelduse KORDUS , selle vahega , et tapetuks osutus Meinhard Reiter . Kaarel Kolgamets ei osanud <arv>. septembril <arv>. aastal - kas <arv>. september on tõesti kirjas kui vihje Kaarli igikestvat puutumatust tagavale metsast väljatulekule <arv>. septembril <arv>. aastal - , jah , Kaarel ei osanud seletada , miks tema ja Meinhard Reiteri isikud julgeoleku dokumentatsioonis vahetusse läksid . Meeste äratundmisel valeandmeid esitanud Magda Kolgamets ja Elmiine Vigel on tänaseks surnud . Niisama lihtne see ongi , oli ta just nagu läbi silmadele langeva hämarliniku mõtelnud ning lugenud edasi : Operatiivgruppi juhtinud Anton Morozovi seletusest nähtub , et RJM operatsioonide eesmärgiks oli nn. bandiidid ehk metsavennad kinni pidada ja alles juhul , kui osutatakse vastupanu , nad tappa . Muud sisulist juba nimetatud dokumentidele A. Morozov ei lisa . Bandiitide hävituspataljoni - Siin on Valmar Varenik Bandiitide hävitamise pataljoni nime kirjutanud valesti , ütlesin vahele . - rühmaülema Jüri Konksu seletuse ning julgeoleku dokumentatsiooni põhjal oli tema kaasatud operatsiooni operatiivgrupi teejuhina , ning lahingust osa ei võtnud . Muidugi , tõmbas valge lina ümber ja ootas lagedal väljal - sest Kolga talu asus keset põlde ! - lahingu tulemust või jõi toas koos Elmiine Vigeliga kohvi , oli ta tõusvat absurdi- ja protestitunnet enda sees üritanud maandada . Ja kui lahingukära vaikinud ja surnuid hakati üle lugema , kirjutas Bandiitide hävitamise pataljoni rühmavanem Jüri Konks vahetatud mehe surmaaktile ja relvaekspertiisile alla . Ka tema , kes ta mõlemat meest lapsepõlvest saadik tundis , kinnitas oma allkirjaga , et minu tapetud isa , Meinhard Reiter , on Kaarel Kolgamets . Tal ei olnud hirmugi , et pettuse väljatuleku korral ootab teda karistus . Jüri Konks oli ainult teejuht , nii on RJM-i eriteates kirjas ja ta ise tunnistab ka , et ta oli ainult teejuht ega tea lahingust midagi . Ei ole mingit põhjust tema tunnistust kahtluse alla panna , seletanud uurija . Jüri Konks oli Bandiitide hävitamise pataljoni rühmavanem , see ütleb ju kõik , oli ta hüüdnud , okupatsioonile vastupanu osutav metsavendade grupp oli otsustatud likvideerida , ta oli sõrmega vastavale sõnale Kaitsepolitseiameti vastuses tähelepanu juhtinud . Jüri Konksu nimi on tapmisakti all , ta ise on oma allkirjaga kinnitanud meeste vahetamise . Ta peab ju seda seletada oskama ? Jüri Konks täitis ainult käsku , vastanud uurija , ja talle oli tulnud meelde , et Kaarel ütles kord täpselt sedasama . Ja Kaitsepolitseiameti lõppjäreldus kinnitas vaid seda , mida arhiivis nähtud julgeolekudokumendidki : Seega kogutud materjalide alusel hukkus metsavend s. o. relvastatuna NSV Liidu okupatsioonivõimudele vastupanu osutanud Meinhard Reiter <arv>. veebruaril <arv> Alakülas Kolga talus relvastatud kokkupõrkes NSV Liidu okupatsioonivõimudega . Materjalidest ei nähtu , et toime oleks pandud tsiviilisikute tapmist ega muid inimsusevastaseid kuritegusid , nagu see on sätestatud KrK § <arv>' lõikes <arv> ning selles viidatud rahvusvahelise õiguse normides . Seetõttu ei ole kuriteosündmuse puudumisel võimalik M. Reiteri avalduse ning selle kontrolli käigus kogutud materjalide põhjal kriminaalasja algatada . Lähtudes eeltoodust ja juhindudes KrMK § <arv> lg <arv> p <arv> , § <arv> lg <arv> ja <arv> , <arv> määras <arv>. Keelduda kriminaalasja algatamisest KrK § <arv> ? järgi . <arv>. Koopia käesolevast määrusest saata avaldaja M. Reiterile . <arv>. Saata koopia käesolevast määrusest Riigiprokuratuuri järelvalvet teostavale prokurörile A. Blumenfeldile . Määruse koostas : Valmar Varenik ( allkiri ) Sain nagu nuiaga pähe , ütles ta mulle . Metsavend oli ühe suleviipega - õieti trükitud sõnaga - muudetud tsiviilisikust sõduriks ja teda võis ka sõnaliselt tappa nelikümmend kuus aasta hiljemgi . Hiljem otsisin ma talle vastava paragrahvi välja : § <arv> ? <arv>. lõige on niisugune : § <arv> ? . Inimsusevastane kuritegu ( <arv> ) Inimsusevastaste kuritegude , sealhulgas genotsiidi toimepanemise eest , nagu need kuriteod on määratletud rahvusvahelise õiguse normides , s. o. tahtlike tegude eest , mille eesmärk oli täielikult või osaliselt hävitada rahvuslik , etniline , rassiline , usuline , okupatsioonirežiimile vastupanu osutav või muu sotsiaalne grupp , sellise grupi liikme tapmise või talle raske või üliraske kehavigastuse või vaimsete hälvete tekitamise või tema piinamise eest , laste vägivaldse äravõtmise , relvastatud ründe , okupatsiooni või anneksiooni korral põliselanike deporteerimise või väljasaatmise , majanduslikest , poliitilistest ja sotsiaalsetest inimõigustest ilmajätmise või nende õiguste piiramise eest - karistatakse vabadusekaotusega kaheksast kuni viieteistkümne aastani või eluaegse vabadusekaotusega või surmanuhtlusega . [ Minu sõrendused - M. Reiter . ] Ma lugesin koodeksiparagrahvi uuesti üle ja võrdlesin Valmar Vareniku koostatud määruse tekstiga ega saanudki aru , mida see Kaitsepolitseiameti poolt väljastatud ametlik paber sisuliselt tähendab . Nii et Eesti okupeerimine , küüditamised , vangilaagrisse saatmised ja metsavendade tapmised on seaduslikud tänase päevani , ja need , keda poliitilistel põhjustel taga kiusati - ta oli vedanud uurijalt saadud paberil sõrmega jätkuvalt ridade järge - , oleksid pidanud minema end ise üles andma , oli ta uurijale kriminaalasjast keeldumise määrusest endast valitud kohti ette lugenud . Ärge pöörake teile isiklikult kätte toodud ametliku vastuse sõnu pea peale , oli uurija pärast äkilist ja samal hetkel mahasurutud hääletõusu vastanud . Mida see siis tähendab , oli ta mõtelnud ja vaadanud vastas istuvale mehele otse silma . Kas Arhiivimees on siis Kaarel Kolgametsa protežeerijana andnud oma alluvatele korralduse , kui kaugele tohitakse mu isa surma uurimisel pärast Kaarli autasustamist ülepea minna ! Siis peaks ametliku vastuse koostaja , politseidirektoriks tituleeritud Varenik ja vastas istuv uurijagi Harry-Ott Trabandi - ohhoo ! ta nimetab esimest korda seni hoolikalt Arhiivimehe pseudonüümi taha varjatud nime ! - jah , Trabandi kaudu Eesti Vabariigi ordeni saama selle eest , et kõigi Kolga lahinguga seotud inimeste aru ja suu jääks teatud piiri taha kinni . Tõesti , Meinhard Reiter on ebamugav mees pärast surmagi . Mis riigis me õieti elame ! Me elame jumalariigis , kuid usume kirikut , vastas ta endale . Mina istusin palmipuudepühal ühes Austria külakirikus ja lugesin oma meieisapalve lõpuni , alles siis mõtlesin , miks jumalapoega võeti vastu kui kuningat . Mina olen Meinhard Reiteri laps ega saa tagasi sündida , minu lindprii seisus on igal paberil - ka selles Eesti Vabariigi uurimisameti vastuses - silmaga näha . Mulle ei antud kuigi pikka mõtlemisaega , seletas ta edasi , sest uurija oli mehise vaoshoitusega jätkanud : Mina metsavendi ei alahinda , nemad olid võitlejad ... ... ja Nürnbergi protsessi järgi ei kuulu nende tapmine tsiviilisikute vastu toimepandud kuritegude hulka , küsisin jahmunult . Et kui oli lahing , siis ... Täpselt ! Kas te üldse teate , et niisugused protsessid ei vii kuhugi . - Ma ei nõua ju praegu protsessi , otse karjusin vahele , aga uurija ei kuulanud mind . - Ka OLETATAVAL tapjal on õigus kaitsele ! Nõnda see noor mees just ütles , sest rääkis peaaegu peatumata ega lasknud minul end segada . On , on , on , hüüdsin ma uuesti vahele . Mina ei taha Kolgat korrata . Kas te siis tõesti ei taipa , et surnud mehe au ka midagi tähendab ! Kui Kaarlile poleks antud ordenit , ei ärritukski ta ehk nõnda kui praegu . Just uurija ametiau puudumine tekitas kes-teab-kust esilekerkinud sõnatut raevu . Orden on ju au märk . Kas Eesti Vabariiki isamaana enam ei tajuta , kui iseseisvuse eest langenute elu ja au on sel konkreetsel juhul jaburatele mälestustele ordeni andmise läbi muudetud tühiseks ? Ja kui see pole ainult üksikjuhtum ? Valjusti oli ta küsinud : Oskate te seletada , miks Kaarel Kolgamets oma mälestused kirjutas ? Mis valu teda tagant sundis , kui nüüd on selgunud , et miski ses kangelasmeele kirjelduses ei vasta tõele ? Ma ei tea . ( Öeldud järsult ja mehiselt . ) Mida Kaarel Kolgamets pärast mu isa surma tegi ? Näiteks <arv>. aasta jaanuarist kuni sügiseni <arv>. Ma pole seda uurinud . Ta oli vait jäänud ja endalegi ootamatult mõtelnud : Aga äkki ongi tegemist väga laiaulatusliku operatsiooniga - sellele oli uurija pärast esmakordselt materjalidega tutvumist vihjanud - , kuid siis tuleks seda operatsiooni vaadelda kahel täiesti erineval tasandil . Üks tasand puudutab jahti Arthur Pihelgase ja hiljem Aadam Mündi juhitud metsavendadele , nende tapmist või kinnivõtmist , teine Kolga lahingu meestevahetust ja midagi , mis sellele vahetusele järgnes . Uurija järsk vastus Ma pole seda uurinud oli ta meeled ja mõtted äkki erksaks teinud . Tähendab , on , mida uurida . Ei taheta uurida sellepärast , et just Trabant on Kaarel Kolgametsa Kotkaristi IV järgule esitanud ega taha oma vea ilmsikstulekut . Teine põhjus on esimese järg , sest Kaarli metsavennaelu viis viimast aastat on sama hämarad kui esimesed . Ja siis , täiesti aru saades , et uurija on tema arutlustest ja rünnetest tüdinud - mis saaks siis , kui kõigi tapetute järeltulijad selgust otse nõudma hakkaksid ? - , oli ta viimse piirini väsinult küsinud : Ja kuhu mu isa maetud on ? Teie isa , ütles uurija rõhukalt , viidi julgeolekumaja puukuuri ja öösel sealt metsa , metsavennad maeti salaja , et hauakohtagi alles ei jääks . Te ju teate seda ? Vaatasin ja vaikisin . Muidugi teadsin . Miks ma ei teadnud . Elu on püha , seletas uurija mulle . Kõnekäänd ütleb , et surnud matavad ennast ise . Hauakivi paneku koha näitavad teile ehk need , kes tema matsid . Kui vaeva näete , kui jutule saate . Teile võidakse öelda rohkem kui mulle . Jurist , kes mind uue aja kommetega kurssi viis , oli tõesti kolmekümne viie aastane . Mis on minu elu tema kõrval , kui ma ei tea ajaloo toimimisest midagi . Nii lihtne seletus , nii lihtsad on aastakümnetetagused mõrvad . Mis ma sulle ütlesin , ohkas ema ilmega , nagu vaataks imikut , hoia suu kinni ja lase neil rääkida . Mis sa uurid ? Sa võid peksagi saada , kui aina torgid ja küsimusi esitad . Tema igatahes ei mäletavat enam midagi . Ja minu osaks on uned . Ennäe - maapealset õiglust ikkagi tahan . Mõtlesin isale , süütasin küünla , jäin magama ning nägin unes presidenti . President tuli ise mu koju . Ma polnud veel ärganud . Kui president tuli , võpatasin unest üles ning hakkasin kurtma . Nii ja nii on ja oli kunagi , aga tõde ja õiglust ei saa kuidagi kätte . President on pikk mees - võib-olla ainuke pikk mees lühikese ajaloo kestel , sest iga hetk võime pimedusse tagasi kukkuda , miks muidu ma niitmist nii hoolsalt harjutan - , president silitas mu pead ning ütles , et mõistab , vägagi mõistab . Ja mu kodutõestust mõistvat ta ka . Kõik ilmalaanen laiali , tahtsin ma laulda , kui president uuris mu pabereid . Minu alateadvus ei ole kunagi korralikult riides . Mu alateadvus pole ka alasti . Ikka kas lilleline või muidu kirju öösärk on alateadvusel ümber . Öösärk ulatub varvasteni . Selles ma siis presidendiga rääkisin , käsundusohvitser vaatas pealt . Kodune oli . Kohtumispaik ikka samas majas , kus seitseteist aastat olen elanud : laiad tugevad müürid , üle kolme meetri kõrgused laed , aknalaual võib lausa istuda . Klaasid on kahekordsed ja raamid ka . Tolmu oli palju ja segadust . Mitte korter , vaid kolikamber rohkem . President uuris pabereid , kuulas mind - see oli nii loomulik , et ta mu kutsumise peale otse koju tuli ! - ja kordas mitu korda , et mõistab , et järeldused on õiged , et päris tark tüdruk olen , ainult pangu ma end nüüd riidesse . Teha pole siin midagi , teha pole sul midagi , aeg teeb ise , ütles president . Presidendil oli käes pakk ajalehti , oli neid vist äsja lugenud , lehtedel oli loetud välimus . Ja pikk mantel oli temal ka . Kui soovitused kõik antud , hakkas president minema . Siis mõtles veidi ja võttis taskust peotäie raha - unes tundus nii loomulik , ilmsuses ehmatab , sest raha tähendab tüli - , kas tahtsin või ei tahtnud , kuid silm kleepis end rahasse kinni . Seda on alati nii vähe ja nüüd terve nutsak peos : kümnesed , kahekümne viiesed , isegi ühekrooniseid oli . Väike tüli , mõtlesin pärast . Väikese tüli ettemääratus ilmus seal unes , kui president mind kodus külastas . Aga siis ei mõelnud ma midagi . President läks ja käsundusohvitser ka . Uksel veel silitas pead . Käskis juuksed lühemaks lõigata , salgud olid õlgadeni . Nii pikki juukseid kandsin lapsena . Kui vana ma unenäos presidendiga kohtudes olin , enam ei mäleta . Õiglust tahtsin , seda mäletan . Kurtsin millegi üle . Ja siis oli president läinud ja uni otsas . Akna taga linnud , päike ja kastest kuivav rohi . Ma elan nüüd suviti siin , aga unedes vahetan paiku . Kord oli nii , et pea sees oli süsimust taevas täis sakilisi välke . Aju sisemust nägin . Välkude hääletut sähvimist . Aju on masin . Aju oli lühises . Kui sellest õudusest ärkasin , ei teadnud enam , kus olen või olin . Mu keha lamas millelgi , aga mis paigas , mis toas , mis ümbruses , seda mõistus ei teadnud . Püüdsin liigutada kätt , haarata seinalambi lülitist , aga käsi ei tõusnud , ei mõistnudki enam , kus on lüliti . Lamasin liikumisvõimetuna keset pimedust , ei suunda , ei valgust . Tahtsin karjuda , kuid häält ei olnud . Isegi huuled ei liikunud . Kes ja kus ma olin viis või kümme sekundit ? Mis igavikus ma olin ? Päris ime , et unest ärganult tõusin lõpuks uuesti ellu , mööbliga tuppa , valguslampide alla . Veel suurem ime on , et lõpuks siiski kirjutamisseisundis , tähed kui elusad olendid valges paberis seemneks sees . Siin ja nüüd pärast presidendi lahkumist tuli see meelde . Too unenägu sellesse ärkamisse ja meelde , kui president on ammu läinud . Mis see siis on , mõtlesin . Jumalale ma juba ei kurda . Jumalale ei kaeba ma kunagi . Palun lihtsalt . Meieisapalves loodan unesse rahu . Järgmisse päeva rahu . Kõik õiglused ja ebaõiglused pole jumala arutlusaine . Tema on määranud saatuse ning minu asi on , kas leian üles need vastuhaku ja elulootuse augud , mis on jäetud igaühe tarbeks kangasse sisse . Selle teadmise tõttu ei palu ma Jumalalt kunagi , et ta teeks õigust , tasuks või leevendaks . Jumala hooled on teised . Kui Jumal mind ennast paluda lubab , on just see tema hoolivusmärk . Olen hingekirjas , olen ilmakirjas ja maa peal , rohkemat tahta on ajalik äri . Kui oma maja laial trepil öösiti seisan ja vaatan kõrgusse , tähtedetagusesse põhjatusse , mis aina kerkib ja kerkib , nii et vahel haaran uksepiidast kõhedust tundes kinni - nagu oleks piit see ankur , mis lendutõusmisest päästab ! - , ei mõtle ma jumalale erilisemalt kunagi . Need tähed , see ilmaruum on jumala loodud ja küllap siis möödaminnes ma isegi . Aadam ja Eeva kirjutatakse kodutute puhul alati väikese tähega . Suureline oleks rohkem tahta . Alles kaua aega hiljem tunnistas ta mulle , et tegelikult ei ole ta ühelegi nõuandjale pahane . Ta otse imestavat , kui tugev on tema enda silmapimedus : fotol olevat ema jalge ees asuvas seljakotis olnud marjad , tema näinud , et leivad . Vaatasin fotosid läbi luubi , aga marju ei näinud . Nii polevat ta ka tähele pannud , et pärast Kaarli ja Meinhardi punkrist lahkumist , pärast Kolga lahingut , tuli samale punkrile täpselt rihitud haarang . See oli ime , et nad pääsesid , õhanud Kaarel . Ju nad sellepärast pääsesid , et ka mina aitasin seda punkrit ehitada . Ehitades palusin ma Jumalat , et Kõigevägevam meid hoiaks , oli kaustikust ette lugenud Kaarel . Fotod on tehtud pääsemisjärgsel suvel . Fotod ei ole tehtud salaja . Neis on elujoovastus , ütles ta . Seal pummeldati ja tantsiti , arutati , mis keegi teeb , kui kinni kukub . Tögati ja visati üksteise üle nalja . Kui keegi ütleski - ütlejad võisid olla naised , arvas ta , naistel on ohutunne tugevam - , et ärge möllake , äkki ikkagi pääseme eluga , oli üks juba üheksa aastat metsas olnud mees hõisanud : MA TAHAN ELADA PRAEGU , PÄRAST TULGU VÕI VEEUPUTUS ! See , mida Ameerika Hääle raadio lubas ja õhutas , tundus <arv>. aastal juba pilkena . Teed olid valvajaid täis , inimesed hirmul ja haaranguist tüdinud . Surm tantsis metsades ringi kui pöörane . Võib-olla üksikult olijail oli veel lootust , lisas ta vahele , suured metsavendade salgad võeti kinni või tapeti viimseni . Nii ta arvavat , tema , kes ta neis punkrites tagantjärele veel mõtetes elab . Seegi , mida Kaarli mälestused võltsivad või arhiivid nüüd välja annavad , polnud veel teada . Tulevik puudus täiesti . Vaid praegune elu oli teada ja kes tahes julgeolekus murduv mees või teadeteviija veel üsna samasugune metsavend kui teisedki . Selle vahega ehk , et kui Kaarel Kolga lahingust pääses , oli meestele tulnud meelde , et ta just lahingu eeli päevade kaupa ringi trampis ja teised ei teadnud , kus tema õieti käis . - Nii oli talle Vilma millalgi rääkinud . - Juurelda polnud ju nagunii aega : ikka vaid haarangud , tulevahetus või hoiatuste peale põgenemine , ja need vahepealsed mölluhetked polnud muud kui pidu katku ajal. Tal olevat imelik mõtelda , et mehed ise vast kõiki fotosid pole näinudki . Meie näeme , meile vaatab üks allakolmekümneste kamp piltidelt naerukalt vastu , just nagu ütleksid kõik ja kooris : Vaadake meid , kas me pole toredad poisid . Ja Vilma naeratab ja kaks naist muhelevad seal veel . Suur kartulihunnik osutab , et mehepojad tahavad varsti süüa . Elujoovastuse hetked , kannustav hirm ja meeleheide on jäänud kaadri taha , mälestuste udusse , millest Vilmalt kuuldud vihjete kaudu üritab luua olmetõest pilti , kuigi ta teadvat , et Vilma nutt ja vaikimine ( tummus lausa ) on kõige tõesem tunnistus sellest , et ta ei räägi pooltki sellest , mis toimunud . Ja mehed olid poseerinud relvadega ja ilma , ülikange olnud meeste enesejäädvustamise tung . Et kui neid enam ei ole , on vähemalt fotod . Ta olevat kunagi Vilma üle nalja visanud , kui too rääkis , et kõik ta mehed on alati olnud ühepikkused , jah , ta oli Vilmalt tookord küsinud , kas te lõite mätaste vahel siis tantsu , et isa lühem kasv on nii häiriv aastate tagantki . Nüüd teadvat ta , et mätaste vahel löödi tõesti tantsu , ainult et Vilma tantsis Kaarliga . Nii HÄBEMATULT NOORED OLID NAD , ET LÕID SURMA EEL TANTSU , rõhutas ta . Haarangute vahepeal elati tormilist elu , võeti hetkedest viimast , ütles ta mulle . Pohmellide hommikud tekitasid tüli . Ta uskuvat , et ka tülid olid , vastastikused kukevõitlused , tulistamised ja joomingujärgne ägedus . Ma palusin tihti ühelt ja teiselt , et laske mind välja , aga Vilmale oli lubatud kuul selga lasta , kui ta palju viriseb . Meest enam naist kaitsmas ei olnud . Nii hakkaski Vilma Kaarli kaelast kinni , ja kui Kaarel ta lõpuks salgast end eraldi varjama aitas , usaldas Vilma meest täiesti . Kaarel oli kena mees , teatas ta vahepeal mulle . Oma isa kohta ei võivat ta muud ütelda , kui et ta on isa . Kaarel tegi ka häid fotosid , poetas ta pika hambaga . Kui ta need fotod , mis Kaarel ta isast ja Vilmast paar aastat varem tegi , kord kätte saab ( kord kätte saaks ! ) , võivat ta rohkem ütelda . Isa jääb alati isaks , muigas ta kõvera suuga . Isa jääb isaks isegi siis , kui kõrgetel kontsadel tantsiva naisega paistab ühepikkune . Kodukiriku altari ees olevat isa olnud Vilmast viis sentimeetrit siiski pikem . Seda pidulikku hetke olevat Vilma talle meenutanud , et tütar mõistaks kristliku laulatuse tähendust . Kelle naine sa seal metsas õieti olid , nähvanud ta emale südilt vastu ning telefonitoru langenud väga aeglaselt hargile . Olevat suur vahe , kas toru visatakse või pannakse hargile viivitamisi ja aeglaselt , just nagu mõtleks telefonitoru ise , kas katkestada ühendus või lasta kõnelusel jätkuda . Temal nimelt olevat kogu aeg tunne , et asjad ja taust mõtlevad selles loos palju sügavamalt kui inimesed ise . Telefon mõtlevat , kui Vilma ei oska ootamatuse tõttu enam sõnagi vastata . Tema enda telefon ei mõtlevat , temal mõtlevat vererõhk ja et ta ühtegi silpi ega ohet ei taha kaugliinide vahele maha pillata , on ta telefoniarved nii suured , et maksmisel peab ennast kas või pantima . Muud mul ju ei ole . Ainult ma ise . Kes minu eest raha annab . Mu nahkki on suurest oletamisest auklik ja sõre , täiesti väärtusetu olevat ta nahk , lambikuplitki ei saa sellest teha . Vilma olevat talle ka seletanud , et protokollidesse pandi tihti midagi muud , kui tegelikkuses räägiti . Metsast välja tulnult olevat ta ühe ülekuulamise juures olnud ning ülekuulatavalt otse küsinud , miks ta end süüdi tunnistab , kui ta süüdi ei ole . Ja too mees olevat vastanud : Nad ju peksavad muidu mu surnuks . Siis oli Vilma juttu tekkinud ehmatuspaus ja ta oli kiirustades lisanud : see oli täiesti era-asi , metsavendadega pole sel midagi tegemist . Ja tema - ja tema ja tema ! - oli sõnasabast seekord kinni saanud ning küsinud , mis ülekuulamine see niisugune oli , kus Vilma sai juures istuda , ülekuulatavaga koguni rääkida . Vilma oli jälle toru hargile visanud , kuid enne jõudnud karjuda , et tütar ajavat ta oma küsimustega hulluks , otse Seevaldisse kihutab ema . Ta olevat kaua kinnist signaali kuulanud ja tundnud , et telefon tunneb talle kaasa . Annab millestki märku ja tunneb kaasa . Võib-olla tunneb telefon Vilmalegi kaasa , arutles ta edasi , sest vaevalt ma näost näkku oleku korral suudaksin olla nii järjekindel ja karm . Sest Vilma juuksed olevat üleni valged ja ta nutvat hirmsasti . Nutu koha pealt olevat ta eluaeg nõrk olnud . Ja kuigi ta Vilmaga rääkimist kunagi ette ei planeeri , jõudvat nad lõpuks ikka pisarateni välja . Ta ise nutvat vähe - ma ise nutan vähe - , tema pea panevat ringi käima surmajoovastus . Sest mida muud ta jahib kui surmaeelset täiest kõrist tulevat karjet . Huilgamisele on vägisi peale pressitud rõõmu jäljendav hõise . Selle rõõmu , et oled veel elus , tunned , kuis veri soonis suriseb . Kui püssid ei paugu ja haarangut pole , vihiseb veri ja kõri teeb häält . Tema teadvat seda ja sellepärast ei räägi ükski tasandav nõuanne ta sisetundele vastu . Tema uned mõtlevat riiklikult . Ta ise mitte . Tema lihtsalt teadvat , et need , kes mullas ja pildil on lõpuks kõik peale mõne erandi mullas ikkagi . Jah , ta teadvat , et kõik on juba ette mullas . Mullast oled sa võetud ja mullaks pead sa saama , see olevat nii üksüheselt mõistetav , nagu kattuksid sõna ja tegu nii täiuslikult , et isegi õhk ei pääse vahele . Kui ta sedasi nende surmalemääratute seas on ja igaüht veel nimepidi - veel nimepidi , sest fotode all on nimed ju kirjas - kõnetab , mõistab ta , kui tühised on ta enese sõnad , tõetunne ja arusaamine . Maakodust oli ta veel kord helistanud Vilmale , et nüüd - pärast mitmekuiseid kõnelusi - võiks too ometi midagi ütelda . Ta oli helistanud pärast seda , kui unenäokass oli keeranud end ümber ta pea kui karvane müts . Ma ise olin kogu aeg jumala alasti , ütles ta , ainult pea oli kuuma kassmütsi sees . Igal pool , kus iganes ta vahepeal käis - tänaval , poes , maakodu aias - , oli ta alasti , elus kass tihedalt mütsiks peas . Ta oli taibanud küll , et midagi on valesti , aga et kõik tema riieteta olekut tavaliseks pidasid , ei ole ta peale haavatavuse tundnud midagi . Jah , ta oli Vilmale helistanud , et Juta ei saanud Meinhardit kuidagi ära anda , sest isa pere hoidnud ju kokku . Öelnud ja mõelnud : lõpuks on kõik võimalik . Ajasõel ei pea vett . Maailmas pole enam midagi kindlat , kui pereliikmedki mängitakse üksteise vastu . Mina pole öelnudki , et Juta reetis , vastanud Vilma . Kui Kaarel ja Meinhard Kolgale läksid , pidid nad enne Juta poolt läbi minema . Kaarel rääkis , et küllap Juta lobises kogemata Konksu Jüri vennale , et nad Kolgale lähevad . Juta oli jutukas ja võib-olla ka oma vennale kade . Konksu Sander oli avalikult teada NKVD mees ja Juta naaber . Kuidas see täpselt oli , mina ei teadnud siis ega tea ka praegu . Sander oli sageli Juta pool . Võib-olla luuras sel õhtul ka . Kudusin Jutale valge d ( empri . Tegin hästi peene ja tiheda koega , ning lastele mõned paarid sokke ja kindaid . Meil oli ikka suhtlust ka , et kui Juta mingit toidukraami kaasa paneb , oleme meiegi midagi vastu andnud . Siinilmas ei saa midagi tasuta . Mida Reiterite pere ühtehoid õieti tähendas , oli ta Vilmat kuulates hakanud mõtlema . Mida ma nende koosmeelest tean ? Enamasti on rääkinud sellest Agatha kunagi , kui olin laps . Peres oli viis last : kolm õde ja kaks venda ja abiellus neist ainult üks . Sinu vanaema see ühismeelsuse murdja oligi . Kui ma olin kolmeteistkümne aastane , rääkinud Agatha , kogusin kord heinateo ajal oma õed-vennad - ja neid oli rohkem kui Mooral - kokku ja ütlesin , et anname tõotuse jääda igaveseks ühte . Isegi vanemad vennad tõotasid , nii lapsikud alles olime . Ei läinud viit aastatki , kui vendadel olid pruudid ja varsti naised ja meie Vilmaga samuti mehel . Mooraküla Reiterid ei tõotanud vist küll midagi , kuid kokku nad jäid . Olid pisut teistsugused inimesed ju ka . ? Targad inimesed olid . Ja minu silma järgi muidugi vanad . Ei teadnud ma siis uneski arvata , et Vilma kaudu saame hõimlasteks . Jutat ja Meinhardit kohtasime pidudel küll - ealt olid nad meile enam-vähem sobivad - , kuid peale tantsimise lähemat suhtlust ei tekkinud . Mooraküla noored võtsid osa näitemängudest , käisid laulukoorides , kuhu meid ei lubatud . See on kasutu ajakulu , keelas meid ema . Ainult tantsukursused tegime koos teistega läbi . Ja vahel harva lubas ema meid mõne kaugema küla pidule . Meinhard ja Juta olid alati kohal . Meinhard muidugi rohkem , Juta vähem . Juta läks ka õige varsti mehele . Meinhard oli iseäranis hea tantsija ja tüdrukud elevil , et keda ta võtab . Ta ei tantsinud ka nagu teised . Meinhard ei teinud midagi nagu teised , silmadki olid tal iseäralikult sumedad . Meil tants kohe sobis . Aga eks rääkinud nii teisedki tüdrukud . Meinhardiga tantsisid nad ka ise paremini kui muidu . Iseäranis põnev oli Meinhard pärast sõjaväeteenistust . Munder oli uhke - ta teenis ju ratsaväes - ja kapral oli ta seal ka . Eks Vilma võib sulle palju rohkem rääkida , kui mina mäletan , sest pärast seda , kui nad kolm kuud olid pidudel tantsinud , tuli Meinhard meie emalt tütre kätt küsima . Vilmalt muidugi enne , kuid et vanematelt ka , see oli tolle aja komme . Mis iseäralikkus siis Mooraküla Reitereid abielluda ei lubanud ? No kust ma seda tean . Seda olen kuulnud , et vana Reiter oli nooremana ütelnud : kui teie ei võta mu õdesid , siis mina ei võta ka teie õdesid , olgu nõnda . Vana Reiter olnud noorest peast sihvakas peene kondiga poiss , tume pahmakas juukseid peas , kitsa näo ja kongus ninaga . Suitsetas piipu , kui ma õigesti mäletan . Meie nagu kartsime teda tema uhke meele ja kiirete hobuste pärast . Õed olid inetud ? Ei olnud . Üks neist ikka väga ilus - sinu vanaema oli lihtsalt kena - , aga midagi neis oli , mis tegi selle ebavõrdsuse vahe sisse ja ega nad väga püüdnudki teiste meele järgi olla . Külapidudel nemad igatahes ei olevat käinud . Elasid rohkem oma pere ja suguseltsi sisse . Naised kudusid kangaid , tegid imekaunist käsitööd . Ma pole midagi sellist enne ega pärast näinud , ja kuigi Vilma mehelemineku ajaks oli vanainimeste elamine üsna lohakas , oli kappides endiselu uhkust ja au küllalt . Kust sa tead ? Eks me vaadanud järele , kui Vilma juba seal , võtsime kappidest välja . Ja sinu vanatädi jälgis meid , lõug toetatud ristatud kätele , käte all kepp . Tal olid siis juba jalad haiged ja liikus vähe . Tead , kui ta siis meie õhinat jälgis , ja meie arvasime oma nooruses , et ta meid tähele ei pane , ütles ta äkki midagi meie jutu vahele ja me saime aru , et ta oli meid kogu aeg vaikselt uurinud . Me ehmatasime algul ikka väga ära . Vanatädi istus voodi veerel , näe , käed sedasi kepil ja lõug kätel - Agatha näitab poosi ette - , ja siis ütles midagi järsult ja selgelt . Ega tema pikka juttu ei teinud . Ei ! Oli vana küll , kuid mõistus oli terane . Mis ta siis ütles , kui teie käsipidi kappides ? Ta oli üleolev , isegi kõrk . Meil oli ju täisõigus vaadata , mis neil seal on , sest Vilma oli nüüd selle talu perenaine ja võis igat asja kui oma puutuda . Mina olin lihtsalt uudishimulik . Minu õde ja Reiterid ! Muidugi tahtsin ma teada , mis mu õele nüüd kuulub . See abielu oli ikka selge üllatus . Kolm kuud käisid ja kohe altari ette . Lapsesaamise ohtu kiirustamise põhjusena ka ju polnud . Sina sündisid kaks aastat hiljem . Ta ei mäleta , mis ajast see jutuajamine pärineb . Igatahes enne , kui ta küsima hakkas . Keset küsitluste epideemiat peaaegu unustatud jutt , mida nüüd on hea Agatha hilisemate seletustega võrrelda . Mida ma Vilma kaudu pere koosmeelest tean ? Et ühe tumedat verd ja kongus ninaga hobusekasvataja juurde tuli kord tema leseksjäänud õde kahe lapsega , ja see mees , lapsendanud neist ühe , toitis , kattis ja koolitas mõlemat . Pani õetütre mehele , andis kaasavaragi ja et õetütar sai ka oma emalt kaasavaraks linnamaja , oli Juta varanduslikult täiesti respekteeritav pruut . Lapsendatud poiss päris talu . Pärast vanaonu surma nõudis õde , et vend maksaks kaasavarale lisaks teatava summa , nagu oleks peretütar temagi . Kui Vilma talle sellest millalgi rääkis , ei olnud ta uskunud . Mispärast nõnda , oli ta küsinud . Kas Jutal ja Meinhardil polnud seda omavahelist usaldust , mis vanaisal mõlema suhtes ? Neid nõudmisi tulnud nii palju , ju siis Meinhard leidis , et nõnda on kindlam , vastanud Vilma . Enne mind see oli ja ega see leping palju ei lugenud , Juta oli alatasa siin ja võttis muudkui kappidest kangaid : lapsed vajavad , teil on küll , teie olete rikkad ja minul ei ole midagi . Kelle linnamaja see õieti oli ? Pärisvanaisa oma või ? Ei mina tea , vastanud Vilma . Vahest oli või ostis vanaema , kui nad abiellusid . Eks see maja olnud siis Juta isa poolt pärandus , sest Meinhardi oli ju vanamees ametlikult oma pojaks võtnud . Mina neid vere- ja varaasju ei tea , olin noor , ei mõistnud küsida . Juta käis ja polnud rahul . Meinhard lõi käega ega vaielnud . Viimati , nagu mäletan , käis ta ratsutamissadulat nõudmas , aga pärast selgus , et selle oli ta esimese asjana minema viinud . Kopitas see sadul lakas ta uues kodus niisama . Ei ole mina kuulnud , et tal Alametsas ratsutamiseks aega oli . Sõjaaeg , kus sa enam lusti ratsutad , oli Vilma põlglikult - taevake , ikka põlglikult koguni - naernud . Sa mõtle ikka sellele ka , et ma olin kaheksateist aastat vana ja Juta üle kolmekümne , peaaegu kümme aastat juba mehelgi , ei olnud minu Moorakülasse tulles neil omavahel enam midagi jagada . Kõik oli jagatud . Kõik ! Meinhard ainult naeris . Õde ikkagi . Vilma hääles kõlanud pilge . Kas nad olid siis tõesti nii erinevad ? Jah , olid . Meinhard oli teist verd kui Juta . Mismoodi teist verd , oli ta küsinud . Nii nagu kuulsid , nii ma ka ütlesin , oli Vilma vastanud . Midagi juurde lisada minul ei ole . Vanad on surnud , Meinhard on surnud , millalgi suren ka mina . Millal see võrdlemisi rahulik jutuajamine õieti toimus , tema ei mäleta . Nüüd on sõjad , mets ja poliitika nii jõuliselt esil , et endistele kõnelustele ei leiagi enam leebivat tausta . Kõik teed viivad surma , oli ta mõtelnud , kui ema metsaelu kirjeldust asus kuulama . Mehed punusid korve ja tegid puust nõusid , nende eest sai vahetada toitu . Sinu isa oskas peale korvide punumise ja puutöö isegi kindaid ja sokke teha . Sokikannagi võttis ilusti välja . Teised mehed kududa ei osanud . Vilma kuulamise ajal tulnud tal meelde arhiivis nähtud pikk äravõetud asjade nimistu - Kaarliks nimetatud mehe koti sisu - ning seda lugedes märganud ta nii d ( emprit kui kindaid ning just viimaste puhul mõtelnud , et need võinuksid olla temale tehtud . Ta oli kohe aru saanud , et see on võimatu - ta polnud <arv>. aastast sealkandis üldse elanud - , kuid see mõte , et vanemad võisid metsas ka temale mõtelda , mõjunud küll . Ah siis tädilastele olidki kindad ja sokid , öelnud ta endale , kui Vilma pikalt seletas , et kõige eest tuleb maksta . Ning teinegi mõte tulnud tal pähe : tolle äravõetud koti sisu näitab , et nad ei käinudki Juta pool . Õde ja vend ei saanudki kohtuda . Kahe koti sisu sai protokolli abil tehtud üheks . Osa asju kuulusid Kaarlile - esiplaanile asetatud Uus Testamentki - , ta teab ema varasematest juttudest , mis Kaarlil olnud kotis ja kaasas . Isaga saadetud d ( emprist , kindaist ja sokkidest polnud Vilma talle varem rääkinud , sest kui Kaarel Kolgalt kuu aega hiljem metsa tagasi tuli , jutustas ta , et küllap Juta meid üles andis . Kes siis veel , oli mees irvitades küsinud . Ja sina uskusid , oli ta hüüdnud , sina uskusid Kaarlit , sina hoidsid Kaarli poole ning levitasid teadet edasi . Mida mina usun või ei usu , seda sina ei tea , oli Vilma korraga vihaseks saanud . Mina juba oskan vait olla , rääkigu teised , mida vaid tahavad . Ja Kaarel võib sinu vaikimise tõttu kirjutada samuti , mida vaid tahab . Sa ei osanud isegi kände maskeerida , oli ta parastavalt lisanud . Siis oli Vilma äkki päris rahulikult seletanud , et puid võttis metsas maha vaid Kaarel ja olevat tõesti kord nõnda olnud , et ta polevat kuuseoksi kokku korjanud ja külast satutud punkriehituseks mahavõetud puude kändudele peale . Vilma olevat isegi paari külamehe nime nimetanud , kes Meinhardit hoiatasid , et hundijaht tuleb . Ja siis olevat nad selle punkri maha jätnud . Nii et kõik , mis Kaarel mälestustes kirjutab , on täiesti vastupidine , oli ta vaevalt huuli liigutades telefoni sosistanud . Täitsa nagu ühes unenäos , kus ta ei suutnud appigi hüüda . Täitsa nagu peeglis , kuhu ta alati vaatab . Foto on pöördpilt , kordas ta mulle . Mälestused on salakiri , mida peab dešifreerima . Mälestuste ainus mõte on kirjutavas käes . Sellepärast tuleb käsikirjade kadumist õnnetuseks arvata . Nüüd ta teadvat , et on just nii . Järgmisel helistuskorral oli Vilma allaheitlikult teatanud , et tema ise olevat Kaarlit õrritanud - edev olin , mis muud - , et nüüd on Eesti Vabariik ja ta kirjutab kõigest , mis metsas juhtunud . Kaarel jõudis minust lihtsalt ette . Tal oli seda kuulates hing kinni jäänud . Kas teadvusetud - sest ainult nõnda saab ta nimetada seda poolhämarat seisundit , milles Vilma kogu aeg viibib : kord teab , kord ei tea ja lõpliku teadmise ees on linik , iselaadne hämarus - jäävad alati reeturitele ette , mõelnud ta . Siis oli Vilma taas südiks muutunud - vaikusepaus oli teinud ta südiks - ning ta ütelnud , ähvardus hääles : Meinhard pidas minust väga lugu , me oleme kirikus laulatatud , Meinhardile ei meeldiks see sugugi , et sa mind küsitlemisega nõnda piinad . Nüüd oli ta päris oimetuks jäänud ja jälle pärast pausi - Vilma polevat toru hargile pannud , ühendust katkestanud - oli ta küsinud , kas Meinhard keelas tal endast oma ainsale lapsele rääkida , käskis enda kui isa olematuks vaikida , kas see oli nende laulatuse mõte , ja Vilma pannud aeglaselt toru hargile . Tegelikult jäid sa oimetuks - mis seisund see on , kui inimene jääb oimetuks , selgub hiljem , seekord aiman ja tean seda ette , kuid veel on võimalus talle sisendada ehk mõningat võimekust - , niisiis , jäid oimetuks hoopis siis , kui su ema kõik ausas ja pöördumatus meeleheites üles tunnistas . Kas sa mäletad , mida ta õieti ütles ? Kallis tütar , sa saad nüüd isegi aru , miks ma pole kunagi saanud sulle su isast rääkida . See on mulle keelatud , võristas ta , just nagu ei tunneks ta neid sõnu öeldes enam midagi . Ja enne seda lauset , küsisin mina . Enne just seda lauset ja just siis , kui sa Kaarli juures käigust rääkima hakkasid . Ta küsis minult , miks ma üldse Kaarli poole läksin , mida ma SELLELT MEHELT teada tahtsin . Ja sina ? Ütlesin , et tahtsin teada , missugune mees oli mu isa ja kuidas toimus nende ühine lahing , vastas ta nagu kuutõbine , keda ei tohi järsu hüüdega häirida . Ja siis ? Siis hakkas ema teisel pool telefoni otsas lausa karjuma , nagu tõmmataks teda ratta peal neljaks . Ja mis sõnadega ? ei jätnud ma järele . KUIDAS JULGES KAAREL SINUGA ÜLDSE RÄÄKIDA , kuidas ta tohtis sinuga rääkida ? Kuidas ta julges sulle üldse otsa vaadata , uksest sissegi lasta ! Ja sina ? Ma ei saanud aru , miks minu ja Kaarli kohtumine talle nii kohutav tundus . Ja nüüdki mõtlen , et ema oli ikka nii varmas alati kõiges mind süüdistama , kuid seekord sõimas ja needis suure häälega nuttes ja karjudes hoopis Kaarlit . Ja sina ? Ma hakkasin tol hetkel huupi bravuuritsema - olen sellest ju rääkinud - , et Kaarel tuli pärast märtsiküüditamist - aasta pärast märtsiküüditamist , täpsustasin mina - , jah , tuli metsa , sest eestimeelsetel inimestel oli nii paha selle võimu all olla ja Jumal ilmutanud talle , Kaarlile , et ta peab metsavennatee läbi tegema . Need ilmutamissõnad ei tundunud mulle kuigivõrd tähtsad ja ma hakkasin ema ees veendunud häälel ärplema , et Kaarel saadeti NKVD poolt metsa kui agent , et ta meelitas isa Kolgale ja seal ei teinud Kaarel ise paukugi , sest ta oli ju NKVD ( või KGB ) mees , ja kui isa seal ägedasti vastu hakkas , laskis Kaarel ta maha . Ja pärast seda ütlesin ma emale , et just Kaarel oli see mees , kes ka teiste metsavendade punkrid üles andis , nii et kuu aja pärast toimunud uues suurhaarangus jäi kahekümne kaheksast metsavennast ellu vaid kümmekond ning ajapikku võeti ka need kinni ning saadeti vangilaagrisse . Ja ema ? Ema nuttis suure häälega , vahepeal karjudes : Ma olen nii loll olnud , ma olen nii loll olnud , nii see oligi , sest süüa oli salgas tookord piisavalt ja Kaarel käis isale peale , et lähme käime ikkagi minu pool ära , et tema tädi ja ema on toidukraami metsavendade tarvis just selleks õhtuks valmis pannud . Ja ilm ka sobis . Tuul tõusis ja hakkas tihedat lund sadama ja nii nad siis kahekesi läksidki . Sa oled seda ju kogu aeg teadnud , ütlesin mina läbi hammaste . Sa oled emale helistades ja teda küsimustega piinates kogu aeg teadnud , kuidas kõik oli . Olen jah , ütles ta tasa . Aga ma nagu unustasin ema sõnad vahepeal ära . Tead , kui ta sedasi südamepõhjast nuttis ja rääkis ja rääkis - kõik ei tule mulle meelde praegugi - , oli mul temast esimest korda elus nii kahju , nii kahju , et haleduse kirjeldamiseks pole sõnugi . Ma nutsin ju ise ka ja mul oli tunne , et kui ta kõik mulle viimase põhjani ausalt ära räägiks , ei teaks ma enam üldse , KUIDAS sellesse loosse suhtuda . Ma kuulasin ema ja nutsin esimest korda elus ainult tema pärast ja meie igavesti olematuks jääva perekonna pärast , sest alles tol koos emaga nutmise õhtul sain ma nagu põhjani aru , miks me ei ole saanud ega saa olla ema ja laps ja et keegi kõrvalt ega väljast ei saa meie võõrust lõpuni mõista . Nagu paljude jaoks pole neid aegu ja sündmusi ülepea olemas . Aga järgmisel hommikul helistas ema ja ütles , et eelmisel päeval ja eriti õhtul olnud tal vererõhk nii kõrge , et ta ei mäleta sõnagi sellest , mis rääkis . Ma tean ju omast käest , kuidas kõrge rõhk tähelepanu hajutab , vahel olen selles peauimasuses otsekui joobes , kuid ma küsisin veel kord eelmisel õhtul räägitu üle ja ema võttis lause-lauselt kõik sõnad tagasi ja eriti selle lause , mis puudutas Kaarlit kui Meinhardi tapjat . - Ta ütles isa asemel jälle Meinhard ja ta hääles oli rahulik kindlus . - Mina enda hinge peale küll seda pattu ei võta , et Kaarlit Meinhardi tapjaks arvaksin , ütelnud ema . Ja tema oli vastanud , et ka ta ise ei taha ilma tõestuseta süüdistada kedagi . Kaarli veider käitumine tekitab kõige hullemaid kahtlusi , kuid fakte polevat temalgi . Sain aru , et ema on oma otsuse teinud ja mul ei õnnestu kord tekkinud kontakti taastada . Mina ju segasin ka seda tõerääkimist , hakkas ta pisut õigustava häälega jälle peale , ema oli metsa minnes nelja-aastasest minust justkui lõplikult lahti ütelnud , aga siis ta veel seda tõesti ei teadnud , ei teadnud ju õieti pääsemisvõimalusest ega Kaarlistki , läks lihtsalt oma mehega kaasa , aga pärast Kolga lahingu lõksu ja julgeoleku edukaid haaranguid jäi kokku Kaarliga . - Me tegime ju kõike koos , me tegime kõike koos , oli ema veel kord nutma hakates korranud - ja nüüd on Kaarel saanud medalid ja risti ja kõik ja mina ei ole üldse midagi , ma olen murustki madalam . Kui Kaarlile anti Kotkarist , peaksin mina kaks risti saama , sest ilma minuta ei oleks Kaarel seal metsas üldse omadega välja tulnud . See olin mina , kes päästis ta mitmest sandist seisust välja . Ja sina ? Ma kuulasin ja keegi minus sai aru , et ema on millegipärast sunnitud valima Kaarli - valis metsas ja valis ka nüüd - ja minul ei ole siin enam midagi kaasa rääkida . Ja too pesukausis nurisünnituse tagajärjel lõdisenud platsenta , millest see noor arst sulle kogemata rääkis ... tuletas meelde Agatha juttu , et mu emaga olevat metsas just niisugune lugu juhtunud . Kelle laps see olla võinuks , ei tea ma tänini , sest isa oli juba paar aastat varem tapetud . Ema pole sulle sellest midagi rääkinud ? Ei ole . Aeg-ajalt , kui ta Kaarlit kirub - sedasi mõõdetult ja sõnu hoolega valides - , ütleb vaid parastavalt : mis mees ta on , tal pole lapsigi . Minul on lapsed olemas . Lapsed ? Nojah , lapsed . Aga mina olen oma isa ainuke laps . Nii et need teised ei tule siinkohal ju minu jaoks arvesse . Ma ei tea neist suuremat . Ja siis sa tegid veel midagi ? Jah-jah-jah , tegin küll . Et emalt rohkem teateid saada , ütlesin talle , et mu isa surma vastu võivad ka teised huvi tundma hakata , arhiiviandmete imelikkust märgata . Ja ema ? Ta oli mitu päeva korterit koristanud ja põletanud ära kõik pildid , kirjad ja paberid . Minu sahtlid on puhtad , hõiskas ta küsitlemiste vahele , tulgu mind üle kuulama kes tahes . Ja kui see kapo uurija tuli ... helistas ema mulle , et kohe-kohe tuleb , mis ma nüüd teen ? Ta oli pabinas nagu koolitüdruk enne eksamit . Ja siis ... Mul hakkas tast kahju ja ma ütlesin : mis sa siis ikka tegema peaksid . Paku uurijale kohvi . Ja siis - seda rääkis mulle ema pärast uurija lahkumist - helistas peaaegu kohe , kui mees läinud , et ta oligi kohvi pakkunud . Ütlesin uurijale , et pakuksin teile kohvi - poeg kinkis kohvimasina - , aga ma ei oska selle masinaga ringi käia , palun , kas teie ei aitaks mind . Uurija oli algul kõhelnud , aga siis oli kööki tulnud , kohvi valmis keetnud , ja ma kujutan ette küll , kui nooruslik , abitu ja õnnelik mu ema olla oskas , sest uurija oli hiljem mingi Vilma enesekohase vanaduslause peale ütelnud , et ei , teie ei ole vana , te olete veel väga noor ja elujõus naine . Minu seitsmekümne viie aastasele emale , hüüdis ta mulle , aga näos oli hämmeldusesegune kahetsus , et ta oli oma emale käitumisjoonise just nagu tahtlikult kätte näidanud . No-noh , vaigistasin tahtmatult . Ema oli uurijale otse ütelnud , et tahab ka mõnda ordenit saada . Ja uurija oli küsinud , kas see medal või orden on talle tõesti nii tähtis , ja ema oli vastanud , et muidugi on . Hea poegadele näidata , et ka tema on metsas olnud ja ... eestimeelne inimene ikkagi , lõpetasin mina tahtmatult teraval toonil . Nii et su ema keeras poisi ümber sõrme , luues koduse õhkkonna ja esinedes kui aus ja abitu naine , kes raskele saatusele alla on jäänud . Jah , just , seda ta tegi . Uurija olevat metsas tehtud fotode pärast väga pinninud - nii rääkis Vilma mulle õhinal ise - ja Vilma oli küsinud : kuidas peab metsikus meestesalgas käituma äsja mehe kaotanud naine ? Ta otsib tuge , ja kui siis keegi talle rohkem tähelepanu pöörab ja kaitset pakub , kas siis uurija ei saa tõesti aru , mida see noorele ja üksikuks jäänud naisele tähendab . Esimesel võimalusel lõin ma ju Kaarlist lahku , oli ta uurijale otse valetanud , oma mees alles äsja tapetud , eks see mõjunud veel aastaid . Aga siis jah , oli tõesti nii , et Kaarli hoolivus leevendanud ta kurbust . Kas teie ei oleks teinud nii , kui oleksite naine ? oli ema otse küsinud . Ja uurija oli vastanud , et ta ei ole ju naine , aga võib-olla küll . Ega ma seda kirjeldust väga ei usu . - Aga natuke siiski , torkasin vahele . - Natuke rumal on see kõik . Üsna niisama rumal kui see matsitubliduse laul , jätkas ta , nagu poleks mind kuulnudki . ? Mats alati on tubli mees , ei kedagi ta pelga ... ja pistab mõisad põlema . Pistab jah . Ja kiitleb : aga ma neile näitasin . Kaarlitelt oma isa kohta andmeid saama ei lähe ometi . Tunneb targalt ? Tunneb omaselt . Ei vahi võõriti , vaid teab , kus kivi all vähid elavad . Leiab nad üles ja läheb ka kivi alla magama . Ma oleksin võinud juba ammu pärinemist uurida , võõrsil , nagu ma olin . Ja siis , pärast pausi , jätkas ta kirjakeelselt ja -meelselt : Kui sa oma eellastest midagi ei tea , on sul tunne , et lood iga päev iseennast kellekski , kes sa tahaksid inimesena olla - järskudest keskkonnamuutustest tingitud eneseanalüüs ja õppimistahe ainsaiks suunajaiks - , kuni ühel päeval saad täiskindlalt teada , et oled vaid liikunud pärilikult määratud enese poole , hoolimata sootuks teistsugusest taustast ja õpetustest , mida sulle on püütud külge pookida . Kui ma ühel suvel maal vanaema juures olin - ta võivat ütelda ka nõnda : kui ma Kütil vanaema Maali juures olin - , tahtnud ta nii hirmsasti Leningradi sõita , et hakanud Maalilt raha lunima . Muidu ei küsinud ma temalt kunagi midagi , sest vanaema oli nii kitsi , et peitis raha endagi eest kanapesasse . Vahel ei leidnud ta peidetud raha üles , kuigi kogu maja kõikmõeldavad peidupaigad pöörati segi . Alles mitu aastat hiljem selgunud , et kana oli rahahunniku otsas pojad välja haudunud . Aga siis oli juba hilja , siis oli raha määndunud , must ja kasutu . Aga tookord , jah , oli ta raha otse küsinud , ning Maali öelnud , et kui tal piimaraha just praegu käes oleks , annaks ta küll . Et sõitku tütretütar või Moskvasse , aga näe : raha ei ole , raha on meiereis ning tema , vana inimene , sinna enne õiget maksmise aega järele igatahes ei lähe . Ma lähen ise , oli ta ütelnud . Ma lähen ise , ütle vaid õige päev , millal raha makstakse . Täna ongi see päev , vastanud Maali . Siis oli ta lasknud endale meiereitee ära seletada , võtnud jalgratta ning astunud südilt hekivahelise värava poole . Pärast Piira metsavahet keera paremale , oli öelnud vanaema , ning siis varsti , kui ühest alevist läbi ja teine ees , näed meiereid juba isegi . Ütle , et mina saatsin . Ma polnud nii kaugel üksi käinudki , ja ratas tundunud ka väga suur , kuid ometi paisunud ta rind uhkusest , et tema on nüüd nii täie eest väljas , et võib üksipäini vanaema raha eest kas või Moskvasse minna . Ta oli sõitnud ja sõitnud , nagu on ennegi sõidetud , kui küsimus õnnes või rahas , ning peatunud lõpuks meierei suletud ukse ees . Polnud tööpäevagi , ütles ta mulle . Ja siis tulnud tal meelde Maali naerul nägu ja lahke olek , et sõida , laps , keeruta ratast enese pärast , mina ei keela sul sugugi kas või ilma otsa minemast . Maali teadis , et raha ei maksta ! Kodus öelnud vanaema , et sõit oli vajalik selleks , et rännukihk jahtuks . Et kui tema midagi niiväga tahab , olevat mõttetu vaielda . Tundsin end nagu tola . Päise päeva ajal tõmmati mu igatsustenahk üle kõrvade . Vilmaga rääkides olevat tal seesama tunne . Ma tahan nii kangesti tõtt teada saada , et Vilma lihtsalt narritab mind . Mis hirmu Vilmal enam on ? Mingit hirmu tal ei ole . Kui ta aru sai , et ma olen neid Kaarliga pilte näinud , kadus hirmgi . Neid ta varjas , nendest ei tahtnud ta rääkida ja et ta algul tõesti lootis mind läbi Piira metsavahe ja kahe alevi meiereisse teadmiste järele saata , rääkis Vilma , et Kaarel teinud pilte juba <arv>. aastal . Istusite kolmekesi punkris ja keegi tundmatu isik pildistas ootamatult ja äkki ning teie arutasite kaua , kes see küll olla võis . Nimelt tulnud talle meelde , et esimest korda sellest fotost ( nendest fotodest ? ) rääkides oli Vilma seletanud asjalugu just nõnda . Vilma naeris . Jah , see oli Kaareküla all ja teistega pundis koos me veel polnudki . Olime kolmekesi : Kaarel , mina ja Meinhard . Kes oli siis see neljas metsavend , kes pildistas . Neljandat metsavenda ei olnudki , oli Vilma äkki mürinal naerma hakanud . Talle ( mulle ) meenuvad selle loo puhul laused : teist metsavenda ei olnudki ( Kaarel nõnda ) , äkki poissi polnudki ( M. Gorki Klim Samginis nõnda ) , ja kui reeturitöö tehtud ja Meinhard tapetud , ütles Kaarel mälestusi ette lugedes õpetlikult : pikkamisi hakkasid nad mõistma seda tegelikkust . Nad lasksid end pildistada , nad poseerisid , tantsisid ja jõid , sest järgmises haarangus said nad teada , kuidas tundub tegelikkuse järgmine ilming . Et see lause on kirjas ja suus nelikümmend kuus aastat hiljem , ei mõistnud mehed tol korral Kaarlit sugugi . Julgeolek oli kohe hakanud levitama teadet Kaarli surmast ja imekombel ellu jäänud kaaslased nõudnud seletust . Kaarel vastanud : nad tegid mu surnuks , et siis , kui ma kuhugi tallu toitu küsima lähen , märkaksid inimesed kohe , et olen ju elus ning teataksid , kuhu vaja . Mehed ei osanud selle jutu peale midagi ütelda , tähendas Vilma . Kõik on valmis reetma , ütles tegelikult ju Kaarel . Ta lihtsalt pidi midagi ütlema , sest kõigepealt tapeti just need mehed , kellel oli mingigi sõjaväeline kogemus . Taludest pärit teiste poistega oli pärast märksa lihtsam hakkama saada . Niisiis , neljandat metsavenda ei olnudki . Laua taga istusid Vilma ja Meinhard , Kaarel pildistas . Ja et Kaarel armastas pildistada seeriate viisi , mehed igas poosis ja riietuses ja relvaga , siis peab arvama , et Vilmast ja isast tehtud fotosid on teist niisama palju veel kusagil alles . Ja arhiiviski pole ta ühtki isa fotot leidnud , kui välja arvata need kaks , mis tehtud isa laibast ja neile on pandud alla Kaarli nimi . Milleks seda Kaarlit ( või kedagi teist ? või kedagi teist ? või kedagi teist ? kordas ta sõrmega vastu lauda toksides ) siis ette valmistati , küsis ta minult ootamatult teraval häälel . Miks isa fotodest pole kuskil säilinud ühtegi ? Kas luuremängudeks , küsis ta kohkunult , et rahunedes edasi rääkida . Kui ta nüüd järele mõtleb , siis on pärast isa surma hakanud tööle terve fotoartell : piltidel võib näha asjatundmatuid aparaatide sõrmitsemisi , sest poodidest ei võetud ( röövitud ? ) mitte üksnes söögikraami ja riideid , vaid ka fotoaparaate , grammofone , raadioid ; kõike , mis meeldis ja millega sai harvadel puhkehetkedel mängida . Keegi ei suuda aastate kaupa pidevas ohus elada - ja pidevas ohus olid nad tõesti - , rääkida ainult isamaast ning teha laskeharjutusi . Ka sõjaväelane on elus inimene , mis siis metsavendadest arvata . Nad on elus ja surnud ühekorraga . Sa küsisid : milleks Kaarlit ette valmistati , tuletasin ma talle meelde . Jah , tõesti , äkki ma nagu ei tea seda enam . Kaarel pingutas siiski üle . Ilma Kaarlita ei teaks ma midagi . Kui meil juba on niisugune hoiak , mis silmist , see möödas , vajunuks kõik aegade tolmu . Kaarel kartis . Kaarel varjab ehk praegugi seda , mida keegi ei tea . Mälestustes on Kolga lahingu Kaarli-variant . Eks katsu ümber lükata ! Punkrite üksikasjalised kirjeldused on suisa arusaamatud . Nii ta mõtelnud , kuni taibanud , et seal Kaareküla all ei tehtud ühtegi fotot . See fototegu on tema tarvis välja mõeldud , et ta maha jahtuks ning kujutleks ise , mis ilus pilt see oli , kui Vilma ja Meinhard istusid paksu metsa sisse ehitatud punkris ning laual oli jõulude puhuks ehitud kuusk . Isa oli seal nii selgelt ja hästi välja tulnud , et otse imesta , kuidas võib metsas üldse nii häid fotosid teha . Ta pannud tähele , et Vilma ei öelnud Meinhard , vaid isa . Vilma naeratanud rääkides , nagu näeks ta läbi telefonitraatide , kuiväga ta just seda fotot igatseb . Miks ei võiks need fotod olemas olla . Kui tütar tahab , siis nad ju ongi . Ei ole ju muud vajagi , kui kujutleda Kaarel enese isaks . Ühest fotost ta polevat mulle rääkinud , Arhiivimees polevat seda talle ka saatnud . Siinkohal ta naeris , otsekui kõriseks kurgu sügavamas põhjas midagi , kõriseks , seguneks suukoopa soojaga , nii et heli oli ühtaegu madal ja pehme . Sellel fotol olid kõik jumala alasti , mehed südid ja hakkamas . Kas naistest keegi oligi näinud mõnd pilti pärast Eedeni aia pattulangemist , kuid just seda tegid nad järele . Ta olevat , luup käes , fotot arhiivis hoolega uurinud . Ja pärast tänaval Arhiivimehe üle naernud . Naersin fotot ja tundsin ka hirmu : iga pargipuu taga seisis püssimees ning sihtis just mind , kes ma liiga palju olin näinud ja lugenud . Surmahirm ja sigimistung on otsekui vennad , kes suudaks nendest pääseda ! Tõsi , Vilmat sellel fotol ei olnud . Kaarlit ka ei olnud , kuid taust ja õhkkond pidi nakatama ju nemadki . Mina kujundan ürgkarjet tänasele põlvele vastavaks , ütles ta siis , tõstan päevavalgusse . Seal metsas ja selles kambas oli <arv>. aasta hilissuvel mõndagi , millest nagu ei tohikski rääkida . ? Me vajame teistsugust pilti ja vaadet . Me vajame valet , et mehed võitlesid isamaa eest viimase hingetõmbeni . Ja naised õlitasid relvi , olid meeste truud kaaslased , sõdurid nagunii . Unes ilmunud talle üks mees ... Olin targu vait . Ja see mees tahtnud talle just nagu midagi ütelda , aga polevat saanud . Nagu oleks nähtamatu õhukiht surutud suule , nägu tõmbleb , kuid suud lahti ei saa . Mees vaatab , silmad hoiatust täis , viipab käega tema selja taha , kus polevat uneski olnud kedagi . Ma vaatasin , ütles ta mulle . Ja ei saa rääkida . Mees ei saa . Üle ta keha valgunud pahvak alasti hirmu - ta kohe tundnud , et hirmu - , sest sellest saanud ta aru küll , et mees teda millegi eest hoiatab . Mees asetanud käsivarred korduvalt ja korduvalt rinna ette risti , nagu keelaks ta edasi liikuda , osutaks mingile tõkkele , millele tema ohtlikult lähedal . Ta oli vaadanud , et tuisku ei ole . Mees tuisust ei tulnud , ning öelnudki kõva häälega nõnda . Siis oli mees teinud labakäte ja randmetega tõkke enese suu ja näo ette , korduvalt ja korduvalt . Ahastust mehe silmades polevat olnud , pigem karmus ja kindlus . Ja korduv keelumärk . Siis oli hakanud tõepoolest sadama peent pihulund . Ja mees kadunud ära . Sealsamas seisnud üks teine mees - algul oli talle tundunud , et ei näe tuisus kuigi hästi , et tema hoiataja on lihtsalt lumega kaetud - , aga lähemale minnes näinud , et mees on tõepoolest teine . Ja äkki oli too uus ja lumine käratanud ta peale kui kõu taevast : Ah sina siis tahad mu karjääri ära rikkuda ! Vaata aga vaata , kohe nii kõrgelt võtad , urise kontide peale , mina olen noor ja tahan veel elada . Ta oli tagasi põrkunud , korraks tagurpidi hangegi kukkunud , siis tõusnud , siis teinud end vapraks ja ütelnud - endal süda kloppimas sees kui seitse vasarat - , et jäetagu tema ja ta vanemad rahule , muud tema ei tahtvatki . Seejärel oli uni otsa saanud . Mina nägin Eesti Vabariigis seda und , kõik varasemad uned ei tulegi ju enam arvesse . See seletus ajas mind naerma ja ma naersingi täiest kõrist . Pärast häälekat arvamusavaldust oli ta kaua vait . Kõigepealt räägin ma sulle Juudast . Juudast räägin ma , nagu sa isegi taipad , ütles ta mulle tigedalt . Tema ei teadvat , kas inimene on jumala näo järgi loodud , kuid Juudal on inimese nägu päris kindlasti . Juuda nägu vahetab tundeid ja sugu , väljapääsutusest saab tema ilme . Kui sa oled üksi ja õnnetu , pakub Juudas sulle seltsi . Kui oled rahata , pakub Juudas sulle raha ja rikkust . Ja kui sa armastust ihkad , on Juudas maailma parim . Sinu enese valgustkartvate soovide ilming on Juudas , kui oma õnnetusse liialt süvened . Juudas teab neid pehmeid luudeta kohti , kust nool läheb tõrketa läbi . Juudas on saatana sugu ja kuradi vend . Kurat ja saatan on erinevad olendid . Kuradit hüütakse iga päev appi , kurat on saatana varju nimi ja Juudas nende alandlik teener . Mis sihti saab jumalal olla ? Mitte mingit . Jumal on loonud meid just nagu katseks , katseks ja lootuseks , et tõuseme neljalt jalalt kahele püsti ning näeme , kuis silmapiir taganeb , et näeksime enese ette ja taha , kaugele ette ja kaugele taha , ja meie keha ei ahelda enam lendu ning igatsust . Juudas piiritleb alati ringi . Juudas mõistab me kehasse suletust , silmapiirist meieni koonduvat rõngast , meie nelja maa külge needitud jäset mõistab Juudas kondiüdini . Keha needus saadab meid surmani . Sellesama keha kaksolek , milleta ei suudeta mõelda ühtegi mõtet . Juudas hoiab liitekohtadest kinni . Valiku hetkest teab Juudas mõndagi . Kui Jumal on nähtamatuna sinu loomuse sees - keegi pole saanud lootust ja igatsust käega katsuda - , siis võrgutab Juudas sinu keha ja nahka , Juudas on soojalembuse kindlaim tagatis . Eriti siis , kui ümber on mets , külm ja pimedus . Siis rääkis ta edasi poolihääli , kuid tungivalt . Ah siis sina arvad , et mina kohe üldse ei märka Kaarli ja Vilma armunud olekut , seda rõõmsat elukevadet , nagu polekski ümber relvad ja mets , nagu polekski Meinhard just äsja tapetud . Märkan küll , karjus ta vahele , kohe algul märkasin . Ma tahan seda meest , sest võib-olla homme oleme surnud , lõkendab Vilma ja mees tunneb täpselt samuti . Seda fotod ei saagi varjata . Nagu ma olen sulle juba rääkinud , elasid nad poolteist aastat kolmekesi ühes punkris , ühe talve oli Kaarel haigegi , Vilma põetas teda , ja isa , kes oli sõjast ja lahinguist väsinud , varavana ja mehena vahest liigagi tuttav , jäi selles isaste võitluses alla . Jäi üksteist aastat noorema mehe esimesele armumisele alla - ta olevat uurinud : Kaarlil ei olnud enne metsaminekut pruutigi - , ja kui ta siis Vilmat haletses , kenale naisele kaasagi tundis , et ta oma parimad aastad peab metsas olema , oli naine võidetud . Need fotod on armastajapaarist , kähises ta , nagu oleks tal tõesti õigus ema suhete üle kohut mõista . Ma tean , et need fotod on armastajatest ja Kaarli sõrmis on laulatussõrmus ja Vilma sõrmus ja ema sõrmis pole ühtegi . Kui tema veel laps olnud , siis toodud talle millalgi metsast isa laulatussõrmus , abielusõrmus , ning öelgu nüüd mina talle , kuidas see pärast Kolga lahingut Kaarli kätte ülepea sattus . Ajasid unes sõrmust taga isegi Pariisi linnas , mõtlesin mina , imestades , et elul ja unenäol polnud tema jaoks vahet . Üks jätkas teist , üleminek näis olevat vajalik ainult selleks , et öelda : seda nägin ma unes , siis ärkasin . Mind hämmeldas , et ta neil kahel olekul üldse vahet tegi . Kui homme on nagunii surm , siis tahan ma täna veel elada . Ma olen nii noor , ja varsti on pimedus . Kaarel on noor . See vana mees - mu isa oli kolmkümmend viis aastat vana - ei päästa mind . Kui Meinhard lahinguist või rinnetest rääkis , oli seda kaheksa aastat pärast sõja lõppemist mõttetu kuulata . Eriti Vilmal , kes polnud külast kaugemal käinudki . Meinhard oli küll tervena tagasi tulnud , kuid ometi jäänud alla , oma eluvõitluse kaotanud , sest mets ei ole inimese eluasemeks loodud - kuid sinna on Meinhard oma noore naise toonud , just sinna ja ei kuhugi mujale - ning näib , et nad peavad siia padrikusse jäämagi . Kui Kaarel nüüd midagi lubas - ta otse pidi lubama sellele noorele naisele , kes õhetas elust ja nõudis armastust , millest ainult tuim ja tundetu võib eemale põrgata , millest ainult tark ja kaval võib kinni hakata - , siis oli tõotusel vägi . Aeg-ajalt ei usu ma ennastki , hüüdis ta äkki . Kas Vilma tõesti aimas , kui mehi Kolgale saatis , et Meinhard ei tule tagasi . Ma ei oska arvata , mil kombel need kokkulepped sõlmiti , kuid nõnda see oli . Vahest ei aimanud midagi , ütles ta vaikselt . Nii kiire oli elada , nii vähe jäänud aega , minevik-olevik-tulevik oli vaid viiv külma hirmutava surma ees , sest surra tuli oma eluea parimal hetkel kui loom . Sellepärast : las Kaarel toimetab , las Kaarel juhib ja otsustab , kuni lõpuks ühel fotol on Vilma metsise sabaga , õnnis naeratus näol . Elada ! Ma tahan elada ! Kas Meinhard võis seda kõike enne Kolgat aimata ? Foto on tehtud pärast Meinhardi surma , vahest polnud varem nii tormilist elu . Ja pealegi - see tuli mul äkki meelde - , Kaarel ja Vilma said kokku ju Kaarjärvel . Mis ajast alates said , seda ei söandanud sa Endlalt küsida . Ta mäletavat hästi seda päeva kolm aastat tagasi . Vilma oli just Kaarli poolt väga rusutud olekus tulnud . Kaarel ütles seda , mida pole sünnis ütelda , kohmanud pärimiste peale Vilma , ja vaadanud - näost valge kui lubi - otseti enese ette maha . Kaarel ütles , mis pole sünnis , kordas ta mulle . Ta teadnud selsamal Vilma ülestunnistuse hetkel , et Kaarel oli Vilmale tõtt ütelnud , metsas toimunu tuuma avanud , andnud Vilmale nime . ? Mul oli sind vaja vaid selleks , et julgeolek saaks Meinhardi kätte . Ja teised metsavennad niisamuti . Ühes katlas oleme nüüd mõlemad . Sinul ei ole ülepea võimalik Vilmat mõista - mõtlesin mina ja OLIN VAIT - , sest sinu arusaamise järgi on emaks-olemise tempel tema sisikonna sisse löödud , nii et ta ei unusta sind isegi unes . Tegelikult pole see nii . Seal metsas oli ta kõigepealt naine . Kui ta oleks ema olnud , poleks ta mehega metsa kaasa läinudki . Kas ta ikka läks omal tahtel , kui niiväga haaranguid ja loomavaguneid kartis ! Ehk oli see metsaminek algusest peale pisut teistsugune , aga Vilma ise ei pruukinud sellest veel isegi teada . Mida kauem nad sugulasi ja tuttavaid pidi end varjates hulkusid , seda selgem pidi Vilmale olema , et sellest mehest ei ole temale elus enam mingit tuge ja abi . Ja siis nägi neid juhuslikult põõsaste taga Kaarel ja kutsus oma suvepunkrisse elama . Esimest korda vaatasin ma teda täiesti väljast - kuidas ta päritolust ja ajaloost tarka juttu rääkida sahmerdas , kuidas ta ennast oletamisega piinas - ega näinud lihtsaid elulisi tõsiasju ega kujutanud olukordade pääsmatust kõigele püüdmisele vaatamata ettegi . Ma teadsin , kui õõnes ja külm tunne tal on , kui ma niimoodi absoluutsest neutraalsusest teda vaatan , ja mul oli korraga kahju , et ei tema ega mina suuda kirjeldada selle noore naise hinge , kes ei tahtnudki algul teha niipalju kurja , kui aastate möödudes selgus . Vahest just seda moraalse keskenduspunkti puudumist oli Vilmale pahaks pannud vanaema Anna , kui keeldus poja väljavalitut miniaks võtmast . On valus olla mina , väga valus on olla mina , kui jääd seisma ilmavalguse lagedas , ütles ta äkki . Ma võpatasin - seekord võpatasin mina - , sest ma polnud veel kunagi teda NII TÄIELIKULT PETTA TAHTNUD , kui selles kõrvaltvaatamise jäisuses . Ja ma teadsin selsamal hetkel , et ma lohisen temaga kaasa - nagu oleksime inimesed meiegi ! - , et ma arutlen , oletan , küsitlen , väitlen ja kirjeldan , teades pärast selle absoluutse nullpunkti kogemist , et kõik meie vaev on tühine elusügavuse kraatri sees . Tegelikkusesse ei kosta tõelise meeleheite hääl , ja et me teame hüüdmise enese sisse kuhtumist , siis teeme lihtsalt näo , et saatusi on võimalik mõista . Pärast seda valvas Vilma iga Meinhardi kohta öeldud sõna , vaibus ta hääl lausa sosinaks . Miks mu isa oma naist isegi unenäos kaitseb , küsis ta siis . Miks käsib vaikida ? Nagu oleks tal naise hingerahu tähtis pärast surmagi . Isa kaitseb hoopis sind , tahtsin ma ütelda , kuid olin vait : kui ta kuulda ei taha , siis ta tõepoolest ei kuule . Nüüd süütab ta küünla ning tahab selle valguse all oma südame puhtaks magada . Tema tahab ja isa on nõus . Tema tervisega olevat jälle lood pahasti : nimelt tulnud tal alles nüüd meelde , et ta rääkinud mulle millalgi , kuidas ta kakskümmend aastat hiljem oma ( ja mitte Kaarli ) tädil külas käis , kuid polevat tädi eest leidnudki . Kõndinud niisama ümber maja ja lugenud klaasi tagant kardina volte . Kaarli tädi on surnud , torkas ta vahele . Kõik , kellest räägin , on ju ammu surnud . Pärast seda olevat ta triivinud ( bussis ! ) mööda Tartu linna ja kuulanud , mis inimesed ta ümber räägivad . Tänaseks mäletavat ta vaid , et üks mees kordas pidevalt teisele , mida too enam ei vaja . Ei vaja riiet , mööblit , Tallinna-sõite ega välismaareise , et vanal mehel ei kulu enam midagi , ning hiljem mõelnud ta , mis see siis õieti oli . See jutt nimelt : ei vaja , ei käi , ei kulu , ja saab raha panna kõrvale . Milleks ? küsis ta järsult . Tema isiklikult ei heitvat Vabariigile midagi ette , kuigi aeg-ajalt vajab , käib ja kulub . Oma tädi poole ta tookord sisse ei pääsenudki - aga seda ma juba teadvat ; teadsin tõesti - , kuid tal tulnud pähe sootuks kõrvalised mõtted , mis temal juba peast läinud , kuid küllap on minul meeles . - Need olid mul meeles , nagu kõik , mis ta iganes rääkinud . - Seepeale ütles ta , et ta ei teadvatki , kumb on parem , kas see , kui sõnad on meeles või päikese peegeldus lumelobjakases vees . Ta arvavat , et ei lahenda parema-vasaku poole probleemi kunagi , kuid aeg-ajalt tahab sellele ometi vihjata . Temaga olevat juhtunud see imelik lugu , et ta kohtuvat uuesti kellega tahes alles kümme , viisteist või kakskümmend aastat hiljem . Vahepeal olevat teine elu teisel maal ning vananemise märgid üllatavat teda alati . Ma ei ela ju igavesti , me ei ela ju igavesti , kuid tema üheksateist aastat hiljem nähtud tädi olevat juba seitsmekümne viie aastane . Siin on mõningane vahe , ütles ta pärast hajusat pausi . Ta olevat oma tädi Agatha tundnud ainult naeratuse järgi ära . Nägu kortsus , keha kõhn , silmadki väsinud , aga naeratas nagu viiekümne kuuene . Kuidas viiekümne kuuene naeratab ja kuivõrd see kahekümne viiese omast erineb , mina igatahes ei küsinud . Kui kedagi iga päev näed , siis vananemist ei märka . Tema ise tundvat end kogu aeg noorena , ja Arhiivimees olnud ka noor . Alles hiljem , palju hiljem tuli tal meelde , et tädi naeratusest ei rääkinud ta niisama . Kõigel , mis meenub - segiläbi või näiliselt kindla korra järele - , olevat mingi salajane tähendus . Mina olen unustanud nii palju , et näib , nagu kerkiks sulaveest jääkatte üksikuid tükke ja nende abil on jääsilda ( lumepõrandat ) võimatu taastada , Emajõest üle ei kõnni . Kas ma kujutavat ette , et isegi kujutlustes ei kõnni . Ma ei kujutanud enam midagi ette , vaid ainult kuulasin . Seepeale ütles ta , et on nii raske pärast minu minaga algavat lauset iseoma minast rääkida . Kas ma saan aru , millele ta vihjab . Noogutasin agaralt , et sellest vee peal kõndimisest pääseda . Tahtsin pääseda temast ja enesest . Oli ikka veel kevad , kuigi suvi näis olevat ammu lõppenud . Vahest oligi lõppenud , aegadel polnud ju vahet . Tema mõtlevat aina , mida tegi Kaarel , kui metsavendi enam ei olnud , mida tegi Vilma , kui elas kõrvalises metsaäärses talus ja Kaarli punker oli otse talu taga . Pool Kaarli mälestustest olevat nelja punkri ehituse kirjeldusi täis . Kellele ta neid ehitas ? Tal kumisevat kõrvus Kaarli lause - kui mees , kaustik käes , oma mälestusi ette luges ja keeldus käsikirja kas või viivuks tema kätte andmast - , ja see lause on ligikaudselt järgmine : " Aprilli lõpus oli mu otsus kindel , et jätan selle punkri nõnda , et kui keegi ta edaspidi leiab ja julgeolekule teatab , siis on ta elamiskorras , ning midagi ei ole ära viidud ega lõhutud . " Ma panen selle kuulmetele mõjunud lause jutumärkide vahele . Ainsate jutumärkide vahele , rõhutas ta , teiste sulud ja märgid on kujuteldavad . Enesestmõistetavusi pole vaja raamida . Mina ja sina ei lähe kunagi nende teistega segi , omavahel segiminek on ehk koguni loomulik . Kaarel ei märganud selles passaa ( is isegi häälega lugedes midagi erilist . Aga temale tulnud kohe mõte , et Kaarel ehk oli viis varjatud metsavenna-aastat ka punkrite ehitaja , sest pärast Kolga lahingut ja aasta kestnud haaranguid oli enamik metsavendi tapetud . Kaarli mälestustes nii otsene viide , et julgeolek võiks selle punkri leida ja " siis on ta elamiskorras ja midagi pole lõhutud ! " Kosmonautidel on dublandid . Kõiki ei vahetata välja ühekorraga . Ootamatuste puhul asendatakse vaid too , kes haiguse või mõne muu põhjuse tõttu sõiduks avaruumi lihtsalt ei kõlba . Teistele tuleb ehk sobivad asendusmehed alles otsida . Mis viga otsida , kui fotodel on ühe kamba elu-olu laskeharjutusteni välja nii meeleolukalt läbi mängitud . Punkrite ehitaja võis lõpuks ka õpetajaks sobida , esinäitlejaks pingsates olukordades . Ta oli ehtsat metsavennaelu palju aastaid õppinud . Nime võib ära vahetada nagu riidedki , sündmuse võid keerata pahempidi , võid vaadata ennast läbi mitmekordsete peeglite , nii et välimuse taju kaob täiesti , kuid teatud annus tõele viitavat hõllandust säilib ikkagi . Teised ütlevad ( näevad ) , et oled paks , ise tead , et su kont on kerge , et jooksed kui hirv üle lagendike , kuni küti kuul tabab su jooksu märkiva salmi . Sa tunned ennast seestpoolt ikka veel noorena . Hirv , oja ja kütt ei pruugi olla tõelised . Hakkad seda isegi uskuma . Küti kuul võib leida sinu iga tund . Ja elu-uni on lõppenud . Hiljuti lugenud ta , et üht Alberti-nimelist inglise luurajat veetud just <arv>. aastal punkrist punkrisse , ilma et ta ühtki metsavenda oleks kohanud . Kõik , kellega luuraja kokku puutunud , olnud agendid , aga see selgunud alles siis , kui luuraja koos Eestist kaasa antud mehega Inglismaale tagasi jõudis . Siinse mehe legend olnud igati tõetruu , kuid tema lahingus põrutada saanud jalad olid andnud end tunda ning ta vajanud meditsiinilist abi . See mees - olgu ta nimi siis Leo - polevat osanud seletada , kus ja kuidas ta jalgadele pihta sai - väliseid haavu ei mingeid , kuid röntgenipilt näidanud muutusi - , ja nii olevat üsna pea selgunud , et tema on KGB mees . Siiani olid vastastikused luuremängud Vene poolele aastaid üliedukad , selle mehega seoses tekkinud inglastel sissekukkumiste teadmine . Mina oskan sulle valutavad jalad ära seletada küll , ütlesin vahele . Minul on Kaarli mälestused sõna-sõnalt peas , nii et ka minul on vaba vestluse arendamisega raskusi . Aga ma püüan . Kolga lahingu kirjelduses on ka üks võitluse stseen ette mängitud . Nimelt seisnud Kaarel äkki vastamisi ühe mustas mantlis mehega , kelle palitulakkadest ( ? ) tema kuuli läbi laskis . Mees oli seepeale lasknud kuuli Kaarlile õlga , kuid õnneks läbi puhvaika ja sellest ei jäänud vist suuremat märkigi . - Aga võib-olla jäi , võib-olla jäi , korrutas tema . - Siis oli Kaarel tundnud jalgades nagu mingit nõksatust , ja kui maha vaadanud , siis näinud , kuidas lumekamakad üles paiskusid . Katsusin , kirjutab Kaarel , aga jalgadega polnud lahti midagi . Seekord oli Kaarel pausi teinud ja talle küsimust oodates otsa vaadanud ning tema pole olnud ka taibuta , vaid öelnud kohe : Kes siis ? Jüri Konks , tema see MUSTA MANTLIGA MEES oligi . Kaarel on selle kirjeldusega Jüri Konksu - või sinu isa , hüüdsin ma äkki nagu välkvalguses , kus mingi kujutis ainult korraks nähtavaks sähvatab , et siis taas pimedusse kustuda - enda vastaseks teinud , ja teiseks , Kaarli jalgadevalu on seletatud lõpuks ometi ära . Mustas mantlis mehega vastamisi seismine ise on aga miski , mida ma hetkel seletada ei oskagi , lisasin , ning hakkasin tahtmatult naerma . Veider kirjeldus , väga veider , mõtlesin ise . Keset tuisku , keset haarangu ägedust nii täpne nägemus . Kuidas saab seda lugedes tõsiselt võtta ! Kui siit Inglismaale luureõpetust omandama saadetud mees oli Kaarel , jätkasin , siis ei olnud ju lahingust sugugi kaua aega möödas . Näe , lähen ta mõttekäiguga kaasa , märkasin ise . Et ajalehes intervjuud andnud inglise luuraja õigeid nimesid ei nimeta , on täitsa loomulik . Et ta jutt ülepea on napp , äratab usaldust . Ehhee , vastas tema , niiväga napp selle eesti soost luuraja jutt pole ometi . Ta loeb üles hulga luure ajaloost tuntud nimesid ( Nikolai Urm , Albert Kuski ehk Georgi ja Heino Harkmann ! ) , mida ta on erinevatel aegadel kandnud - ja nende nimede taga peituv isik olevat <arv>. aprillil <arv>. aastal KGB poolt Rootsis Köpingi sadamas mõrvatud ( vt. ka Einar Sandeni raamatut Mitme näo ja nimega ) - , ning ma ei saa üldse aru , miks ta sugulasi külastades luuret puudutava intervjuu ülepea andis . Veel üks elluärganu ? Ma jälgisin , mis sellest ligi nelikümmend viis aastat hiljem Eestit külastanud mehest sai . Tema nimelt sai aasta pärast kodumaakülastust ordeni nagu Kaarelgi . Selle eest saigi , et kaks ja pool aastat KGB-lastel end punkrites lollitada laskis . Siis , tol artikli ilmumise ajal , helistasin Arhiivimehele ja ütlesin , et näete , ongi luuraja platsis , kes võis Kaarliga kohtuda , ja Arhiivimees vastas , et talle on juba neli samanimelist meest end spioonina üles andnud . Valik on lai . Aga ega ma Arhiivimeest ei uskunud . Ja uskusin ka , sest mis tean mina luurest ? Mitte midagi . Minu endaga on nõnda , et olen harjunud omaenese silme ees toimuvaid näiliselt juhuslikke kokkusattumusi tõsiselt võtma , ning ma ei tea ühtegi juhtu , kus mu silmade tähelepanunaksatus oleks eksinud . Paar aastat hiljem ilmus Mart Männiku mälestusteraamat Inglise luurajana Eestis , mille järelsõnas avaldati lugu Albertist ja temaga kaasa saadetud Leoks nimetatud mehest uuesti ning , usu või ära usu , jalgadevalu oli tekstist välja võetud . Ka on Mart Männiku raamatus luuraja surmast hoopis teine versioon : Albert olevat Inglismaal hukkunud autoõnnetuses , mille inglased ise olevat talle korraldanud . - Miks siis inglased , hüüdsin ma vahele , kui ta oli aus ja just inglise luuraja ! - Häbi öelda , kuid see teade rahustas mind lõplikult , kirjutab KGB poolt ümbervärvatud Männik . Albertiks nimetatud mees on Einar Sandeni ja Mart Männiku kirjutisi võrreldes - esimene küll dokumentaalsusele , teine mälestuslikkusele pretendeeriv teos - KA KAKS KORDA ERINEVATES KOHTADES TAPETUD ning ometi nelikümmend viis aastat hiljem , see tähendab <arv>. aastal , elusana Eestimaale sugulastega kohtuma tulnud . Inglaste poolt <arv>. aastal Eestisse saadetud ja <arv>. aastal hukatud luuraja Antsu ( kelle tegelik nimi olevat Leo Audova ) kohta kirjutab Mart Männik nõnda : Tuleb öelda , et Ants oli üpris tagasihoidliku iseloomuga ja pealegi veel usklik - kandis Uut Testamenti kogu aeg kaasas . <arv>. aasta juunis on Mart Männik Antsuks nimetatud meest näinud viimast korda , luurajatega kassi ja hiirt mänginud KGB mees ütelnud , et viis Antsu kuhugi Pärnumaal asuva metsavendade salga juurde . Ja sellessamas Mart Männiku mälestusteraamatu järelsõnas on veel kord kirjas : Kevadel <arv> saatis KGB Londonisse oma agendi Leo - kelle tegelik nimi pole siiani teada - , et see saaks väljaõppe ja seejärel naaseks Eestisse . Leo ülesanne oli püüda Rebast Eestisse meelitada . KGB-le sai Leo saatuslikuks . Nimelt hakkas Leole haav valu tegema ja ta läks Londonis haiglasse . Arstid küsisid Leolt , millal ta haavata sai . Agendi sõnul juhtus see kaua aega tagasi . Otto ehk Mart Männik aga jäi Eestisse . Siiski oli tal rohkem õnne kui ülejäänud sissekukkunud luurajail - ta jäi ellu . Luuraja õnn on elu säilitav sissekukkumine , et mitte ütelda rohkemat , tähendas ta . Muide , MINA ei võta endale õigust kellegi üle kohut mõista , toetun siinkohal ainult sellele , mida olen siit ja sealt kogemata taibanud lugeda ja võrrelda . Kuigi ta mõistnud , et muudetud võivad olla aastaarvudki , hakanud ta siiski erinevaid kirjutisi kõrvutades arvama , et Kolga lahingu meestevahetust hakati ette valmistama juba <arv>. aastal , siis , kui Kaarel metsa tuli ning end Vilma ja Meinhardi sappa haakis . Tegelik vahetus muutus üliaktuaalseks <arv>. aasta sügisest alates . Siis on Albert Kuramaale saadetud ja läbi veidrate sekelduste enne planeeritud aega Eestisse toodud . <arv>. aasta aprilli lõpuks oli vähemasti tolle kandi - Kaarli ja Meinhardi kodukandi - mets mehitatud KGB-lastest metsavendadega ning linnulennult ja kõiki asjaolusid teades oli vist päris üleväärne operatsiooni juhtijatel jälgida , kes kellega kokku peab saama , et luuremängud võiksid edukalt toimuda . Muidugi jääb mulle igavesti teadmata , kas just too luurajaks värvatud Alberti-nimeline eesti poiss mitte Kaarli ehitatud punkrites KGB kontrolli all toimunud raadiomängude vahepeal aega ei veetnud . Ja kohtus Vilmaga , kohtus Kaarliga , küsisin mina , sest olin KA seda intervjuud lugenud . Vahest asendati või värvati too luuraja lõpuks ikkagi ümber , lisasin enese mõtte üle nagu häbigi tundes kõhklevalt . Siis on tema Inglismaale tagasisõit ja silmapimedus KGB suhtes igati mõistetav . Nagu seegi , et ta jäi inglaste poolt lubatud tasust ilma ning kirjutas alla ametisaladuse aktile , mis kohustab vaikima . Aga ta ju EI VAIKINUD , kui siin lahkesti intervjuud andis , pomisesin suisa kohkunult . Ülekavaldamine toimub lõpuks ka mälestustes ja paberil , ühe mehe harjumused ( näiteks igal pool kaasas olev Uus Testament ) , iseloom ja tõesti juhtunud sündmused omistatakse mitmele . Tekkinud segadus näitab vaid , et fantaseerimist võimaldav sõlm on kuskil - kus , ei oska ma arvata - tõele liiga lähedal ning vajab usutavalt mõjuvat ülemaalimist . Ta võis kohtuda ka mu isa-nimelise mehega , ütles ta seejärel kindlalt . Luuraja esimene peatuspaik olnud metsaäärse talu taha ehitatud punker ; kus see asus , luuraja ei teadnud , kuid ega minagi targem ole . Kui ta selle uudisega Vilmat tülitas - et vanemaist midagi kuulda , tuleb ajalehtigi hoolsalt jälgida - , jah , siis oli Vilma parastavalt naerma hakates ütelnud , et küsigu Agatha käest . Tema õde teadvat neist viiekümnendate aastate algul ja keskel Eestisse saadetud luurajaist rohkem . Temal polevat midagi ütelda . Ja kuigi ta kartnud , et Vilma valetab , tulnud tal ometi meelde , et Agatha oli millalgi inglise spioonidest rääkinud . Olin siis laps , ei mäleta kõike , ütles ta mulle . Ma olen kui jääkattest sulavee ajal lahti rebitud tükk , mul on vähe lootust puutuda kunagise terviku servi , teatas ta siis . Kevadine vesi on jääkatte ära lõhkunud . Nüüd ta teadvat , et isa võttis osa Emajõe lahingust Tartu lähedal - ühel pool eestlased Vene , teisel pool Saksa mundris : ühed tahtsid koju tagasi pääseda , teised kodu kaitsta , vahest olid kõik omal kombel kord igatsenud iseseisvat Eestit ning just selle igatsuse ärakasutamise kaudu pandi nad võitlema üksteise vastu - ja lõpuks võis isa olla ka Tšehhoslovakkias . Siin vaikib Vilma teadlikult , sest ta mõistab , mida see tähendab . Mina sündisin <arv>. aasta oktoobris ja siis oli Tartu langenud ning iseseisva Eesti lootused luhtunud . Päris nii ei või ma ometi ütelda , tähendas ta pärast pausi , metsavennad pidasid sõda ju veel aastaid . Ja nendega sõditi . Keset rahuaega käis sõda edasi . Miks Kaarel nii pikalt punkrite ehitamist kirjeldab ? Kes seletab selle kord ära ? Mina seletan , hüüdsin vahele . Kui näiteks see oli hoopis Kaarel , kes Inglismaal sisse kukkus ja tagasi saadeti - ühe teise siinpool sissekukkunud inglise luuraja vastu välja vahetati , nii on õigem ütelda - , saigi temast ainult punkriteehitaja . Muidugi alustas ta oma luuretegevust punkrite ehitamise ja libametsavennaks olemisega juba enne tähtsale retkele saatmist , kuid pärast jäigi ainult selle töö peale . Ja lõpuks unustati ta metsa lausa ära . Siis ei poputanud äpardunud luurajat küll keegi . Aga süükergendus , nagu protokollides selle koha peal öeldakse . Oma süü kergendamiseks palub ülekuulatav tavaliselt luba pisut nuhkida , sõber üles anda , ja läbikukkunud luurajal tuleb oma lolluse eest samuti maksta . Ohhoo , ikka kuuleb ka midagi ! Läbikukkunud luuraja võib vabalt mõrvaragendi ametit pidada , olin nüüd sellest mõttest haaratud minagi . Et kohe lisada : Sa mõtle ikka , mida see õieti tähendaks , kui just Kaarel KGB aastaid kestnud üliedukad luure- ja raadiomängud sinu isa tehtud õlahaava või põrutatud jalgade luumuutustest tingitud valu saamatu seletusega kummuli keeras . See oletus oli nii rabav , et mul endalgi tuli sellega harjuda . Aga tema , minu kaksik või kolmik või kes-teab-mitmendas murdosas välgatav mina , jätkas oma arutlusrada , mille selgushetk oli alati lühis ja mitte loogiline järeldus . - Ehk teen ma talle nüüd siiski liiga ! - Kuid ümarasilmse imestusega jätkas ta siiski : Mis imelik maa , mis imelik perekond ! Kes metsas , kes vangis , kes mitmekordsetes luuremängudes , mille jälgi ta aeg-ajalt märkab , aimab või kujutleb . Kujutlusvõime asendab elu , mõtlesin teda kuulates mina . Meid on harjutatud viiskümmend aastat kurja uskuma , nii et teatud ekstreemsetel juhtudel ollakse valmis kas või enda parima mina vastu astuma . Igaüks on mõnel arutul hetkel MÕELNUD , kuipalju parem saaks , kui seda või teist inimest takistamas ei oleks , ning vanglaseinad ta enese sees viimaks ja lõpuks ja ometi lükataks kas või jõuga laiali . Aga valjusti ei öelnud ma seekord midagi , sest ta aina süvenes ja süvenes sellesse nägelikku pilti , mida just nagu iseenese jõul töötav aju mõistmatu tegelikkuse ja unenägude survel lõi ja edasi arendas . Aga nüüd rääkis ta hoopis tädist . Seekord enda ja mitte Kaarli tädist - neid tädisid oli nii palju ja kuule ja reetureid oli nii palju , et ma kartsin aeg-ajalt isegi , et ma ei pea sellele kõik-on-võimalik pillerkaarile vastu . Miski ei seisnud paigal , meis ei olnud midagi , mille kohta ütelda : siin ma seisan ja teisiti ei saa , SEE ON NII . Suhtelisus liigutas surnuid hauaski . Kui ta peaaegu kakskümmend aastat hiljem Agathat kohtas , naeratas see nagu kolmekümnene . Ma olin osa selles mängus , ma olin kuulanud õdede vestlusi nelikümmend kolm aastat tagasi pealt . Agatha naeratus mäletas seda . - Praegu on XX sajandi eelviimane aasta . - Tädi ehk ise ei teadnudki , miks ta mind nähes nõnda naeratab . Meinhard ei sobinud luureks ja pidi kaduma . Nüüd ta mõistvat täiesti , miks Kaarel end isa külge haakis , Meinhardita ei käinud ta oma koduski , me käisime kolmekesi ju ka , oli millalgi ütelnud Vilma . Kaarli mälestusi kuulates olnud tal kogu aeg tunne , et mees jäljendab kedagi . KAAREL JÄLJENDAS ISA . Enne tolle surnust ülesärganud luuraja väljailmumist ei olevat talle niisugust mõtetki pähe tulnud . Ka mina ei sobi luurajaks , ütles ta mulle . Ma ei mõista teise nime all elluärkamist . Ärkad , ja kuidas veel , mõtlesin mina . Kõik on surnud ja ärganud pärast viiskümmend aastat kestnud sõdurielu . Valjusti ütlesin , et ka mina ei mõista , miks too luuraja alles taasiseseisvunud Eesti kaheksandal aastal ennast just inglaste omaks kuulutab . Ja veel neljas samanimeliste meeste variandis , kui Harry-Ott Trabanti uskuda . Aeg tihendab surmakohti ja varje , kuni moodustub soovitud kuju , luurajate elukäigud ja fotod timmitakse muutunud ajale vastavaks . Mu isa hauakohta ei olegi olemas ! Miks me kaome jäljetult , alati põhjalikult , küsis ta siis . Seda und ei tahtvat ta kunagi lõpuni näha . Kui sind keeris tabab , ütles ta mulle , ei tea sa , keda kohtad teekäänaku taga . Majadelt kistakse katused pealt , majad vahetavad kohti nagu rändavad järved . Keda sa järgmisel hetkel puudutad , sina ei tea , mina ei tea , kohtumistejärgne ehmatus , imestus , õud võtab endale aega , et kesta lõpuni . Siis algab kõik otsast peale . Sa ise ei tea , tema igatahes ei teadvat , kust tuleb ebakindlus ja hirm , et kõige tavalisem vastutulija võib sinu , minu , tema järele luurata . Tema isiklikult võpatavat iga ootamatu kohtumise juures . Võpatab , kui telefon heliseb , kui kirja postkastist võtab . Ma pole luuremänge mänginud , olin laps , kui põhimäng toimus , aga mu silmapõhjadest vaatab välja keegi , kes on enne mind kõike eelnevat teinud . Vilma vaikimine ( vaevalt et mälutus ) kinnitab aina , et pealtnäha seisvasse vette on kukkunud kivi . Toimunud katastroofide rusud on mitmekümne meetri paksuse veemassi all . Just sealt kerkivad uned ja arhiivides leiduv on ülinõrk kaja sellest , mis olnud . Minu tädi , Kaarli tädi , kellegi õde või vend , Maali või Alfred on kadunud juba . Haigus ja uni teravdab valu , äratab mälu , et lõpuks tervisesse tagasi vaibuda . Ja kui ta siis mõtlebki , miks surid Maali , Alfred , Sass või Madean , leiab ta igaühe kohta seletava ( vangistava , lahendava ) lause kui raami , mille sisse suruda mäluta usk , et just täpselt nõnda oligi . Ma ju mäletavat , kuidas me kõnelus algas ? Tema kõnelus , mõtlesin mina . Ei ole rumalamat lauset kui : ta sündis , elas ja suri . Sünni- ja surmapunkti võib kokku pressida , vahepealne hargneb lõpmatult ning kerkib kes-teab-mitmendas põlves , kes-teab-mis nime all uuesti esile . Mitmenda põlve , mitme mäluharu lühis tema olevat , jäävatki varju . Õigupoolest ta ei teadvat sedagi , kuidas teda võiks kutsuda . Mida ta vanusest arvata . Pea on noor ja jalad töntsid , varsti kisub vihmale . See lause kehtivat , aga ta ei tea , miks nii veidralt ( ? ) saabuvat ilmamuutust tähistab . Iga lause sees ja all oleks kui vihje mingile teisele , vahest sajanditagusele lausele , aga tema ei saavat neid piire iialgi kätte . Nagu seda unenäos nähtud korteritki , kus ta aeg-ajalt käinud , korterit , mille seinad võisid olla ka tuisust , sest ainult tuisk rahustavat ta närve . Kodu , millest ta mõelnud , mille tubade õdusus kehas ja meeltes , asuvat tuisu sees , kuid tuisk koosneb ju märjast lumest ja vingest tuulest , nii et lõpuks arvavat ta , et tema kodu seinad on tuisuvihinat kirjeldavatest lausetest tehtud . Ja lausel endal ei olevat mingit meelelist omadust . Tema mõtlevat , et on , kuid tegelikkuseks arvatud elu keel võib olla talle sootuks tundmatu . Tema ise olevat talle endale tundmatu , ja kui ta nõnda minuga rääkivat , lootvat ta alati , et meie koos võiksime ta elu põhiküsimusele vastuse leida . Minuküsimusele , kordas ta . Ma ei vastanud ( ta ei vastanud ) . Ta olevat Kaarli kui sissi täiesti unustanud , kuigi too käis metsavennana mahapõletatud talu õuest läbi , ja ta teab , et oli sel hetkel üheksa-aastane . Pärast elusa Kaarli nägemist nelikümmend kuus aastat hiljem läinud ta oma tädilt küsima , mis perest see mees on õieti pärit . Mina seda ei tea , öelnud Agatha täie rahuga , kuigi nad olid kõrvalküladest pärit , vanaema Maali ja Kaarli isa noorest peast koguni paar . - See oli uudis , vanaema Maali ja Kaarli isa olid nooruses paar ! - Kuid see oli Agatha jutust selgunud hiljem . See on täitsa imelik , et Kaarel metsavennaks hakkas . Kiskus kaasa minu vennagi . Nojah , vennanaine ju tahtis ka kapten Kuusiku juurde minna . Kes on kapten Kuusik , küsinud tema . Eks ikka mets , hakanud tädi naerma . Mets see kapten Kuusik oligi . Vennanaisele oli pealik tuttav . Pealiku naine ja minu vennanaine olid õed , nii et Kaarel sai kohe päris pealiku juurde . On ikka kindlam tunne , kui oled targa mehe käe all . Meie rääkisime kodus Reinule küll , et mine aega teenima , käi sõjaväes ära , meie selle võimu vastu ei saa , kuid Kaarel rääkis ta ikkagi lõpuks ära ning nii Rein koos naisega metsa läkski . Kas mu ema meeldis Kaarlile , oli ta siis kohe küsinud , et tädil poleks vastuse mõtlemiseks aega . Ta oli tähele pannud , et niisama lihtsalt ei ütle talle keegi midagi , nagu seisaks mets kui sein tema ja vastajate vahel . Kust sa selle võtad , imestanud Agatha . Mina pole sellest küll midagi kuulnud . Nojah , niipalju tean ma küll , et Kaarlil polnud enne metsaminekut pruutigi ja pärast sinu isa surma olid Vilma ja Kaarel end koos varjanud . Kui kaua , seda ma jälle ei tea , sest Vilmast kinnisemat inimest meie peres ei olegi . Sõrmustega oli neil mingi arusaamatus , aga ma ei mäleta , kust tuli see jutt . Vahest ei olnudki midagi . Mul on targem oma suu kinni pidada . Ma tean , et lobisen liialt ja eks ma mõtlen vahel välja ka - muidu oleks ju igav , naernud Agatha - ja Vilma paneb pahaks . Mäletad , oli ta tädi naeru ära kasutades ütelnud , sina ja Vilma ( ta oli ütelnud Vilma ! ) rääkisite <arv>. aasta suvel luurajatest , kes millalgi Inglismaalt siia saadeti . - Vilma tuli metsast välja <arv>. aasta lõpul , siis , kui teda metsas enam ei vajatud , ütlesin endale . - See oli Küti talu loubes ja mina kuulasin teie juttu pealt . Mis nende luurajatega õieti oli ? Agatha oli poole naerurõkatuse pealt vakatanud , nii et tekkinud vaikuses kostis ainult imelik kõõksatus , ning sellele järgnenud paus olnud pikk . See on sul siis meeles , öelnud tädi võõra häälega , nagu ei tajukski , et on häält teinud . Jah , ma mäletan , oli ta kindlalt ütelnud ning imestanud isegi , et ometi on midagi , mida saab täiskindlalt korrata . Need olid haritud mehed , oli Agatha poolemeelse ilmega kohmanud . Magasid veel minu abieluvoodis , mina lõikasin tol õhtul Kaarlil juukseid . Ma polnud enne juukseid üldse lõiganud , aga pärast vaatasin , et sai päris kena . Juukselõikuse meenutus aidanud Agatha esimesest ehmatusest üle . Ega nad kaua meil ei olnud , mõned päevad ehk , pidasid Kaarliga millegi üle aru . Seda ma ei kuulnud . Meil oli ju metsaäärne talu , igasuguseid inimesi käis , kus sa pääsed . Jälle metsaäärne talu , oli ta omaette mõtelnud . Aga teine talu , Vilma varjas end mujal . Ükskord tõin ma Vilmale meie poole arstigi . Metsavendadel oli oma arst . Sõitsin reega talle järele . Vilma sai ikka abi . Mis Vilmal viga oli ? Oh , ma ei mäleta täpselt . Ju tal oli mingi põletik . Naiste asi . Suur verejooks ja ma ei teagi , mis kõik veel . Vilma oli tol korral kangesti endast väljas . Mina olin vaid teateviija , arst ütles , et ta leiab ise Vilmaga järgmise kohtumisaja . Sellega minu osa piirduski . Siis oli ta taas kord mõtelnud , et on kujutlenud täiesti valesti , kujutlenud nõnda , nagu oleks metsa- ja külaelu vahel selge piir , millest astutakse üle ainult toidutoomisel . Tegelikult elati ka siis , viiekümnendate aastate alguses , nii metsas kui taludes - käidi talviti saunas , kuskil pidid ju metsavennad ennast pesema - ja kõik ühe kandi inimesed tundsid üksteist , mis kellelgi meeles mõlkus , selgus tagantjärele . Selgub mulle nüüd , ütles ta sosinaks vaibuva häälega . Need mehed on nüüd tapetud , oli ta järsult teatanud . Kas tõesti tapetud , hüüdnud Agatha kohkunult . Minu teades saadeti nad ju tagasi . MEILT PIDI VEEL KEEGI KAASA MINEMA . Siis oli Agatha püsti tõusnud , tuba mööda sihitult kõndima hakanud : mina ei tea ega mäleta midagi , midagi peab inimene ka hammaste taha jätma . Agatha hääl olnud suisa kohkunud . Kas julgeolek ka teid seal metsaäärses talus tülitas , küsis ta edasi . Ei ! Julgeolek mind nende meeste pärast tülitanud ei ole , vastanud tädi kindlalt . Kohe üldse mitte , küsinud tema . Mehed andsid raadio teel teateid edasi ja julgeolek ei teadnud midagi ? Siis , kui spioonid juba ammu läinud , käidi talud muidugi läbi , et kas on võõraid nähtud või nii . Väga viisakad mehed olid , seletanud Agatha . Väga viisakad . Mis sul viga , oli ta äkki sapiselt öelnud , sinul on ainult tarkade ja viisakate meestega tegemist olnud . Ma räägin seda , mis on õigus . Mina ei valeta , oli Agatha häält tõstnud . Mina valetama ei hakka . Ainult seda räägin , mis õigus , oli tädi korranud , ja tema oli mõelnud , et tõega tuleb teistel jännata . Aga minu vanemate pärast , kas minu vanemate pärast on sind üle kuulatud ? Ei ole . Korra käidi rääkimas , aga ma ei mäleta , mis aastal see oli . Seda sa ka ei mäleta , kuidas sa mulle sünnitunnistuse said , kus isa nime peal ei ole ? - Seda korrutab ta alati , mõtlesin mina , aga seekord vist tõesti õigel kohal . - Kust sa tead ? Ma tõesti ei mäleta . Kas sul oli niisugune sünnitunnistus , imestanud Agatha nii ilmsüütult , et hakka või uskuma . Kas minu isa oli siis surnud , kui need mehed käisid , oli ta küsinud , aga nüüd oli Agatha täiesti kõrvakuulmise kaotanud : temaga olevat nii imelik lugu , et vahel lööb pea täiesti umbe ja kuulmine kaob ära - Agatha vaadanud talle mõttelagedalt otsa - , ei mäleta , midagi ei mäleta . Võib-olla oli siis surnud ka , kust mina tean . Sinule oli ju parem , kui isa nime tunnistusel ei ole . Ja tema oli mõtelnud , et küllap need mehed just siis neid pabereid tema maa pealt kaotamise heaks korda ajasid . Isa teisiku heaks , oli ta välkvalgusel mõtelnud . Natuke aega pärast Meinhardi surma kaotati isa nimi sünnitunnistuseltki ära . OPERATSIOON TOIMUS ! See ikkagi toimus ! Kaarel ja Vilma olid nüüd minu isa ja ema - sellepärast need sõrmustega fotodki ! - ning minu tõelise isa , Meinhard Reiteri , nime ja sugulussidemetega mees läks julgeoleku korraldusel maailma rändama . Sinul ei olnud ei isa ega ema . Seda tähendas see sünnitunnistus . Sind ei olnud Vilmal ega Kaarlil ja Agatha juures olid sa ka kellegi teisena - kuigi Vilma ja Meinhardi laps , ei olnud su dokumentides enam viibetki nendele . Sa olid vanemateta laps , kelle Agatha kuskilt üles korjanud . No kuule ... Ütle : mida sa endale lubad ! Ja ma vastan : mina ei luba midagi . Perekonna hävitusaktsioon oli nii põhjalik , et ilma su igal eluhetkel ärkveloleva huvita ei teaks sa mitte midagi . Ei oleks saanudki teada , nii et võid end kiita isa ja enese pärast . Ja tead , vahetusmehe perekonnanimi ei pruukinudki Reiter olla , jätkas ta , nagu poleks mind kuulnudki . Vahest ei kõlvanud ka ametliku vanaisa nimi . Mis siis kõlbas ? See nimi , mis oli Reiteritel enne nimevahetust . Või mõne sugulase nimi - ma ikkagi jälgisin ristivanemaid , nagu arhivaar soovitas - , mitmed neist nimedest on tuntud väljaspool Eestitki . Tasus , tasus elu nimel Meinhardiks muutunud Kaarliga kaamerate ees poseerida , pool sajandit , ja varsti enamgi , vaikida . Ainult Kaarli närvid ei pidanud vastu , ta on vihjeid täis mälestused kirjutanud , ning , ennäe , ka minule on need mälestused õnnena sülle kukkunud . Minu elu esimene sünnitunnistus on duplikaadina ( NB ! duplikaadina , originaali pole ma kunagi näinud , kiriku ristimistunnistust hiljem ju küll ! ) välja antud <arv>. jaanuaril <arv>. aastal . Agatha ei pruukinud mulle sugugi vabatahtlikult sinna järele tulla , kuhu ma pärast vanemate metsaminekut jäin . Temal nimelt olevat raske kujutleda , et teineteise tegusid nii kiivalt jälgivate õdede vahel oleks seitsmeaastane laps saanud lepitajaks olla . Laps nõuab hoolt , kulutusi ja vaeva , seletas ta edasi . Kas ta peab arvama , et Agathal seda tema jaoks oli , nii et jättis oma mehe , armastatud mehe vanemad ja tolle metsaäärse talugi , kus teda aina viisakad spioonid austasid ? Vilma oli ju veel pärast Meinhardi surma kaks aastat metsas - õieti ka ühes metsaäärses talus - , kui tema pidi kooli minema . Ja kooli läks ta <arv>. aastal oma sünnikodust võimalikult kaugel , nii et võis täiesti veendunult - kuigi käsu korras - ütelda , et tema ei tea oma vanematest midagi . Ega ei teadnudki , õiendas ta täpsuse mõttes , ja ma imestasin , et täpsus ja vastuste ammendavus talle igas asjas ka siis tähtis oli , kui ma temalt midagi ei küsinud . Ja hiljem - kui Vilma juba metsast väljas ja Kütil pool aastat jõudu kogunud - läks ema linna sidejaoskonda tööle . Endine metsavend võeti sidejaoskonda tööle , küsis ta kahtlevalt . Nagu ma alles hiljuti kuulsin , Vilma-nimelisel naisel polevat lapsi olnud , ja perekonnanimigi oli teine . Aga välimus klappis ja Vilma ise on ka alati ütelnud , et just seal tema neil ja neil aastatel töötas . Kõik Kütil teadsid seda , kuid ükski neist ei käinud tal külas . Vilma oli selle ära keelanud . Tagantjärele tundub imelik , kuid nõnda oli . On see võimalik , küsis ta minult . Mis nüüd siis õieti ? Et mu ema töötas pärast metsavenna-aastaid teise nime all ning sorteeris ühe väikelinna - nime ei nimeta temagi , mõtlesin mina - sidejaoskonna tagaruumis saabuvat ja väljasaadetavat posti . Sides ei saanud juhuslikud inimesed ju töötada . Ustav pidi olema . Kõik on võimalik , ütlesin mina , vaadates kuidagi nagu kaaluvaltki ühe täiskasvanud lapse siserabelust . Mina ütlesin <arv>. aasta talvel Vilmale , et nüüd oled sa väljas , võta oma laps enda juurde . Ema ja laps kuuluvad kokku , ära tee nii , et sa pärast kahetsed , seletanud Agatha ja vaadanud talle , pea viltu , otsa nagu lind . Ja mis Vilma ütles ? Sinu ema vastas , et hoia last veel enda juures , ma ei saa teda praegu kuidagi pidada . MUL EI OLEGI PRAEGU LAST ! Ma ei osanud selle jutu peale midagi vastata , ütles ta nõutult . Sel hetkel ei saanud ma üldse aru , mida Agatha seletus tähendas . Seda , et ema räägib sulle tõtt , kui ütleb , et tal oli keelatud isast rääkida . Meinhard Reiterit ega tema last polnud Vilma eluloos enam olemas . Vähemalt <arv>. aastani nõnda . Selleks ajaks olid ka luuremängud inglastega lõppenud . Kaarel Kolgamets legaliseerus <arv>. aastal - seda ei oleks juhtunud , kui ta oleks olnud kavandatud ülesannete kõrgusel , aga olgu , ehk kujutleme siinkohal liiga palju , seletasin edasi - , <arv>. aasta mais said sa oma sünnitunnistuse korda . Just nii , nagu sa Agathalt tookord nõudsid . Sina olid vaba tegema , mida sa tahad - niivõrd-kuivõrd , pigistasin muige enesest välja - , Vilma teenistus kestis edasi . Ja niiväga õnnetu polnud ta oma elus ka . Tal jagus raha ja eneseusaldust , mida sul just üleliia pole kunagi olnud . Jätkunuks seniajani , kui Eesti Vabariik poleks taastatud . Aga MINU KEHA ON TÕELINE , karjatas ta , oleks see teisiti , poleks arstidel midagi võimalik ravida . Isegi opereerida ei ole minu küljest varsti enam midagi , jätkas ta järsul toonil . Sa ju tead suurepäraselt , mispärast minuga õnnetus juhtus : ma tulin Moorakülast , Kaarjärve Endla küsimus - kas see oli eestlane , kes teie isa maha laskis ? - intonatsioonilise täpsusega alles veel kõrvus , ning mõistsin , et minu Kaarli-kohane hirmus kahtlus võib-olla polegi liialdus , vaid tõde ise . See ikka ja alati oletuslikuks surutud Kaarlit puudutav mõte viis ta tookord nii endast välja , et oma maakodus õuemuru tasaseksniitmisel tegi ta vasak käsi - see , mis peeglisse vaadates näib alati parem - täiesti ootamatu liigutuse : ta tahtis bensiinimootoril töötava niiduki kruvi ( kruvi , hüüdis ta täiest kõrist ! ) kinnikeeratuse tugevust kontrollida ning pistis sõrmed täistuuridel töötavat lõiketera varjava korpuse alla . Ja siis , järgmisel hetkel nägi oma lõigutud sõrmede tükke äsjaniidetud murul ega mõistnud enam mitte millestki midagi . Mitte millestki mitte midagi , kordas ta , nagu oleks Kaarjärve Endla vastust sisaldav küsimus muutnud ta rikkiläinud masinaks , kes end enam ei taju , tunne ega valitse . See noor Kaarjärve vanapapi elufilosoofiat kiitev arst imetles enese teadmata tegelikult ju reetmist ning tahtis rohkem rääkida mu identiteeti otsivast hingest . - Sinaline lähedusnõue seda ju tähendas ! - Aga minu keha tundis siis veel piinakambrite lõhna ega lasknud end lõplikult alla suruda . Justkui oleks terve elu iga mu keha rakk oodanud isalt päritud kehalise mälu teadvusse jõudmise võimalust . Kolga võimalust , lisas ta ehmatava rahuga . Mäletad , ütles ta mulle , kuidas arst ja NKVD ülekuulaja mu kujutluste palavikus ühte sulasid , Juuda ja Kristuse üle mõtlema sundisid . Sel ajal , neil arstiga kohtumise hetkedel , ärkas mu vahepeal isegi nagu loidunud huvi isapoolse sugulusliini vastu uuesti . Trabandi võimunautiv edevus tegi mulle isa vaimuga kohtumise tee lahti , otsekui mäletaks temagi Hamleti lauset : valmisolek on kõik . Oo ei , ei , hüüdsin nüüd ka mina õudustundega vahele , arstidest ei taha ma enam midagi kuulda . Ja siis ( tookord ) oli ta iseenda järjekindluse üle pisut piinlikkust tundes tädi Agathalt küsinud : Räägi mulle nüüd , kuidas mu ema ja isa õieti läbi said . Mis neil saada , oli Agatha teemavahetuse üle nagu rõõmuski : <arv>. aastal põletati külad maha , pere oli suur , tüdrukud pandi kiiresti mehele . Sinu ema oli ju verinoor , kui Meinhardile läks . Aaronid veensid teda veel enne laulatust asja katki jätma - enne kirikusse minekut ehmatas Vilma väga ära ja hakkas kartma - , aga Tohu Riia ütles , et kuhu sa enam lähed , pulmalaud kaetud , inimesed tahavad süüa . Sinu isa ei osanud Vilmat hoida ega hinnata . ? Vilma tegi ränka talutööd täiesti üksi . Isa oli ju sõjas , oli ta vastu ütelnud . Aga ei oleks pidanud olema , Agatha oli häält tõstnud , ei oleks pidanud olema . Igal pool aina esil , kohe tõmbas endale pilku , ja lõpuks lasti ta Kolgal ka maha . Sa tahad siis tõesti ütelda , et Vilma ei tahtnud üldse abielluda , oli ta uuesti küsinud . Ei taha , ei taha , hüüdnud nüüd hädaliselt Agatha , Meinhardit tahtsid paljud , tema valis Vilma ja Vilma tema . Miks sa küll kõik mu sõnad nõnda pea peale pöörad ? Vilma oli ju veel nii laps , seda ma mõtlesin . Meinhard oli teistmoodi poiss kui teised , teda tasus ikka tahta ka . Ja siis rääkis Agatha talle - need , kes rääkima hakkasid , ei saanud kuidagi pidama , ja teised olid vait , nagu oleksid tummad - , niisiis rääkis Agatha talle , et tegelikult käis Meinhard ju Hildega . Palju aastaid käis . Nemad olid nii üldteada paar , et mõlema perekonnad pidasid üksteist juba hõimlasteks . Sa ju tead Pikniku Hildet , Agatha vaadanud talle isegi nagu elevil ilmel otsa , enne oli ta Vilgatsi Hilde , vanemate järgi nii . Hilde elas siit kaugemal - Agatha mõõdab vahemaid , nagu oleks ta Kütil , oli ta mõtelnud - , Annal ja Tõnisel oli sealkandis sugulasi , nii et noored tundsid üksteist õige varasest noorusest . Vanasti käidi ju rohkem üksteisega läbi , ja Meinhard käis sealkandis ka pidudel . Vilgatsi suures talus korraldati neid ka . Isegi mina olen seal Tiiru Antoniga korra tantsinud . Sel peol me õieti tuttavaks saimegi . Anton ja Meinhard olid sõbrad , sellepärast ma tean ikka täitsa täpselt , kuidas kõik oli . Hilde ja Meinhard olid läinud mingi täitsa tühise asja pärast tülli - Tiiru Anton rääkis sellest mulle , aga mis see oli , ei mäleta , rutanud Agatha edasi rääkima - , ja siis oli su ema kangesti Meinartisse armunud ja nii juhtuski , et seda kindlat ja kohe-kohe abielluvat paari enam ei olnud . Oli , mis oli , aga Meinart võttis hoopis minu õe endale naiseks , Agatha hääl oli korraga võidukas . Enne tundis nagu Hildele kaasa ja siis äkki oli võidukas . Mitmed käisid meie emalt otse küsimas , kas see on tõsi , et Vilma ja Meinhard abielluvad . Nii ootamatult tuli see . Ja see oli tõsi ja kohe tegi Meinhard ka pulmad . Isegi altari ees käisid ära . Kas vanaema Anna ka poja pulmas oli ? Ta on õpetust saanud , ta oskab küsida , mõtlesin mina . Agatha vakatas . Näe'h , kui imelik see on , aga mina Annat ei mäleta . Madlit mäletan , aga Annat - ei . Kes siis pulmalaua tegi , oli ta edasi küsinud , hämmeldunud ja segaduses , et oma isa Anna pojaks ja mitte isaks või Meinhardiks nimetas . Meie tegime , Agatha lõi end toolil korraga sirgemaks , meie tegime ! Osa pulmatoite tegime Kütil ja võtsime kaasa , osa Tammel , süüa ja juua oli , nii et kõik jäid väga rahule . Kes siis võis arvata , et Meinhard oma hullude kavade mõttest kriipsugi järele ei anna . ? See Eesti oma riigi tagasisaamise jutt oli nii loll , nii loll , lausa kriiskas tädi , et ma ei või sellest praegugi rahulikult mõtelda . NÜÜD ON SEE RIIK JU PUHTALT KÄES . Miks ei võinud Meinart siis nagu teised oodata ! Ja kole suur tögaja oli ta ka , meie olime teineteisel sõnadega alati kallal . Ei , mitte nii , et oleks olnud tüli - mida ei olnud , seda ei olnud - , aga ta pilkas su nii läbi , nii läbi , ja kõige rohkem tegi tigedaks , et enamasti oli tal õigus . Vahel said nädala pärast aru , mida ta õieti ütles . Ta kohe oskas endale vaenlasi koguda . Tema ise oli enesele kõige suurem vaenlane . Vaata , ütles Agatha , kui sa teiste hulgas oled ... Siis katsu meeldida , ole vagane , ja kui teised tapavad , tapa sina ka , ütlesin vihaselt . Näe'h , kuidas sa mu sõnu pöörad . Meinhard tegi alati seda , mis tahtis . Reiterid olid uhked mis hirmus ! Kes siis sel ajal Eesti Vabariigist tohtis veel rääkida , aga tema ... Agatha jäi vait . Ja Kaarel ? Ta oli sundinud ennast seda vestlust jätkama . Olgu , olgu siis nõnda , ma käin oma tee lõpuni . Viimse hingetõmbeni käin . Käid üsna nõndasama kui isa , mõtlesin mina . Kaarli ainus viga oli see , et ta Vilma autasudest ilma jättis , kirjutas oma memuaaridki salaja . No päris salaja ka ju mitte , Agatha nägu sai äkki naeruka ilme , käis terve suvi nende paberilehtedega ikka minu poole ka . ? Mina olen kogu meie perekonnaloo kirja pannud , et sa teaksid . Kõik hea ja halva , et mälestus jääks . Aga siis ütles doktor Pelle , et avaldada siiski ei maksaks , et mõned asjad peavad jäämagi suguseltsi sisse . Ega ma ei kahetse midagi . Mul on kirjutamise peale soont , ja kui Kaarel ikka kurtis , et tema kohe ei oska edasi anda kõiki neid Jumalast määratud pääsemise imesid , kirjutasime mõned tähtsamad kohad päris kahekesi valmis . ? Meie usume Jumalat ja saame Tema armunõust aru . Taga hullemaks läheb , oli ta mõtelnud ning vahtinud jahmunult Eduard Vilde Kogutud teoste köiteid Agatha selja taha jääval raamaturiiulil . - Ohoo ! hüüatasin mina . - Ta oli vist siiski ka midagi ütelnud , sest Agatha hakanud kiiresti seletama , et ainult need Jumalat puudutavad kohad olid nad koos läbi mõtelnud . Piiblitki ei mõista igaüks õigesti lugeda . Ja sina aitasid Kaarlit ? Meie aitasime teineteist , öelnud Agatha rõhukalt . Ja pärast pausi : Vilma oli tark ja kindla sõnaga , Kaarlil oli metsas temast palju abi . See on Kaarli patt , et ta Vilma nüüd kõrvale lükkas . Minu õde oli ilus ja tark ja tõsine , mina olin eblakam . Kõik pidasid Vilmast väga lugu . Aga Kaarli sees on keerd . See mees on keerdus , ütlen ma sulle . Mina temaga enam läbi ei käi . See südi teade kõlanud isegi naljakalt ja ta oli korraga näinud , et Agatha on siiski väga-väga vana , ning talle tulnud ette , et ka ta ise pole enam noor . Veider on nii kaugetel aegadel toimunut jahikoerana taga ajada . Ma olin liiga palju teada saanud . Liiga palju , ohkas ta siis , ega osanud enam midagi küsida . Agatha oli pliidi alla tule teinud ja tema oli niisama mööda suurt maja kõndinud , nagu oleks neil kummalgi omaette mõtlemiseks vaja rohkem ruumi . Öökardinad olnud akendel ees ja et oli juba õhtupoolik ja päike loojumas , kumanud aknaruudud soojalt ja kollaselt . Ja kuidas Vilma ja Kaarel praegu läbi saavad ? Siis Agatha oli mõtelnud natuke . Nüüd nad vaidlevad hirmsasti . ? Vilma ja Kaarel muidugi . Nad pole milleski ühel meelel , ja kui Kaarel rääkis - ma ise kuulsin seda juttu pealt - , et ta käinud hävituspataljoni komandörilt midagi andeks palumas , sai Vilma väga vihaseks . Mis on sinul temalt paluda , ütles mu õde , ma pole teda nii endast väljas näinudki . Mis metsavend sa õieti oled , kui lähed sellelt mehelt andeks paluma . Siis , mõni aeg hiljem , näis mulle - aga ma võisin ka valesti aru saada - , et Vilma nagu kardab Kaarlit . Üksvahe oli ta nii endast väljas , et helistas isegi öösiti , et kõik luuravad tema järele ja kedagi ei või uskuda . Kurat istunud köögis , saba rõngas , ta ei julgenud kööki vett joomagi minna . Nii segi oli . Siis ma ütlesin talle , et miks sa lased Kaarlil sedasi ennast maha rutjuda , kuid järgmisel hommikul helistas Vilma nii kindla häälega , et tema ei taha kellelegi paha ja temal pole midagi ütelda . Ma otse imestasin , et ta pärast neid luuramisjutte niiväga rahulik oli . Aga siis vist leppisid Kaarliga ikkagi ära . Ei tea . Pole Vilmat enam ammu näinud . Muidu , kui neil kokkutulekul käisid , astus Vilma minu poolt ikka ka läbi . Oleme kõik pärast neid küüditamisi ja haaranguid omavahel võõraks jäänud . Ja mis meil , vanadel inimestel , enam rääkida ongi . Kaarlil on ju orden ja medalid , tema on tähtis mees , öelnud Agatha pärast vaikust küsivalt . Temale paistnud , et küsivalt . Vilma kavatses mälestusi kirjutada ? Vist kavatses , aga siis jättis asja katki . Ei kirjuta Vilma enam midagi , vastanud Agatha korraga kindlalt , nagu teaks , miks , kuid ei ütle . Tema omakorda olevat tahtnud arhiivis nähtust rääkida , kuid siis tulnud tal meelde , et Agatha ja Kaarel võivad ju aeg-ajalt siiski kohtuda , ühest külast pärit inimesed , nagu nad on , ning pole ütelnud midagi . Istusime mõnda aega täiesti vaikides , ning Agatha vaadanud teda huviga , nagu ootaks , et ta edasi räägib või seletab , miks ta õieti nii paljude aastate järel külla tuli . Tema muidu jutukas tädi oli kui keele alla neelanud , ning ta ise jäänud väga mõtlikuks . Mind selles arhiivis kirjas ei ole . Seda ta olevat kontrollinud . Nii et kui ta ise lauseid ei tee , omadusi keelest ei lahuta , võivat ta jäädagi maailma ekslema . Tal polevat lootust isegi Eiffeli tornis nähtavaks saada , sest tema pärinemise tausta polevat enam ammu olemas ja mingil tabamatul viisil siis teda ennastki . Ainus , mida ta võivat ja tahtvat , on kirjeldada lausete tagust just nagu lausete sees , und tuisukodus ja vihmas ning - fotosid , fotosid , fotosid , tekkigu need kas või paljude kujutluste ühiseks loitsitud ilmas . Hiljem , kui Vilma oma lugu kujundas - kõige tähtsam on välja mõelda oletatavalt võimalik lugu , kinnitas ta mulle korduvalt - , märkasin , et ta arutles vähem ning nägi toimunut unes . Vilma ju magab . Sada ja enam aastat on tema maganud ning küsimuste-vastuste vorm on ainus , mida ta mõistab . See oli pikkade telefonivestluste seletus ette ja tagantjärele , sest alati ma ikkagi ei suutnud tal kannul püsida . Vahel ütles ta mulle , et kõige rängem on ürgollust panna kahel jalal kõndima . Vilma on alati aja loos kõrvuni , silmini , viimase juuksekarvani sees . - Kui Kaarel hiljem rääkis , et Kolga naabertalus oli parajasti haarang , ei küsinud Vilma kunagi , miks mehed just haarangu sisse läksid . See ei tundunud talle imelik . Kui enne oli tõsi vaid see , mida Meinhard rääkis , siis nüüd , ja vahest ammu enne seda lahingut , andis tähendused Kaarel . Vilma kuulas . Nüüd oli Kaarel ta usaldusalune , Kaarel oli keegi , kelle abil võis metsast väljagi saada . Vahendite otstarbekus on eesmärgile jõudmise tagatis . Äraaetud hobused olid kusagil ammu maha lastud . Tõug ei lugenud siinkohal midagi . Ja mehe ja meheisa kuld oli nagunii kaotatud . Sest - ja seda peab ta eriliselt rõhutama - kullast sai Vilma aru , hobusekasvatusest mitte mõhkugi . Sest ka kuld on tulemus , aru ja oskused ei vääri kröömigi , kui neis kulda ei ole . Kuld on raha ja südame mõõt . Mille mõõt võiks tarkus olla , ja kas tarkust on sotsiaalselt kloonitavates peades , lõpmatuis teisikuis , üldse olemas , seda küsimust Vilmal ei tulnudki pähe . Vilma on aine , millest ma pean end läbi pressima , välja pressima , alles siis on liha läbitud ning vaba vesi nähtaval . Mees , kes pole tõukohast seisust pärinud ning on kaotanud kulla ja hobused , on teadagi loll ja ega tema tütargi saa olla midagi muud kui loll . Vilma oli delikaatne , ta ei rääkinud mulle kunagi hobusekasvatusest ega kullast , sest siis oleks ta pidanud küsima , miks ta ise nii väärt hobuseid ei tootnud , et nende eest kulda saada . Ja kuhu see kuld lõpuks kadus , teavad vaid need , kes selle leidsid . See on täiesti ükskõik , mida ema sinule räägib . Kas kullast , hobustest , metsast või lindudest taevas . Või ei räägi üldse midagi . Sa mõtle ikka ise ka , mis tunne tal on pärast seda , kui Kaarel kindlasti jõhkralt peale käratas , endast Kaarli ja Meinhardiga seoses mõtelda . Aga metsas ta sellele ei mõtelnud . Seal mõeldi vaid elust ja surmast , silmitsi piiriga oldi ju igal hetkel . Otstarbekus määras kõik , tähendas ta . Ja mankurdi müts - elus kass ümber pea ! - on enda õmmeldud , ütlesin mina . Ta noogutas , nagu saakski aru , millele vihjan . Aga ma tahan Vilmast siiski tema enese loodud salmide piires rääkida , mis siis , et tema mõistab olnut teisiti . Seletus on mõistmine . Vang on alati targem kui valvur , kuid vanglast see välja ei aita . Mina ise olen ka eluaeg vang olnud , kuid alles nüüd on mul lootust välja pääseda . Minu ja Vilma väitlused on vaimu võitlus lihaga , olgu pealegi vaim haige , liha on terve ja toores ja tõeline . Ma ei imestaks põrmugi , kui tolle haarangu korraldajad on ammu end agentidena üles andnud , nagu kord ametlikult selleks võimalus anti , immuniteeti palunud ning selle ka saanud . Nad on osa oma saladustest ära rääkinud , politseis pihtinud , ning seeläbi kohtuvälised eluea lõpuni . Et nad nüüd nagu ennegi end peremeestena tunnevad , seda on mulle vanad inimesed rääkinud . Need , keda ametlikult tunnistajatena pole olemas . Ja need nimed ja need inimesed olen unustanud minagi . Lubasin , et ei osuta neile . Nende mälu on hulkuv , ajutine ja suunatud . Nelja silma all on räägitud mulle mõndagi . Kuidas elutungilisest ainest saab ingel või kurat , on lõpuks küsimusena kõige algmisem . Kas Juudas reedab meis ingli või kuradi , sellele ta vastust ei lootvatki . Nii et ka Juuda olemus nihkub , saab ajale vastavalt teiseks ja tähendusena üleminevaks . Seitse sajandit pärast ristiusku pööramist kestab võitlus Jumalaga siinmail ju edasi . Seitsesada aastat peab nüüd lahingut meie eneste sees ja tulemust ei oska ennustada minagi . Ma võin ju iga hetk haiglavanglasse sattuda , sest mu mõistmistahtest on ammu haigus saanud . Mõistus saab sellest küll aru , kuid Vilma , Arhiivimeeste ja uurijatega rääkides kaotan selle aeg-ajalt täiesti . Nende ühepäevane enesekindlus on kestnud sajandeid , vähemad ajamõõdud ei näigi tulevat arvesse , sest individuaalset inimest , väärikat inimest tuleb siin maal salamahti ja vaikides otsida . Muidu ootab sind vangla või haigla - jõulised vabadusepiirajad mõlemad . Aga räägin lihtsamalt . Täiesti ühemõtteliselt ütlen ma sulle , et just Kaarel võis mu isale kuuli kuklasse lasta , muidu oleks NKVD-laste seas olnud ohvreidki palju rohkem . - Sa ütlesid võis lasta , sekkusin monoloogi nüüd minagi , sest ainult kohus võib otsustada nii ränga süüdistuse tõesuse üle . - Tema aga jätkas pärast mu tunnustuse teatavaks võtmist : Ja Vilma esitles uurijale ennast kui õnnetu saatusega naist , kes on kaotanud tütre . Muidugi on tütrel ema kõrvale ka isa vaja , kuid ma arvan , et ega see foto ikka Meinhardist ole . Ma ei teagi ju , kus ta õieti maha lasti . Äkki sai ta näiteks vaid haavata , viidi kuhugi , tapeti palju hiljem , nii räägib Vilma . Sellega veenab ta uurijat , et Kaarel ei saanud ju kuidagi Meinhardit tappa . Kuulujutu alus on viiruslik nakkus : kuskil räägitakse , varsti teavad sellest kõik . Kuulujutt levib aju-arvutis . Minu meelest on kloonimine vaid uute kehade saamiseks vajalik , ajudes latentselt peidus olevad viirused tuleb vaid äratada masse haaravaks haiguseks . Väikesed kohalikud haigusekolded , erinevate tõlgenduste puhangud on lihtsalt näpuharjutus : kord on Kaarel surnud , siis on Kaarel elus , vahepeal kaob ainult Meinhardi keha . Kord jookseb laudast välja Meinhard , Kaarel jääb lauta lahingu tulemust ootama , teises jutus jookseb Kaarel ees , kui Meinhard tagurpidi , selg Kaarli poole , põgenemist katab ja siis lasebki Kaarel talle kuuli kuklasse . Kõik seletusvariandid lastakse ringlusse . Saastatud territooriumil möllab katk . Siis katk vaibub , aeg möödub - õieti vaibuvad ju ainult viirused - ning toimunut hakatakse lõpust algusse jälgima , et jõuda tagasi praegu elava Kaarli surmani . Nüüd ärkab tapetud Meinhard uuesti ellu ning veel kord kinnitab Vilma Kaarlile alibit andes , et ta ei ole sugugi kindel , et ta mees just Kolga lahingus langes . Risti vastu tõsiasjule kinnitab nõnda , et Kaarlit kahtlusest päästa . See oli hirmus aeg , ütleb Vilma uurijale , elades osasse täiuslikult sisse , ma kaotasin mehe ja tütre ühekorraga , aga kas see just Kolgal juhtus ... Uurija , kes arvutit südikalt näppida oskab , jääb elusa liha lummusse kinni : ta usub surnu ülestõusmist , viirastusi ja nõidu , ning kõige eelneva mõjul arvab ta , et reaalsus on üks ja olemas . Lihas tõustakse üles ainsa ning jagamatu reaalsuse pärast . Nõiad on nakkuseta ajude eriseisund , nõidu tuleb põletada ainujumala kiituseks . Uurimine lõpetatakse ära . Meinhardi keha oleks kui õhku haihtunud , elusa surnu rinda ehib kotkas ja rist . ( Mismoodi see orden välja näeb , seda ta Kaarli juures polevat märganud . ) Just siinkohal muutuvad elu ja surm ühtviisi mõttetuks , ning see , kelle läbilastud peaga keha julgeolekumaja kõrval asuvasse puukuuri viiakse , on Meinhard-Kaarel ühes isikus , Kolga tühjaksjäänud talus ulub tuisk ja pimedus . Kõik toimus täna ja mitte nelikümmend kuus aastat tagasi . Kas sina oled Eesti Vabariigi kodanik , küsis ta minult teinekord . Passist ta nägevat , et tema on . Tegelikult ( ja selles seoses , kodanikureapidises seoses ) tundvat ta ennast paelana ( nöörina ) pidevuse ainekssaamises , mille üks ots ulatub Teise maailmasõja lõppu , ja läbi okupatsioonide jõuab taasiseseisvunud Eestini , sajandi lõpuni , aastatuhande lõpuni , vahest ehk kolmandasse tuhandessegi viimaks . Nii olevat tema elupabereis kirjas . Mustlasel on teised paberid , arstil kolmandad . Tema välis ( ? ) ilmaga kokkupuutumise pabereid polevat aga ülepea olemas . Kui ta ei kirjuta . Kui ta mulle neist kokkupuudetest just ei räägi . Tema ema ja isa olevat olemas tema kaudu , kuid vahel ta kahtlevat , kas nad sellisena , nagu tema neid tunneb enese sees , on üldse olemas olnud . Sest minu sees pole kumbki ju olnud ja ka tema sees ei olevat nemad , sest Meinhard on surnud ja ema ei mäleta midagi . ( Tegelikult mäletab kõike ! ) Kui tema rääkivat maa-alustest punkritest , teadvat ta küll , et päris nõnda see enamasti ei olnud . Punkrid ehitati maa peale ja võsasse , et seinad sulaksid rägu ja puudega ühte . Kuid et kõiki punkris elanuid tabas surm , ei eksivat ta tõe vastu liialt . Muld päris nad kindlamini kui kedagi teist . Veel pidavat ta ütlema , et tema natuke kardab metsavenna nime - kuigi on ka enda kohta kerglaselt ütelnud , et just see tema on - , sest tajub nimes eneses meeleheitliku vastupanu kõrval ka lootusetust ning lõpunimineku tungi . Eriti neil aegadel , mil tema vanemad metsas olid . Metsavend pole ju põrmugi paindlik , muigas ta mõrult . Metsavend riskib absoluutselt kõigega . Metsavenna jaoks on kas elu või surm . Ei midagi vahepealset , ei vaherahugi , nagu sõjas või lahingus . Millalgi oli Vilma talle ütelnud : Isegi küüditatutel ja vangisolnutel on parem kui minul . Paljud neist pääsesid eluga ja nüüd on nemad au sees . Aga Meinhard muudkui sonis Eesti iseseisvusest ja sellest , et meile tullakse appi . Selle nahka kõik läkski . Keegi ei tulnud ja metsa ma olen jäänudki . Metsavend on lindprii oma eluajal ja jääb selleks pärast surmagi . Ei ole reegleid , millesse metsavenna elu või surm mahuksid . Vabadusvõitleja nime kõla ei kosta langenute kõrva ju kunagi , nende surmas ei ole ülevust . Surmas eneses pole midagi ülevat . Mis ka tegelikkuses poleks juhtunud , ellujäänute kõned on alati riiklikud . Kas riik vajab sõda ? küsis ta siis . Ta ei oskavat sellele vastata , kuigi nägevat , et keset Euroopat , täpsemini Jugoslaavias , elatakse lageda taeva all , maa all ja metsas , sest taevast sajab vihma ja lume asemel pomme , inimesed aetakse kodudest välja , inimesest on saanud sajandi lõpuks taga- ja väljaaetav loom . Keda nimetada metsavennaks ja võitlejaks nüüd , kes on tema ise , kui on hetki , kus ta enese keha on maamullaga täiuslikult ühte sulanud . Temale meeldivat nii väga kõrgus ju ometi , lamada õues selili maas ja vaadata rändavaid pilvi . Tõusu hetke , pilvedetagusesse tõusmise hetke tajuvat ta aga ainult läbi lennukimootori mürina . Ja siis , kui ta on ära , Eestist ja maa pealt ära seal ülal , kus pole piire , metsi ja päikest ( on vaid valgus , silmipimestav valgus ) , kahtleb ta kõiges , ka metsavendade olemasolus . Sest iga end täiearuliseks pidav inimene ütlevat talle , et on mõttetu püüda nelikümmend kuus aastat tagasi toimunud sündmuste tuuma . Kas ma üldse taipavat , et sündmustel on ka tuum olemas , see tunnistus , et toimuda ei saanud ükskõik mis . Nimisõna on sündmuste tuum , mõrv jääb mõrvaks aegade tagantki . Tema polevat kaua aega Arhiivimeeste unenägudest aru saanud , aga nüüd ta saavat . Nende und ta ju nägevatki . Just siis sosistas keegi talle kõrva - nii lausa näiski , et sosistas kõrva - , et kõige tähtsam on elu ja kõik muu on tühine . Väga paljudel inimestel polegi tuuma , nii ta arvas mind mõtlevat - nii ütleski : sina mõtled , et tuuma ei ole , hinge ei ole ning kõiki me samme juhib otstarbekus - , mis temal peale vaeva on , seda ta veel ei teadvatki . Mul pole ju midagi enam kaotada . Mitte seda unustuse fotot , ei ! - oigas ta - , mitte unustuse fotot ei tahtvat tema . Juudas kiusab järelejätmatult . Juudas ja Richard Milk kaksainsuses ! Sosistavad kõrva , ütles ta mulle , näod lähedal , silmad suured , nagu tahaksid ära hingata kogu me ühise õhu . Silmadega ära hingata , vaatega püüda lõksu , kus ta kainuse vahepeal endiselt teki all unesid nägi . Aga kui ta sealt välja tuli - teki alt , koopast või tuisust välja tuli - , rääkis ta sootuks midagi muud . Vahepeal oli ta helistanud Kaarlile ( jälle helistanud , muudkui helistanud , helistanud kas või teise ilma ) ja kõnetanud teda oma isa ees- ja perekonnanimega . Kaarli hääles olnud hirm , kui ta küsinud , kes helistab , kes helistab . Kaarel olevat peaaegu karjunud . Kas sa siis mind enam ei mäleta , oli ta endalegi ootamatult itsitama hakanud . Kas sa siis mind tõesti ei mäleta ? Nad olevat kuulatanud teineteise kähinal hingamist . Ta ei oskavat öelda , kui kaua nad teineteist kuulasid , kuid siis oli Kaarel kaine ja tigeda häälega ütelnud : Valeühendustele mina ei vasta . Sa kuula vaid , tema ei vasta valedele ühendustele , nagu oleksid õiged ka olemas ! Siis oli ta nägu äkki märg , nagu nutaksid peale silmade nahapooridki . Tegelikult ei tea ma kummastki mehest midagi . Kehad on kadunud , käsikirjad on kadunud . Kõik on kadunud . Kes üle mere , kes taevasse , lennukiga riigist riiki , igal maal ise nimi , igal maal ise keel . Tema juurde tulevat ta isa aina ja aina tagasi , kuigi ta seda igakord ei märka . Mina ju olengi enese isa , tema tulevik olengi mina . Emal on teine tulevik , sest tema on pärast Meinhardi surma olnud aina Kaarliga . Siis keeras ta peegli kummuli ja pani käed enda ees laual kokku . Minule võite ju öelda küll , kus te mu isa auku ajasite . Ma ei ütle kellelegi , isegi luid ei ürita välja kaevata . Lihtsalt tean , viin aeg-ajalt lilli või pildistan haua kohta ja riputan seinale . Ütlen , et ise maalisin . Ei - pildistasin , et mul on selline komme mullakühmudest teha numbrit , SUURT NUMBRIT . Ma võin ta ära rääkida küll , ütles ta , mõeldes sellest ainsast mehest , kes peale Kaarli tõsikindlalt võis teada , kuhu ta isa on maetud . Aga ta ei saa mulle seda ju öelda . Luban küll , et hoian endale , ma tahangi selle teadmise endale hoida , kuid nii mõtlen praegu , kui mets on mu täielikult neelanud . Ega see nüüd hea küll ei ole , et ma igal pool käin kui lasteaias , täied inimesed ju kõik , aga ei tea pooltki sellest , mis mina või surnud . Elu sisse peab lahtrid tegema , piirid ja tarad ja tallid , ja igaüks püsigu oma aedikus , sest kui piirid segi lähevad , kui aedikud vabaks lasta , teavad kõik kõigest ja kõigist midagi ning see on seesama raudtiivane ülesõit - lindude lennujooned kui vaguniratastealused roopad , ainult jälgi ei jää , jälgi EI jää - ning kas sajab verd või vihma , vahet ei ole , virtuaalses tegelikkuses vahet ei ole . Kujutlustes ikka on vahe sees , jätkas ta pärast pausi , kujutlustest võtavad meie meeledki osa : veri on kuum ja tuisk on külm , keha kangestub või kuumab üleni ning rõhk pressib pea uimaseks . Aga kui sedasama kõrgelt-kõrgelt näed , mägede kohalt või pilvedevahelisest taevast nagu toanurka pandud teleriekraaniltki , on kõik nii üks ja seesama , et elul ja surmal ei olegi vahet . See vanamees ei ütle mulle midagi . Kas lähen viinaga või viinata , tema ei ütle , sest ta teab , et kui jõuan oletatavalt tõeliste luudeni , lööb mul veri pähe ning ma unustan kõik tõotused . Räägin välja , annan üles , tahan hauaplatsi teha või sammast panna , ja siis on avameelitseja õnnetuse ise kohale kutsunud . Minu isa haud on tema õnnetus . Pealegi saan ma vihaseks - tingimata saan vihaseks - , et nii loomulikuks peetud asja kui hauakohta pean temalt otse paluma . Ma võin niimoodi riigi pealegi vihaseks saada , ja see on juba poliitika . Miks seadus ei aita , võin ma kisada , ja pidulikud aktusekõned võivad mulle kosta kui matmata luude kõlin , kui nad juba nii kuivaks on muutunud , et torm võib neid tõsta ja viia , kuhu vaid tahab . Ausõna , ma annan sulle oma viledaks kulunud au sõna , et uurija oli kena mees ja ülikond oli temal ka seljas , kuid samahästi võis ta olla luukere - see viirastuski mulle , kui hauakohast oli kõnet - , kelle liikmete saatuse vastu keegi huvi ei tunne . Piisab nimest . Ja isegi nimest ei piisa , kui seegi on vahetusse aetud . Nii et mul on täiesti mõttetu kedagi paluda , et ta aitaks või ütleks või annaks nõu . Eelajaloolisd sündmused kõik , viiskümmend aastat kõlab mu kõrvus kui tuhat või sada , ja tuhandeaastaseid luid taga ei küsita . Siis ei tuntud siinmail isegi kirja . Keeled muidugi olid . Võõrad keeled olid . Eesti keel oli võib-olla ( ? ) ka , aga seda teab vaid vares või tuul . Meie vapiloomad on koerad , varesed põldude kohal ( vares on lind , tean küll , ära mind õpeta ! ) või lihtsalt tühi ruut , tühjust neelav ring , millesse ruut sisse on löödud . Ring ei sobi , ütlen ma sulle , ainult ruut kõlbab . Ruut on puudulik , sellepärast . Ruudu nurkade taga luurab valu või igatsus , ilmakaared ruudu seinu ei läbi , kuid ring tähistab lõpmatust . Lõpmatus on korduste algus ja lõpp . Lõpmatus ei anna midagi välja . Sa mata oma isa juba nüüd maha , elusast peast mata , mõtteliselt mata , siis on see töö aegade lõpuks ikkagi tehtud ning keegi ei saa sinult mäletamise paika ära võtta . Sinu aegade lõpuks , sest maailmal polegi lõppu . Ei ole piiri ja aedikut . Kuigi on vaja , väga on vaja , nagu sõjas , nagu katastroofis või haiguses . Ma lugesin hiljuti kirjeldusi neist lahinguist , millest mu isa tõenäoliselt ( NB ! tõenäoliselt ! ) osa võttis , kuid isa nime ei kohanud . Isa ei mäleta , ei saa mäletada , sest tema on surnud , ja nõnda olid need kirjeldatud lahingud kui halli värvi laigud rindekaevikute anonüümsuses . Seda tausta , seda isikute unustusest äratamist ma ju jahingi , mis siis , et isiku osa ajaloos on niisama suur kui mu õuekastanil . Mina räägin õuekastanist . Kui EI räägiks , oleks see kastangi olematu . Siis - ühel ööl - oli ta hakanud mõtlema , kui imelik see ikka on , et tema ei tea isast ega tema sugulastest peale hobusekasvatustalu ja kulla midagi ja et Meinhardi naljatluslause - mets teeb vabaks - võib olla parafraas ühele teisele lausele . Koonduslaagrid olid ju Eestiski , kuigi need on aastakümneid ametlikult vaid paari-kolme kohanimega piirdunud . Kui ka SEE peaks tõsi olema , olen ma täiesti enesest mööda elanud . Mul on otse aidatud elada enesest mööda . Vaikus mu ümber on täiuslik . Ja ütle nüüd , ütle nüüd - kordas ta rõhuga - , kas see minu ümber loodud vaikus kaitseb või ründab mind ? Siin maal otse sunnitakse ennast salgama . Kui mu ema ei teadnud Kaarlist kui julgeolekumehest tõesti midagi , on ta teinud suurimat kurja , mida üks ema oma lapsele teha saab : ta on minult võtnud pärimused , suguseltsi ja teadmise , kuhu ma isa kaudu kuulun . Talle tulnud keset ööd peale niisugune hirm , et isegi kõik mõeldavad unenäod olevat jätnud ta maha . Ja kui ta siis hommikul teiste inimeste juurde läinud - töö asjus ja muiduselt , et maailmaga tegemist teha - , tekkinudki see tunne , et ta viibib lasteaias . Lastele on mingigi ajaloomõistmine loodud , vanast peast teatakse nagunii , et möödunu tõesusele pürgiv kirjeldus on sama ürgõhuke , kahtlane ja kaunis kui muinasjutt : hea võidab kurja ja lollikesest saab kuningas . Ole kannatlik , sinust saab kuningas . Mu isa oli täitsa tavaline mees - teiste meelest , minu jaoks on ta ju isa ! - , mul on lõpuks täiesti ükskõik , kas ta laskis seal lahingus maha kaks või viis meest , ta otse PIDI laskma , sest Kaarel ei lasknud ühtegi , Kaarel jäeti ellu , sellepärast ei lasknud . Mitte kangelast ei jahi ma , inimest jahin , inimest otsin ja ootan . Just tavalisuse sees on erakordsuse võimalus , mu isa pidi soodsate tingimuste kokkulangemisel olema ärakasutamiseks otsekui loodud . Sellepärast on ikka mõistlikum elada teisiti kui rohi , kui loodus või aastaaegade lihtne vaheldus . Su sünniaasta , väline kuju ja nime nii- või teistsugune vorm kasutatakse nagunii ära . Sind võetakse sinult eneselt ära . Ja kui sa endalt oled ära võetud , ei ole lastelgi midagi rääkida . Uurijale oli ta öelnud , et loodab väga , et tema eluajal ei avaldata fotoalbumina Kaarli tehtud metsavendade pilte . See oleks sama hea kui näitlik reetmisõpetus . Uurija oli hüvastijätul pigistanud ta haiget paremat kätt - see käsi oli tal unenägude üleskirjutamise tõttu haigeks jäänud , ülepingutusest sai haigus - ning ta selja taga oli kinni klõpsunud moodne turvalukk . Ma olin väljas . Olin kõikidest eemal ja ära ja väljas , nagu ma kogu elu olin olnud . Siis oli ta jälle kaua mööda Tartut ringi hulkunud , vältides tuttavaid inimesi ja kohti , valu olnud nüri ja tuim ning värvidki paistnud luitunud . Pärast Kaarliga kohtumist ning pikkade telefonikõnede ajal Vilmaga oli looduski mõjunud nugateravalt , noatera hiilguses ometi voolavalt , nagu lõpeks see justkui pidevas päikeses kilgendav terapiir kord ometi ära , saaks lõpuks nüriks või läheks katki ning siis öeldakse ( öeldaKSE ! ) talle , et lõikamisvalu oli kui tuimestuseta operatsioon , kuid nüüd on see läbi , valu vaibub , elu jätkub , taevas on jälle sinine ja roheline rohi tallale pehme . Et teadasaamine ehk peabki olema valus , muidu see polekski miski , mida on tasunud tahta . Veel arhiivis , veel ametliku uurimise käigus püsis lootus selge vihma ja korrastatud elu järele , kuid pärast politseimaja turvaukse kõlksu oli ta tajunud , et nüüd on tõesti lõpp , et tal pole enam kuhugi pöörduda . Vahepeal oli Vilma millalgi keset ööd helistanud - üleval oli ju kogu aeg temagi - ning öelnud , et ei anna iialgi andeks mäletama sundimist ja et nüüd , kus ta teab , et kõik on lõpuni , viimase lõpuni lootusetu ja läbi , ei jää temal muud üle kui käesooned läbi lõigata . Läbi lõigata , oli ta korranud omaettegi veel , kui Vilma oli telefonitoru hargile visanud . - Vilma ütles lootusetu ja läbi , tähendab temagi lootis midagi , ütlesin vahele . Miks see küsitlus ja uurimine teda nii vihastas , imestas ta nagu tark loll kunagi . Just see , kes ta noorena olla tahtis . Tema on ju ammu kõik nagunii läbi lõiganud . Siis oli ta jälle kõik ööd ja pooled päevad takkajärele võõrastes kolikambrites seigelnud , põhikambriks küll ta enese korter , ning näinud unes , et ta kirjutab kõik üles , mis ta iganes kuulnud , näinud või mõtelnud , ja unes olnud ka parem käsi haige ning selle valutava käe tõttu tundunud uni veel tõelisem kui harvad ärkveloleku hetked . Siis äkki oli mingist teisest ilmast ja elust , kuhu tal polnud lootustki sisse pääseda , nii et oma võimetust vaistlikult tajudes oli ta iga kohavahetuse järel püüdnud ka ise unustada peaaegu kõik , mis oli muutunud mahajäetavaks , jah , sealt tundmatusest - või spioonilugude palavikku jäänud alateadvusest - oli tulnud üks mees Eestimaale ajutiselt elama ning lühikeseks vahemikuks üürinud korteri samas majas , kus ta eluunesid segi tõeliste unedega nägi . Mehele oli vist öeldud , et ta on tööga väga hõivatud ning tülitamine pole viisakas . Midagi pidi sellele mehele olema öeldud , sest aeg-ajalt mees helistas , kuid külla ei tulnud kunagi . Ja kui nad vahel juhuslikult trepikojas kohtusid , naeratanud temagi ( tähtis on viisakas naeratus , korralik pesu , ihupesu , sest kui inimene pesuniidist alates puhas ja viks ei ole , paistab sisikonna segadus kergesti silma ! ) , naeratanud ning rääkinud ilmast ja maast , isegi mõnest raamatust , mida ta millalgi lugenud , igati haritud inimese mulje jätsin , ütles ta pika-pika monoloogi vahele , kuid mingil päeval ja mingil kellaajal tulnud mees talle külla . Õieti - astunud sisse , enne helistanud küll kella , ja tema oli midagi mõtlemata lasknud selle vana ja võõra mehe uksest sisse ning õieti teregi ütlemata läinud kööki tagasi ning jätkanud külmkapi nurgal söömist . Rännumehe leib on parim , seda ma parajasti sõingi , ja et armastan väga hallitusjuuste ja et need on alati parasjagu pehmed , sõin juustu näppude vahelt . Mees tulnud talle kööki järele , aga seal on mul nurkades aina ämblikuvõrgud ja tolm ja segadus ning ma panin hetkeks silmad kinni , kui leiba ja juustu sedasi käigupealt pugisin , arvates , et kõik on vaid uni . Ma ei lase enam niisama lihtsalt võõraid korterisse sisse , ja mees oli läinud räämas akna juurde - mu aknast paistab jõgi - ning vaadanud kaua kes-teab-mida või mõelnud omaenese mõtet . Tema oli edasi söönud , nagu kappides poleks ühtegi toidunõud ega lusikat , ja siis oli see vana ja hallipäine mees end ringi keeranud , tema pannud jälle silmad kinni ( see on uni ! see on uni ja kedagi pole köögis ! ) ning lõpuks ikkagi ripsmete vahelt piilunud , et kas paistab vaid valguseriba ning mees on une sisse tagasi tõmbunud , aga ei , mees oli seisnud ja täpselt teda vaadanud . Vana hallipäine korralikku ülikonda riietatud mees oli täpselt teda vaadanud , teda , kelle suunurgad olid hallitusjuustust pudrused ning hammastetagune leiba pungil täis , ja siis oli tal suisa õudne hakanud , et tema meeleheide ja nüri , tuim , päevi ja kuid kestev valusegune tüdimus on nii täielikult nähtaval , et isegi võõra eest ei suuda ta oma lootusetust varjata . Et tal ei olegi enam millelegi loota ja et elu ja uni on lõplikult sulanud üheks . Ta oli taburetilt püsti tõusnud , mehele lähemale läinud ( mehe õlal olnud väike kass , väike kass , väike kass , kordas ta ) ja öelnud , et ta peabki nüüd nõnda elama , et ta sööbki vaid senikaua , kui on leiba ja juustu , et ta ei käi enam kuskil ega taha kedagi näha ja kas mees , kes Eestisse kui võõrale maale on tulnud , ei saa aru , et ta on viimane inimene , kellega kontakti otsida . Miks te siia tulite , oli ta küsinud , kas teie tõesti ei näe , et ma ei taha kedagi näha , ja need , kes iga päev mind teatud vahemikul kohata võivad , ei näe mind kui mind , vaid seda pilti , mida viitsin pakkuda . Kui enam ei viitsi , kui sissekasvatatud korralikkus enam ei aita , ei lähe ma siit korterist enam kunagi välja . Ma elangi nii , oli ta tungivalt korranud , sest mees oli vaid seisnud ja vaikinud . Nüüd te teate , et ma elangi nii , minge ometi minema ! Mees oli seepeale end ämblikuvõrkudest läbi surunud - otse monoloogi kestes oli võrk end nendegi vahele kudunud - ja lõpuks tõesti ära läinud . Pärast selle täiesti võõra mehe külaskäiku - ei loe , et kohtumine leidis aset unenäos , koos vaikiti , tähtis on , et koos vaikiti - oli ta ühe metsavendade uurija poole pöördunud , et too oleks ekspert ja seletaks , kuidas Kaarli mälestused täiesti kõrvalisele ja eelhoiakuteta inimesele mõjuvad , sest tema ise enam ei taipa , kas aru puudub mälestuste kirjutajal , Kaitsepolitsei uurijal või temal endal . Kas te saate mulle mu aru tagasi anda , teie , kes te ka kord metsavend olite - või ei olnud ? Uurija ju olete , kust muidu ilmuvad aeg-ajalt mõnes kõrvalisemas ajakirjas või ajalehes lehekülgi täitvad kirjutised neist , kes kunagi olid elus ja nüüd enam ei ole - , tõestage siis mulle nüüd teie , et Kaarel on see , kellena oma käsikirjalistes mälestustes ja autasude hierarhias esineb . Uurija oli mulle täitsa võõras inimene , aga olin kuulnud , et aus ja asjatundlik , seletas ta mulle . Algul pani ta mu pöördumist just nagu naljaks . Ikka peab ettevaatlik olema , sest pole teada , mis tagamõttega keegi läheneb . Nii ei olevat ta põhjalikku ülekuulamist - kes teie olete , kust pärit , kes vanemad , mida mõtlete sellest , tollest ja Eestimaast - põrmugi pahaks pannud . Vastasin ja vastasin , otsekui oleks nüüd mind telefonitoru külge needitud . Lapsepõlvegi rääkisin ära ja et millalgi sõin ma juurikaid , kui koerad ulusid , talud jäid tühjaks ja vanemad ammugi metsas . See oli kui refrään : sõin juurikaid , koerad ulgusid ! Uurija oli alles siis soostunud temaga kohtuma , kui ta oli rääkinud , et vanaisa kasvatas ratsahobuseid ja et õieti ei tea ta enam isegi , kes tema on . Moorakülast pärit , Kolgatal käinud , heinamaale minnes Kaarli kodumaja vundamendikividest mööda kõndinud , ja nüüd keset linna ja kivitänavaid . Tahan mõista , tahan teada , oli ta läbi telefoni hõiganud . Ma võin muidu hobuse tagurpidi vankri ette panna , nagu minu meelest Kaarel on teinud . Sest Kaarel pole ehk tõelist metsaelu metsavennana kaasa elanud ja koputab pärast haaranguid punkri uksele : Kaarel olen , ärge kartke , ning valvet ei olegi väljas . Nagu poleks hobusel rakmeid , roomadel looka ja seljal sedelgarihma . See võrdlus oli uurijale väga meeldinud . Ta oli suure häälega naernud ning ütelnud , et kui linna tuleb , siis astub läbi . Ametlikke uurimisasutusi metsavendade tarvis ju õieti pole , seletas ta mulle edasi . Kõik uurivad . Uurib Kaitsepolitsei , kui avalduse teed . Uurivad ajaloolased , kui teatud aeg ja koht nõuab mõne artikli või teadusliku töö seisukohalt läbivaatamist , uurivad ajakirjanikud , kui neile satub ette midagi põnevat . Nemad saavad siis ka arhiivis töötamise loa ning tõotavad saladusi hoida , et elavad ei saaks riivatud , et elavatele ei heidetaks varju , sest lastele ei saa vanemate tegusid süüks panna . Tegelikult pannakse süüks , kui on vaja , ja ei panda , kui rõhutatakse inimese iseolemist . Kuulsad vanemad jäävad harva mainimata . Võrdlused toimivad . Piiblis on kirjas , et heade tegude mõju annab kaitsvana tunda seitse põlve ja halbade kestvus lõpeb alles neljandas , aga et ta just need kohad on lugemisel tahtmatult või teadmatusest vahele jätnud , võivat ta halva ja hea karma suhtes ka eksida . Tema rääkivat praegu lähiajalugu hoidvast arhiivist , piiblisõnadesse pole ta ses küsimuses jõudnud kuigivõrd süüvida . Ka asjaosalised - metsavennad , küüditatud ja vangisolnud - saavad loa arhiivi kiigata . Nende nimedega materjalid otsitakse välja , eraldatakse lipikutega , ja nii lipikute- ( ja sulgude ) vaheliselt saab oma nime teekonda jälgida , kuid naabrite ja ülesandjate pärast ka mitte rohkem . Mis saaks Eestimaast , kui äraandjad oleksid teada ( need , kes venelastele , kes sakslastele , need , kes jälle venelastele ja nii lõpmatult , kuigi korrektsem ja ausam oleks ütelda : need , kes reetsid Nõukogude riigile ja need , kes reetsid Saksa Reich'ile ) , mis jääks siis Eestimaast järele , küsis ta , kui neid lipikuid ei oleks arhiivitoimikute vahel ? Sest rohkem lugemine on šokk , rohkem lugemine on kontekstist väljakistud erapoolikus . Võib ju olla , et ühes toimikus on kirjas üht- ja teises teistmoodi , keegi on reetjaks mängitud ja tõeline reetur peab neljandas toimikus pidu . Uurimine eeldab asjatundlikkust , arhiiviliste seoste mõistmist ja analüüsi . Analüüsi , kas mõistad , hüüdis ta mulle . Ja et tema arvas end analüüsis olevat nõrk ja et riiklik uurimine kestis miskipärast vaid paar kuud , oli ta pöördunud entusiastliku ja alalist arhiiviluba omava pensionäri poole , sest see nimelt teadis , et külmunud maasse pooleteise meetri sügavuse kaeviku labidaga kaevamine on vägitükk , mida põgenemiskiiruse sees on võimatu teha . Aga siis , kui ma talle helistasin , ei teadnud vabadusvõitlejate uurija veel midagi . Kõik , mis ma ette võtan , kisub kuidagi kiiva , ütles ta kurvalt . Miks minus ei ole põrmugi usku , et võimatu on võimalik , kui inimene vaid tahab . Miks ma ei suutnud oma verise isa foto ees istudes kujutleda , et tegu on Kaarliga . Miks ma iga Kaarli lause ellu tagasi tõlkisin , võimatusi märkasin , nagu ma ei teaks , et see , mis paberile on saanud , jääb paberisse kinni ega ole millegagi peale iseenda võrreldav . Iga ajastu kunst on ainult iseendaga võrreldav . Elu on elu , kuid elu kirjapandud lugu on kunst . Metsavendlus oli kord elu , kuid kirjutised sellest on midagi muud . MIKS ma üldse hakkasin torkima õhkõrna jääkirmet laugaste peal ? Ole rahul kontuuriga , mis jää pinnalt tagasi peegeldub , ole rahul värskelt triigitud moondamismundriga ... Paraadmarsiga , tuules lehvivate lippudega , jätkasin mina , ja siis jäi ta vait . Nojah , metsavendadel polnud pääsemist . Agoonias pole midagi ilusat . Sellel eikellegimaal võib nüüd juhtuda tõesti nii mõndagi , põõsaid ja puid on võimatu üle lugeda . Nüüd võib juhtuda , parandas ta , siis kestis vaid jaht . Ja lõpuks ka ettemäng selle tuleviku tarvis , kust mina tagasi vaatan . Neid ettemängudest juhuslikult mahajäänud märke , olgu paberil , kellegi mälus või unenägudes , tõlgendab igaüks üsna nõnda , kuis tahab . Vaatepiiri ulatus määrab tõsiasjade valgussetõusu . Uurija oligi millalgi linna ja temale külla tulnud ja algul Kaarli mälestuste üle lihtsalt naernud . Ma räägin teile ühe anekdoodi , oli ta ütelnud . Venelane koputab vastu Saksa tanki , sõdur pistab pea luugist välja . Tule välja , ütleb venelane , ma panen kohe tanki põlema . Ta oli vaadanud ja kahelnud uurija arus . Kaarel teeb ju samamoodi , kui punkri uksele koputab : Ärge kartke , Kaarel olen . Ta oli kergemalt hinganud : tähendab , ma ei olegi nii loll . Teisi on ka . Ja see teisi on ka oli ta niisugusesse joovastusse viinud - kui kuude kaupa Kaarli kirjelduste järgi end metsavennaks kujutled ja komistad alatasa hobuse tagumiku peale , mille ümber rangid ja roomad ei mahu , muutud ebakindlaks ja sõgedaks - , jah , uurija naljatlused olid ta vaimustusse viinud ning ta oli täitnud küllatulnu kõik isegi kulmuliigutuse tasemel edasiantud soovid . Tema lapsepõlvefotosid oli uurija endale siiski ise küsinud . Ja otse nõudnud , et ta iga foto tagaküljele pühenduse kirjutaks . Võõrale inimesele pühendustega lapsepõlvefotod , küsisin mina . Need aitavad mind selle metsavendade grupi saatusesse sisse elada . Arhiiviluba mul on , kuid - uurija Number Kaks pidanud pausi - kõike ei saa ma teile rääkida , materjalide põhjalikumast tutvustamisest pole juttugi , sest olen andnud allkirja , et hoian saladuses selle , mis loen , näen või kopeerin . KELLE HEAKS JA MIS TARBEKS , kui tulemused on saladus , selle oli ta unustanud uurijalt küsimata . Nii tähtis oli talle asjatundja arvamus . Aga seda võite ju ikka ütelda , missugusena Kaarli ja Meinhardi lugu teile paistab . Seda võin , oli uurija vastanud . Täit tõtt ei saa keegi nagunii teada . Kuigi jah , ma olen mitmed pealtnäha arusaamatud lood ära selitanud küll . Ja neist ka kirjutanud , oli uurija Number Kaks lisanud . Olete muidugi lugenud ? Ei ole , ei ole , oli ta häbenedes vastanud . Selles asi ongi , et mul puudub metsavendade elu sisekontekst , ma pole üheski punkris elu sees käinud , kuigi nüüd on kuskil isegi turistidele tutvumiseks maa alla ehitatud punkrid olemas . - Kas ehitati maa peale või maa alla , see sõltus pinnasest . - Turistidele mõjub maa-alune punker kindlasti atraktiivsemalt . Siis oli uurija Number Kaks talle tõsiselt otsa vaadanud ja ütelnud : Tahtsin teilt juba telefonis küsida , kuid siis mõtlesin , et silmast silma juttu ajades on seda parem teha . Ta oli nii tõsise alguse juures seesmiselt isegi nagu võpatanud , et mis see tähtis küsimus siis on . Kuidas teie ellu jäite ? See oli see küsimus . Kuidas ja miks teie ellu jäite ? Tal oli taas külm hakanud , lausa jäine tunne tulnud sisse , ja süü , süü ikkagi ka . See olevat nüüd , tollele jutuajamisele rahulikult tagasi vaadates , otse imelik , et ta oli tundnud ka süüd , et üheksa-aastaselt - sest nii vana oli ta siis , kui isa Kolgal tapeti - jah , et ta üheksa-aastaselt metsavendade lapsena mahalaskmisest , küüditamisest või muul viisil represseerimisest oli pääsenud . Mil viisil mind veel oleks tulnud siis represseerida , kui ma jäin nelja-aastaselt ilma kodust ja vanemaist ? Kuidas teid ülikooli lasti , see huvitab mind kõigepealt , oli vastanud uurija . Hruštšovi sula ajale juhtus see ja ju ma siis olin nii loll , et eluloos märkisin isa metsavennaksolemist ja mahalaskmistki . Mul ei tulnud pähe , et kuulihaava tagajärjel surnud mees - aga nii oli isa surmatunnistusele kirjutatud ja surmatunnistust oli pereseisu kirjeldamiseks esitada vaja - jah , kuulihaava tagajärjeks sai minu meelest olla vaid mahalaskmine . Ja teid võeti ülikooli vastu ? Võeti jah . Ma teadsin küll , et aastaid varem ei oleks pruugitud võtta , aga isa maha salata ei tulnud mulle sellest hoolimata pähegi . Onu Alfred oli õpetanud , et kui kuskil ankeedis on otsene vanemaid puudutav küsimus , tuleb vastata nõnda , kuis oli . Paljust jääd sa elus ilma , paljud teed on sulle suletud , oli seletanud Alfred , kuid salgamise pealt ei saa sind keegi sundida teiste järele nuhkima . Ja teie käisite Alfredi õpetuse järele ? Käisin . Ja keegi ei tülitanud teid ega püüdnud värvata ? Milleks pidi mind keegi värbama , kui ma ei rääkinud kellegagi ei päritolust ega poliitikast . Ei tundnud huvigi . Väga imelik . Väga imelik , oli ütelnud uurija . Kas teil oli väga võimas protežeerija või olite te tõesti ise nii tark . Protežeerijat mul ei olnud , tarkuse kohta ei oska ma midagi ütelda . Seda , mida mõtlesin või arvasin , ei pidanud ma ju turuplatsil kuulutama hakkama . Teiste saladused ei huvitanud mind ka . Suhtlesin vähe , oli ta enda õigustuseks ütelnud . Ta otse tundnud , et õigustuseks , kuigi rääkis tõtt . Mis te siis tegite , ise metsavendade laps ? Tahtsin targaks saada , oli ta vastanud ja tundnud , et on puulane ja tohtlane ühes isikus . Tahtsin saada , aga ei saanud , kui nüüd avastan asju , mida ka unes ei aimanud . Miks teie ellu jäite , kuidas teie ellu jäite , see oli korraga küsimus , mille peale ta varem polnud tulnudki . Ma pole oma vanemaid kunagi salanud , aga isapoolsetest sugulastest ei teadnud ma tõesti midagi . Neist lihtsalt ei räägitud mulle , ja et mu emapoolsed sugulased ja emagi minust suuremat välja ei teinud , on mu vanaiga täis avastusi ja teadmatusest ärkamist . Olen eluaeg kõigis oma kalduvustes ja huvides ema suguseltsi sees tundnud end võõrana ning mõelnud , et üks valge vares on arvatavasti igas perekonnas võimalik . Jajah , ju teil siis vedas . Minul on kehvemini läinud , ütelnud uurija . Ja tema oli mõtelnud , kes kõik talle neidsamu kehvemini-olemise tundeid on teatavaks teinud . Vilma üsna niisama kui nüüd see võõras uurija , ja tema pole kunagi taibanud , mida talle tahetakse ütelda . Kas tõesti on tal vedanud või on juhtunud nii , et ta võib olla tark . Kui ära ei tapetud , kui ei küüditatud , kui koputajaks ei värvatud , siis ... Mis on siis ? Keegi pidi ju ellu ka jääma . Isal teisi lapsi ei olnud , oli ta lõpuks aralt ütelnud . Kust te teate , oli uurija huvitatult küsinud . Te räägite , et te ei teadnud vanematest muud kui seda , et nad olid metsas , et te oma isa õieti ju ei tunnegi - pole tundnud huvi , seda ütlesite ka - , ja nüüd olete kindel , et olete tema ainuke laps . Kuulake ometi , ma jäin kodust nelja-aastaselt ilma ja sugulastest tegelikult ju ka . Mil kombel oleksin pidanud oma põlvnemist uurima , kelle käest küsima . Ikkagi on imelik , et ellu jäite , et ülikoolis käisite , oli uurija ütelnud . Kõigil teie päritoluga inimestel olid tõkked ees , aga teil , nagu ma kuulen , on kõik läinud lausa libedalt . Ei ole läinud ju . Ikka on . OLETE ELUS ja NÜÜD UURITE . Miks te varem ei uurinud ? Ise veel ülikoolis käinud . No ega ma oma eluraskusi teie ette laotama nüüd küll ei hakka ... Ärge saage kurjaks , ärge saage , mina kardan kurje inimesi ... Ja ometi ajate arhiivist väljauuritud agente taga ainult selleks , et nad läbi sõimata . Muidugi , see on mu ainuke võimalus . Las tunnevad hirmu , las tunnevad nüüd nemad hirmu , ja nende peredele ütlen ma ka , mis vaja . Vahel jooksevad eest ära , niiväga kardavad tõtt . Kui riik ei ütle , ütlen mina . Ei anna ööl ega päeval rahu . Miks te arvate , et mind pole ähvardatud ? On küll . Aga ma olen elus ja tõe teadasaamine , tõe ütlemine on minu kohus . Dura lex , sed lex , oli ta vastanud . Näete , näete nüüd ise , kuidas te minusugustele ülalt alla vaatate . Olgu seadus ka karm , kuid ta on ikkagi seadus . Omakohus sünnitab kurja . Aga kui aeg on selline , et minevik ei huvita kedagi , oli uurija vastanud . Ärge pahandage , et ma teid proovile panin . Ma tean Kaarlile ordeni andjat küll . Ta on tubli noor mees , noored teevad ikka vigu . Kahju on sellest ju minulgi , et nutuse vassimise ja blufi eest orden anti . Ma olen metsavendade lugusid küllalt kuulnud , kuid see siin on lihtsalt üks suur häbi , mida ei kõlba lugedagi . Kas sihuke lödipüks agent saab olla , selles ma esialgu küll kahtlen . Aga see viga , nagu te ütlete , on sünnitanud ülekohut , mida heastada enam ei saa . Jah , ordenit ära võtta tõesti ei saa . Sellega tuleb leppida . Aga kui ma arhiivis näen sedasama mis teie ja mälestused läbi töötan , lähen ma Kaarli juurde , teie ema juurde lähen ka , ja uskuge , mulle tunnistavad nad lõpuks kõik üles . Niikaua käin , kui tunnistavad üles . Nad ei lase teid uksestki sisse , oli ta ütelnud , endal hirm , mis laviini ta on liikuma pannud . NII ei tohiks seda uurimist küll jätkata . Ainult NII , oli uurija vastanud . Midagi muud ei jää meil - nüüd siis meil , oli ta mõttes korranud - enam üle . Siis oli uurija sõrmitsenud heldimusega ta lapseea fotosid , neid , mis tehtud veel omas kodus ja enne pakkuminekut : te võiksite ju minu laps olla , vanuski klapib , mul endal ei ole lapsi . Ja minu laps on nüüd siis nii tubli , et uurib asju , millest keegi kuulda enam ei taha . Uurija oli silitanud kolmeaastase tema fotopõski ja süvenenud suurte lapsesilmade avalusse . Kuulge , ma ei taha neid fotosid teile ikkagi anda , oli ta imelikult kõheda tunde toimel ütelnud . Te saate ju arhiivist minu ema ja Kaarli ja kogu selle metsavendade grupi fotod nagunii . Milleks siin mina ? Et perekond oleks koos . Et minu juures oleks terve perekond koos , oli uurija silmade särades sisendusjõuliselt ütelnud . Mina ei ole teiega üks perekond , oli ta vastanud . Minul oli endal kunagi perekond . Miks pean ma nendega teie juures kokku saama ? Mis instants - ta oli tõesti nii ütelnud - teie olete , et minult niisugust asja nõuda ? Te kas annate need fotod või ma ei uuri midagi . Ma räägin nendega , ma võtan nad arhiivi kaasa . Kas teie fotodega ei räägi ? Ei , oli ta valetanud . Ei , enda omadega mitte , oli ta lisanud , ning see oli tõsi . Ta rääkis küll endaga , minuga , oma sõprade fotodega , kuid enda fotodega mitte . Seejärel oli uurija veel kord nõudnud , et ta iga foto taha midagi kirjutaks , ja siis - tol hetkel - ei olevat talle meeldegi tulnud , et ta oli arhiivis midagi niisugust juba näinud . ? Üks ülekuulamiste maratonis tühjaks piinatud metsavend pidi kaasas olnud omaste fotode taha kirjutama : see oli kunagi minu . Iga foto taha pidi ta kirjutama just selle lause , teo paralleelsus vaevas mind sel määral , et ma hiljem ei saanud mitu kuud öösiti magada . Te olete nüüd nagu minu laps . Mina toon teie elusse selguse , oli uurija fotod kui lapse vastu rinda surunud . Teie ei tea , mis õnn see minu vanuses on . Ma ei tea . Ma ikka ei taha . Kuidagi imelik on võõrale inimesele anda ... Mis ? Kas teie ei ole eestlane , kas teie ei peagi metsavendadest lugu ? Me oleme nüüd ju metsavennad mõlemad . Siit tagasiteed ei ole . Õige see asi nüüd küll ei ole , oli ta ehmatuse ja vaimustusega ( ka vaimustusega ! ) mõtelnud , aga et ta nii väga kõrvaltvaadet vajas , oli ta loovutanud nii lapsepõlve kui fotod , ta oli tundnud , et lapsepõlve mingil imetabasel viisil ka , ning jäänud arhiiviandmete kontrolli ootama . Alles hiljem , palju kuid hiljem , kui uurija kõiki tema versioone kinnitas ja keeldus esitamast omi , oli ta taibanud , mis imelikku vanglasse oli ta vabatahtlikult sattunud . Uurija - kodu-uurija , torkasin mina täpsustuseks vahele - võis küsida mida tahes ja tema pidi vastama - vabatahtlikult vastama , nagu Josef K. ühel Kafka romaanist tuntud pööningul - , aga süüdistusega pole uurija teda tutvustanud kunagi . Teie vajate mind ja mina teid , ärge olge nii nipsakas , oli uurija ütelnud , kui ta mõne väga isikliku küsimuse ees tõrkus . Lõpuks oli ta sellegi uurija peale karjuma hakanud ja ütelnud , et tema ei saa juba puht vanuse tõttu olla selle metsavendade grupi ülesandja . Ma olin siis nelja-viie-üheksa-aastane laps , kui nemad haarangutes ja varitsustest tapeti . Mõistan , mõistan teid täiesti , oli uurija telefonis vastanud . Sellepärast ma teie foto metsavendade lipu taustale paningi , et teie reetur ei ole , aga vastake nüüd ... Ja esitatud küsimus käis Maali iseloomu , Alfredi sõjatee või Kaarli ja tolle Omakülapoisi metsamineku kohta , nagu ta oleks kõige juures osaline olnud . Ma EI tea , oli ta karjunud . Jätke mind ometi rahule . Ma oletan nagu teiegi ja oletanud ma olen muidugi . Te olite ju üks perekond , oli uurija häirimatult jätkanud . Üks perekond ja üks veri . Ärge tõrkuge , rääkige ära . Ei olnud üks perekond . Perekonda pole mul olnudki . Ärge rääkige lolli juttu . Kõigil on perekond . Kas te siis ei tunne , kuidas teis Vilma ja Meinhardi veri ristuvad ? Te olete ju oma emast sündinud . Selle vastu ei saa . Ma näen juba teie ja teie surnud isa fotosid vaadates , et Meinhard tahab , et meie suhtlus tiheneks . Aga teie ema ei taha . Teie ema on vastu . Kas te mõistate , mida ma tahan ütelda ? Nüüd oli ta olnud juba selle piiri peal , kus inimene mõistusetult ulguma hakkab , aga ta hoidnud end ikka veel tagasi . Mõistan küll , oli ta vastanud . Te muidugi märkasite seda agent Liivit , kellele uus pealik pärast kahe mehe varitsusest tapmist kättemaksu tõotab ? Ei märganud , kuid tundnud üllatusega , et ei kuule seda nime esimest korda . Ma mõtlen siin , et see võib vabalt teie ema olla . Aga see vajab täpsemat uurimist . Esialgu jätan selle küsimuse lahtiseks . Ja pärast pausi : Ega see niiväga tähtis enam ei olegi , kas tema agendinimi selgub või ei või pole tal üldse nime , sest Kaarliga koos tema toimetas ja Kaarel õige metsavend tõesti ei ole . Teie ema oli niisugune naine , kes ilma meheta üldse olla ei saanud . Te saate muidugi aru , mida ma mõtlen . Ta oli vaikides hambaid kiristanud ja pole suutnud midagi mõtelda . Ma ei saa ainult aru , miks mees nii lollid mälestused kirjutas . Poleks neid mälestusi , ei oleks keegi - ka teie mitte - seda asja puutunud ... Ja ordengi jäänuks saamata , oli ta vahele torganud . Jah , orden muidugi ka . Need mälestused on päris targad , oli ta endast välja pressinud . Mida ajuvabamad need on , seda parem . Keegi ei saa külge hakata . Ega Kaarel peagi mingi sulesepp olema . Ütleb , et nõnda ta tegi , tundis ja nägi , ja ongi kõik . Tema jalgade põrutuse või haavade jälgi ei tule kellelgi pähe kontrollida . - Viimast lauset polevat ta siiski ütelnud . - Nii lihtne see nüüd kah ei ole . Vaatame . Teie isa oli tõesti erakordselt tubli võitleja , jätkanud uurija . Kas te mäletate oma isa ? Mäletan küll , oli ta vastanud . Rääkige mulle temast . See aitab mind . Ja selleks , et toru mitte hargile visata ja mitte olla see kuri inimene , keda kodu-uurija väitis end kartvat , oli ta rääkinud laulmisest ja nööpidest , millest isa ehitas mänguautole rattad . See on hea , just nii . Ärge heituge . Te pole esimene , kelle üks vanem on ühel , teine teisel poolel . Peaasi , kui te tunnetate , kumb veri teis endas peale jääb . Mis te arvate , kumb pool teis peale jääb ? Ja nii edasi ja nii edasi , kordas ta mulle kui masin . Siis olid ta laugude äärtele hakanud kasvama nahanäsad , mida sai kõrvaldada vaid kirurgiliselt , kui just ei taha , et silmad kinni kasvavad . Saatke mu fotod tagasi , oli ta telefonis karjunud . Mu lapseea silmad on teil kogu aeg osatamiseks ees ja varsti ei näe ma enam midagi . See veel puudus ! Mis jutt see on ? Ma töötan teie heaks kui künnihärg ja teie ei ütle mulle selle eest ühtegi sõbralikku sõna . Ainult karjute vana inimese peale . Ja nii edasi ja nii aina edasi . Rohkemat , kui ise arhiivis nägin , ei saanud ma teada ka tolle saladusi uuriva , saladusi valvava ja saladusi avaldava uurija käest . Sest siis , kui uurija Number Kaks vahel oma uuringu tulemused trükisõnas avaldab ja mõne reeturi sugulased tulevad temaga sõitlema , et jätke suguselts rahule , vastavat uurija : Eks andke kohtusse , kui laiman , ja nii on läinud minust vingemadki halastusenõudlejad norgus päi koju tagasi , sest kirjutatul on alati dokumentaalne tõestus olemas . Kuidas on selline oluseis võimalik , küsis ta minu käest . Kas tõe hind on alati piin ja silmapimedus ? Kas siis , kui oma riiki ei ole või riik on nõrk , õigusemõistmine jäetud iga üksiku inimese parema äratundmise hooleks , on kättemaks ainus , mis hinge rahustab ? Ja kui Kaarlite ligi on raske pääseda , võetakse minusugused ette : kui sind on vaenatud , siis vastuta ! Lõpuks oli talle hakanud imelik tunduma , et uurija talle otse koju tuli , albumeid lapata nõudis ja muudkui nuias : see foto andke mulle ja see foto andke , nagu oleks ta seljas mingi kallisnahk , mida jätkub Vilmale , jätkub Kaarlile ja nüüd tunneb metsavendadega tegelev naine , et ka tema peab oma osa ühe kogemata ellujäänu seljast saama . Kui ta enese silmahäda oli juba nii süvenenud , et pidi tõepoolest lõikusele minema , saatis ta uurijale lahtise kaardi . Teie käes olevad fotod paluvad koju , nad on kodust otsekui ära küüditatud . Palun pange nad ümbrikusse ja saatke tagasi , need fotod ei ole Teie perest ega Teie albumist . Nad on ühe teise pere ja elu ja saatuse seest ja fotod paluvad koju tagasi . Siia . Palun saatke tagasi ! Olgu neil amnestia ja kojutulek . Ja kumb veri teis nüüd domineerib , oli uurija Number Kaks pärast kirja saamist telefonis õpetlikult küsinud . Te mõistate , mis ma tahan ütelda ? Teie lapseea foto on mul Martin Kaarlandi põues - mul on Kaarlandi pilt , ja Kaarlandil polnud veel naist ega lapsi , ma ütlen talle nüüd ikka : näed , kui suurte silmadega lapse ma meile tõin , panin lapse sulle otse põue , pintsakureväärile nööpnõelaga kinni . Võitlejad vajavad lapsi , kes neid külmas hauas lohutaks ! - minule on surnud otsekui elus . Selle peale oli ta hakanud karjuma , otsekui kistaks teda elusalt pooleks ja teiselt poolt ( telefonist ! ) kostnud sõbralik-mõistev naer . See läheb teil üle . Uskuge mind , see läheb teil üle . Ma olen üle kümne aasta metsavendi uurinud , välja selgitanud , mis vaja . Kui riik ei karista , karistan mina . Kaarli juurde jõuan ma ka . Ärge kartke , ma jõuan ka Kaarlini . See on üks arg vennike . Oli suureks ülesandeks mõeldud , aga kui teie isa Kolgal nii ägedasti vastu hakkas , tegi püksid täis . Kolga operatsiooni juhiti Moskvast . Teie vapper isa rikkus vastu hakates kogu mängu . Tegi mõrad mehe luudele sisse , oli ta karmi tõsidusega mõtelnud . Andke mu fotod tagasi ! Armas laps , teie foto on mul aukohal . Martin Kaarlandi põues soojas olete . Kas te siis tõesti ei tunne ? Ma ei tunne Kaarlandi , saatke fotod tagasi . Mis te siis andsite , oli uurija rahulikult nentinud , nagu oleks fotode andmine olnud kui kolm veretilka , mida ei saa niisama lihtsalt tagasi võtta . Pärast seda oli ta läinud maamaja lakka ja vaadanud pool päeva rähmaste laugude vahelt sajandivanuse aampalgi ilu . Vahel kui koos päikesetõusuga ärkan , on punastest telliskividest soemüuril pleekinudkollased laigud . Nende põhjus on päike . Puud pole veel lehtinud . Kevad on lage , külm ja paljas , ainult päike teeb sooja läbi kõrgete õhuvoogude . Päike vaatab pilvede vahelt , mis maa peale ei paista . Võib-olla on Meinhardki praegu toas . Ja mina valges võrevoodis . Tegelikult olen ma siin , kaugel Järvamaast , Virumaast , kaugel Viljandi linnastki . Niisugust soemüüri on vähestel , sest ehitised on uued . Minu voodi on täpselt kerise kohal , kui ma ikka veel mäletan , mis on keris . Ahjusuu on seina taga . Seal on ka pliit ja köök . Sündisin saunas . See pole kirjandus . Haigla jäi kaugele . Mäletan sündimist . Nii palju on sellest räägitud , et näib , nagu meenuks see tõesti . Ja pleekinudkollane valgusevihk , mis aknast sisse vihiseb , läheb nugateravalt minust mööda . Kiired on sirged ja ohtlikud . Kõik , mis jääb kiirele ette , on kui pooleks lõigatud : tume pool , hele pool ning ülejäänud tuba lõigutud tagasipeegeldusvarjudes . Tuba on kui tihedast kuivast valgusest supp . Nelinurk . Tuba on nelinurk ning tõuseb kohe , saab tiivad ja tõuseb ja läheb ja lendab siit minema . Ma vaatan päikeselaike ning mügisen naerda . Mõnus on . Mõnus on kujutleda end lendamas . Enne kui märkan , on Meinhard kadunud . Ja siis tuleb hirm ja nutt . Mina küll ei saa ütelda , et sa palju nutsid . Üksi sa olid , aga kui meie Vilmaga sind rehealuses tõrres või vaadis vaatamas käisime , oli sul nägu ikka naerune peas , räägib naine , kelle ta koduküla inimestest külastamise mõttes on viimaseks jätnud . Ristiema , sellepärast . Ta polevat teadnudki , et Juuli ristiemaks oli määratud . Juuli silmadel on kae , kuid mõistus täiesti korras . Ah siis ristitütar ise on tulnud mind vaatama , hõiskab naine end voodi veerele istukile keerates . Ma siin kuulsin jah , et oled Endlat ja Krõõta juba käinud vaatamas , ja mõtlesin , et ehk tuled millalgi minugi poole . Kahju , et ma sind ei näe , aga eks sa oledki mul nüüd rohkem selle tõrrelapsena meeles . Enne , kui su isa vangilaagris oli , elasin paar aastat teiega koos sellessamas saunas , kus Salme nüüd . Olin rohkem teenijaks võetud või nii , aga ega sel ajal olnud enam vahet , kes mis oli . Mina käisin vallamajas tööl ja sinu ema toimetas laudas ja põllul . Eks tal oli raske muidugi . Meest majas ei olnud ja polnud ka teada , kuhu ta õieti jäi või kas tulebki tagasi . Vaatasime , et reheall on tõrs või vaat või mis , lõime alt ühe põhja ära , et ilmavalgust näeksid , ja seal sa siis päevade kaupa jutustasid endale omasid lugusid . Vahel olid ikka täitsa must ja ropp , aga aeg oli sihuke , polnud parata . Mina küll tõrt ei mäleta . Mäletan valgete võrepulkadega voodit . Umbes niisugust nagu praegustel lastel , oli ta ütelnud . Kui Meinart läks , jäi naine suure kõhuga maha , kui tagasi tuli , oli tal kaheaastane tütar . Jumala pärast , ära sa minult aastaarvusid küsi , neid ma ei mäleta , ei püsi meeles ja kõik . Nojah , siis oli juba Meinart tagasi , siis oligi aeg võrevoodis olla . Ja ega sa öösel reheall olnud , jätkanud naine oma heietusi , nagu poleks ta mu märkust miskikski pannud . Ja ükskord - eks sa olid näinud , et ema enne peole minekut mingi pulgaga suud määrib - olid sa terve oma näo punaseks teinud , ja kui meie õhtul hilja koju tulime , paistis ainult huulepulga ots . Olid selle lõpuks ära söönud . Vilma ikka pahandas sinuga , aga kust laps võis teada , et see , mis iluks , ei kõlba süüa . Sel ajal käis Vilma selle Sihi Oskariga , aga ega neil midagi tõsist ei olnud , niisama peolkäimiseks ikka mees kaasas või nii - Agatha käis kah kord siin ja tuletas seda Oskarit kangesti meelde , aga tema jutt mulle ei meeldinud , mina usun ikka rohkem seda , mis Vilma ütleb - , aga sinu isa pärast valutas tal kogu aeg süda , kogu aeg valutas , et kus ta on või mis temast sai . Isegi rindelt kojutulevatelt meestelt küsinud , rääkis ta siin mulle üsna hiljuti . Mure on mure , peod ja Oskar ja mõni väike naiselohutus ei tähenda midagi . Mis mees mu isa oli , küsinud tema , nagu ta kõigilt oli küsinud . Oh tema oli naljakas mees , ma pole sihukest hiljem näinudki , muudkui laulis . Omaette ja palumise peale ka . Vahel ma ütlesin , Meinart , laula nüüd seda laulu kah , ja tema kohe lauliski . Ma päris imestasin , kust üks mees nii palju laulusid teab , minu Artur oli ju sihuke , et ei teinud piiksugi . Ega ma siitkandi inime ju olegi , enne Meinarti sõttaminekut Vilma mind kutsus . Artur oli seks ajaks ka tapetud , ei osand käskluse peale käsi püsti tõsta , eks kinnivõtjad vist mõeld , et kavatseb vastu hakata . Minu Artur - ja vastuhakkaja ! Mis vastuhakkaja tema oli , aga ju vist oli nõnda saatusest määratud . Lapsi meil ei olnud , korraga olin vaba ja üksik . Ja siis Vilma ütleski : Tule , oleme nüüd ju mõlemad üksikud naised . Jaah , küll ta ikka laulis , küll ta laulis , korrutab naine madratsi äärt mudides . Aga kui ükskord tagasi tuli , olid laulud teised , õpetas sullegi ühte ja teist , kuid kõik olid kurvad ja ikka , et mees maetud maha ja keegi ei tea , kus on tema haud . Võib-olla mäletad isegi , küsib naine ja üritab oma nägu tema arvatava asukoha poole pöörata . Nojah , kus sa neid kurbi laule saadki mäletada , nii palju aastaid on sellest möödas . Aga talutööd tegi tema küll kõik ära . Vilma ütles ikka , et ega ta vastu ei hakka , teeb kõik ära , mis ma vaid käsin . Kui sinu isal ja emal pulmad olid , tulid nad kirikust tagasi aisakellade helinal . Ma elasin siit siis kaugel , kuid tee läks meilt mööda , seisin õues ja kuulasin . See helin on mul praegugi kõrvus . Jaah , küll nemad olid noored ja ilusad , aga näe , kuidas lõpuks läks . Kui ma vallamajast selle teatega tulin , et teid on kulakuks tehtud ja küüditatakse ära - ma olin seal sihukese ameti peal , et teadsin , keda viiakse . Seda pidi hoidma küll salajas , aga Meinarti vangisoleku ajal olime Vilmaga nii sõbraks saanud , et rääkisin ära - ja siis nutsime Vilmaga mõlemad , et valla kõige vaesemad inimesed küüditatakse ära . Kuidas vaesemad , oli ta puudutatult küsinud . Vilma ütles nii ja eks mina ju näinud ka , et siin polnud peale hoonete ja mõne looma enam midagi . Sõda võttis hobused ja lehmad läksid normide katteks . Nii et olime lausa vallavaesed ? Einoh , talu oli muidugi suur ja eks Maali selle vana suuruse ja rikkuse kõma peale tütre Meinartile sokutas , palju seal nüüd armastust oli , mina ei tea . Elasid muidu küll ilma tülita , mina pole nende vahel ühtki paha sõna kuulnud , vahel tuleb ju ikka ütlemist ette . Meie Arturiga elasime küll ilusti , aga tülisid oli mõne tühja asja pärast või nii . Meinart oskas ju kõik aina naljaks keerata . Sihukese mehega ei saagi tülli minna , aga mis nad siis tegid , kui kahekesi olid , seda mina ei tea . Välja ei paistnud küll midagi . Vana naine ohkab ja kuulatab , pea viltu , et ehk ütleb ristitütar ka midagi , aga see on vait , nagu oleks konna alla neelanud . Sinu emaema Maali oli muidugi pettunud . Meinart ei osanud uue võimuga olla . Üks jõnks teise otsa ja siin ta küll Vilmat ei kuulanud . Aga mind põle võimude asi kunagi huvitand ja minu elu oli pärast parem kui enne . Kutsuti ikka siia ja sinna - kuhu , oli ta küsinud , aga Juuli ei tee kuulmagi - ja sõprus sinu emaga tähendas mulle palju . Pidudel käisime , pidasime õhtuti videvikku , kuigi kogu ilm oli segi pööratud ja me kumbki ei teadnud , mis edasi saab . Ja sina olid , Juuli hääl kerkib rõõmsaks ja pisut nagu haledaks , sina ju olid ja rääkisid nii naljakaid asju ja Olin muudkui reheall tõrres , oli ta vahele öelnud . Nojah , seal olid ka , sealt ei saanud sa välja , kui Vilmal oli vaja midagi kiiresti toimetada või kuhugi minna . Pärast lõhkus Meinart selle tõrre ära , ütleb naine pärast pikka vaikimist ja niheleb rahutult : Oled sa ikka veel siin ? Olen küll . Jaah , mõtle , tulid ikka ristiema vaatama . Vilma käis ka hiljuti . Arutasime , et oli loll temp metsa neil minna . Meinartil polnud ju mingit süüd . Täitsa ilmaasjata minek . KAS SIBER OLNUKS PAREM ? Sealt tulid ju inimesed tagasi , vastanud Juuli . Kolga Kaarli emale ja tädile määrati kohtus ka hirmus karistus , aga olid tagasi paari aastaga . Siberisse nad vist ei jõudnudki . Miks ei võinud teilgi siis nii hästi minna ? Õnnetus tulles ei hüüa , õnnetus kisab valjul häälel ammu enne kohalejõudmist , ainult inimese kõrvad on kurdid . See hüüdis Meinhardile unenäos , mida ta kunagi lõpuni ei näinud , hüüdis mulle , kes ma olen lasknud endast õitseva sireliseina ees kaks fotot teha : silmaääred niitmispingutusest punased , sest midagi muud ma viimastel maakodu suvedel ei teinudki kui niitsin . Viilisin õuemuru just nagu habemenoaga tasaseks . See on imelik , kuid tagasivaadetes on kõik õnnetuse toimumisele kaasa-aitajad otsekui ootel , et samm-sammult ning just nagu juhuslikult sündmuse keskmele lähemale nihkuda . Osalejana ei pane sa tähelegi , et su kaaslased on vahetanud kohti - kes selja taga , on äkki kõrval või ootab laskevalmis püssiga ees - , ainult sa ise mässad kui kammitsasse pandud hobune köiejämeduses ämblikuvõrgus ning oled kaugele nähtav . Milline võis Meinhardi nägu enne Kolgale minekut olla , kui minu nägu ungari sirelitest heki taustal on allaheitlik ja nutune . Igaüht ootab vaid temale määratud õnnetus , tähendas ta sahtlitäie fotode ees : kui metsavendadest on säilinud seitsekümmend kaks , siis tema kirjutuslauasahtlites on fotopakke sada korda rohkem , ja kui ta nüüd eluülevaatust tegi , sattusid ühed teiste sekka ja taustale . Seda teeb mälu . Korrastav mälu loob ainult näilist korralagedust , ja tema teadvat nüüd juba küll , kuidas soe pulseeriv veri haavast välja purskab ja pea ühel hoobil segaseks teeb . Ei juhtunud minu isaga põrmugi teisiti . Minu šokki saatis undav kiirabiautosireen , Meinhard rabati pikali ja ehk nägi ta veel mõnd saapanina oma silmade kõrgusel jõujoovastusest välkumas . ( Et see tõsi oli , pidi ta hiljem kogema veel üht fotot vaadates ! ) Ja siis tuleb pimedus , elutõmbluse viimane nõksak , kui keha imestuses võpatab , et ah siis nõnda on see ja muud mitte midagi . Kui ma tahan kellegi mõju alt pääseda , kujutlen ennast ja teda vastakuti seismas , kujutlen ka kiiri , mis mu sõbervaenlasest väljuvad . Ma lasen neil kiirtel paisuda , lausa jõuliseks muutuda , ja siis lõikan nad otsekui kääridega lühemaks . Ma teen seda hommikuse ärkamise poolunises seisundis , silmad kinni , lasen kiirtel sõbervaenlase kehast taas tugevaks kasvada ja lõikan ära . Korduvalt ja korduvalt lõikan ma tema elukiired katki , kuni ta keha kohtki on tume ja pime , oli talle kunagi üks tema meelest täissõber seletanud . Sinuga tegin ma ka nii , oli talle üteldud . Juudas reedab , mõjutehnika harrastaja harjutas tapmist . Kelle sihtimist Kaarel seal jooksurajal ette valmistas , kuni vastase kohtki neeldunud pimekohaks muutus , küsis ta kohkunult . JA SIIS LÄKS TA UUESTI ARHIIVI . Siis taotles ta luba ja Trabant oli lasknud talle peaaegu meetrikõrguse hunniku toimikuid lauale valmis panna : vastutulek on kõik , nagunii ei jõua ta kitsilt antud päevadega elu ja surma vahelist seina läbi puurida . Kas nii võis ametnik mõtelda ? Või ei mõelnud ta üldse midagi , peaasi , kui saaks tülitajast rahu . Algul oli ta toimikutevirna näppinud siit ja sealt , lugenud juhuslikult ette sattunud lõike , kuni taibanud , et nõnda ei jõua ta kuhugi . Panin virnast väljakistud toimikud täpselt samasse kohta tagasi , kust ma nad välja tõmbasin , ja usaldasin end selle materjali minu jaoks väljapanija hooleks . Kes iganes valiku tegi , pidi ta juba teadma , mis on juhtunud selle kahekümne kaheksast inimesest koosneva metsavendade väega . - Ma ütlen väega , sest ma ei tea , mis nime peaksin praegu selle-arvulisele meestehulgale andma , toimikuis on nad bandiitide ja diversantidena kirjas . - Metsavendade grupeeringu isikunimestik oli ülisalajaseks kuulutatuna ka olemas , nii et ta võinud esimest korda näha , kellega õieti Kaarel ja Vilma kokku puutusid . Meinhard muidugi ka , kuid kaks esimest metsavenna-aastat ( <arv>. aasta lõpust kuni <arv>. aasta keskpaigani ) on tema vanemad end kes-teab-kus varjanud , Virumaal võib-olla ja kuskil taludes . Vilma ja Meinhard ühinesid teistega alles siis , kui Kaarel tolle Omakülapoisiga mobilisatsioonipunktist ZIM-tüüpi taksoga - mis päris kindlasti tähendas tol ajal ministrile kuuluvat ametiautot , ma olen vahepeal asja uurinud ja tean , et <arv>. aastal ( hiljem küll ja isegi taksodena ) polnud Toompea autobaasis ZIM-e kuigi paljudel - peaaegu et metsavendade keskele viidi . Autojuhi nime ta esialgu veel ei ütlevat - see tundub nii võimatu , et keel tõrgub , tähendas ta - , ja lõpuks pole ju sugugi kindel , kas autojuht täitis ametlikku käsku või tegi haltuurat . Jah , alles siis , kui Kaarel ja Omakülapoiss oma pealikutundmisega on metsavendade juhtgrupi lähedal paigal - KOHE , hüüdis ta , ja ei mingit metsa mööda ekslemist ! - , läheb Kaarel eraldi hulkuma , nagu oleks tal just Vilma ja Meinhard veel leidmata . Kaarel kirjeldab oma mälestustes pikalt , kuidas ta märkas põõsaste taga üht meest ja naist seismas , ja ennäe , needki olid tuntud ja teada inimesed , nii et nad otsustasid end koos varjama hakata . Ehitasid isegi punkri ühiselt . Metsavendade grupi nimestikku uurides oli ta saanud igaühe kohta ka enam-vähem ( ? ) või täiesti täpsed isikuandmed : sünnikoht , aeg , sotsiaalne staatus , relvad ja teod kirjas . Kuid saanud teada ka karistused , mis elusalt kinnipüütuile määratud . Nimestik oli koostatud <arv>. aasta aprillis ja Meinhardi surm <arv>. aasta veebruaris Kolga talus täiskindlalt kirjas , pealik ja paljud teisedki kuu aega hiljem tapetud . LUGESIN UUESTI ÜLE : üksteist meest tapetud , kümme kinni võetud ja karistused saanud , ja vabaduses veel ainult seitse . Naisi nende seas ka . Vabadusse jäänud , metsa jäänud , et jaht saaks jätkuda . Sealsamas olnud ka metsavendade abistajate nimestik ja sellegi pikkus muljetavaldav . Ma ei ole küll sealkandis elanud , kuid kõrvu puutunud nimed märkisin ära . Imelik on niisuguses kohas oma vanemate ja tuttavate nimesid vaadata . Salajane ja täiesti salajane märkused toimikute ülaäärel ikkagi mõjuvad . Ja lõpuks on sul tunne , et sa ise arhiivi lugemislaua taga istudes oled ohtlikult avalik ja kohe-kohe ründab sind keegi ja küsib , kuidas on sinusugune niisuguste toimikute juurde üldse sattunud . Need aastad on tänaseks ajalugu ju küll , ütles ta mulle , aga siiski nende lugu , kes ise ei tohtinud sündmuste ülevaatlikust võrgust midagi teada . Ega mul tunnete eritlemiseks siis aega muidugi olnud , olin hoolega endagi eest varjatud hirmu all elanud , ja seal , arhiivis , taipasin , kui väga puudutatud veel praegugi . Ei lugenud seegi , et olin arhiivis ju õieti teist korda ja oleksin pidanud olema seisukorraga harjunud ! Millegipärast tulid arstid ja mustlane meelde , kuigi selles lühises pole mingisugust loogikat . Ma pidin olema uurija - niisugusena ma ju laua taga istusin - , kuid salalik pärilikkuse ja koosluse tõmme kiskus mu toimikute sisse , nii et aeg-ajalt tajusin oma vastamisi kõlksuvaid hambaid . Neid öid , mil pidin magama , sest arhiiv on ainult päeval avatud , ma parem ei kirjelda . Isegi keskküttetorudes solisev vesi luuras mu järele . Ütleme , et ma nüüd ja siin pisut liialdan . Ikka järjekorras , ikka sündmuste toimikuliste esituste järjekorras tuleb mul edasi rääkida ka siis , kui esmapilgul paistab , et pole korda ega aru milleski . Niisiis , hääl rahva hulgast annab teada , mis ebaõiglus on võimudel kahe silma vahele jäänud . Teada-anne . Mina , Poolsen Mari Antsu t. sündinud <arv> a elukoht Paide linnas Tallinna tänaval majas N ? <arv> töö-koht SARK-i Järvamaa Miilitsa jsk. Teatan järgmist . Maak Jaak Hindriku p-g elu koht Järvamaal Kaigu vallas , töötab omas talus . <arv> a. , kui Sakslased vallutasid Kaigu ümbruse , astus Maak Jaak vabatahtlikult Omakaitsesse . Kaigu Omakaitse rühma . Käis haarangul <arv>. a. sügisel Kaigu vallas asuvas Moksi metsas Punaarmeest maha jäänud Punaarmeelasi püüdmas . Seda teab tõendada Poolsen Viktoria elukoht Kaigu vallas Taru talus . <arv> ) Maak Jaak ähvardas maha lasta <arv> a sügisel Kaigu vallas Kaigu asunduses elutseva Särp Eduardi , põhjusel et Särp ei tahtnud ära anda Hobust Kaigu Omakaitsele . Särp oli hobuse saanud Punaarmeelaste käest . <arv> ) Maak Jaak käis Haarangul <arv> a talvel märtsi kuul Redla järve ümbruses , Punaarmee poolt alla lastud Parašütista püüdmas , kust võtsid kinni neli Punaarmeelast , Kolm Punaarmeelast tõivad Kaigu mõisa , kuna ühe kes oli ohvitser lasksivad maha teel Kaigu ja Paarama vahelisel heinamaal . To ohvitser oli kinni võtmise juures haavata saanud . Seda teab tõendada Matt Joosep , elu koht Puri as . Kaigu vallas Kooli talus . Matt Joosep oli tol korral käind küütis Kaigu omakaitse meestel . Matt Joosepi ree peale oli pandudki to haavatud ohvitser . Nii peab Matt Joosep hästi sellest maha laskmisest teadma . Maak Jaak oli Saksa okupatsiooni aeg Kaigu vallas Kaigu asunduse küla usaldus mees . <arv> ) Kui Punaarmee <arv> a sügisel Eesti vallutas põgenes Maak Jaak oma talust ära . Tahtis põgeneda Rootsi kuid ei saand sest Punaarmee vallutas Tallinna ennem kui tema arvas . Kui Maak Jaak oma talust lahkus põgenemise plaaniga , siis jäotas oma varanduse ära naabritele ja sugulastele . Tema oli ära Tallinnas sugulaste juures varjul kolm nädalat . Muud midagi minul juurde lisada ei ole . <arv>. <arv>. <arv>. a. M. Poolsen ( allkiri ) Oh Jaak , miks tulid sa kodukanti tagasi , hüüan üle lugemissaali ja märkan vaid korraks laudade kohalt kerkivaid päid . Miks sina , Meinhard , tagasi tulid , ütlen omaette , ja imestan , mis saatusparalleelsus sellest kaebekirjast kahe kindlasti teineteist tundva mehe edasiste päevade pikkuse peale paistab . Järgneb Viktoria Poolseni ülekuulamisprotokoll <arv>. jaan. <arv>. aastast , pealdises kirjas elukoht , sünniaasta , haridus <arv> klassi ja seegi , et on NSVL-i kodanik . Valeandmete andmise eest VNFSV Kr.K. § <arv> põhjal hoiatatud . ( V. Poolseni allkiri ) Küsimus : Kas Teie tunnete Maak Jaaku ? Vastus : Jah , mina tunnen Maak Jaaku , tema elab Kaigu vallas , oleme temaga naabrid . Küsimus : Millised on Teie isiklikud vahekorrad Maak Jaaguga . Vastus : Minu isiklikud vahekorrad Maak Jaaguga on normaalsed , mingisuguseid isiklikke tülisid minul temaga olnud ei ole ega ei ole . Küsimus : Mida Teie teate Maak Jaagu praktilistest kontrrevolutsioonilistest tegevustest rääkida . Vastus : Kuni <arv>-nda aastani oli Maak Jaak kontrrevolutsiooniliste organisatsioonide " Kaitseliidu " ja " Isamaaliidu " liige . <arv>. aasta <arv>-ndal augustil Maak Jaak astus vabatahtlikult sõjalis-fašistliku organisatsiooni " Omakaitse " liikmeks ja oli ülalmainitud organisatsiooni liige kuni Punaarmee poolt Kaigu valla vabastamiseni <arv> aasta sügisel . <arv>. aasta augusti kuu <arv>-ndal või <arv>-ndal päeval , täpset päeva mina enam ei mäleta , tulid mulle minu talust umbes poole kilomeetri kaugusel metsa serval vastu kaks " Omakaitse " liiget . Üks nendest oli Milling Villa vallast , Vendi külast , aga teise nime mina enam ei mäleta , mõlemal oli seljas püssid , keelasid minul metsa mineku ära , seletades et metsas on <arv>-nd punaarmeelast , ise aga seadsid end laske valmis , ning käskisid minul viia sõna Maak Jaagule , et tema tuleks kiiresti oma meestega haarangule . Mina läksin Maaki talusse . Maak Jaak istus parajasti laua juures ja sõi . Mina , öelnud edasi saadetud korralduse , kuulasin , kuidas Maak seletas , et oli parajasti Metsakülast haarangult tulnud . Seejärel haaras Maak Jaak relva ja läks uuesti haarangule . Umbes paar tundi hiljem , enne päeva loojangut , kostis metsast äge tulistamine . Mis seal metsas toimus seda mina ei tea . Paar päeva hiljem aga oli rahvasuus jutt , et sellel haarangul Väike-Villa metsas oli maha lastud kolm punaarmeelast . Väike-Villa mets algab meist umbes neljasaja meetri kauguselt , aga see koht , kus lastud maha punaarmeelased asub meist umbes <arv> kilomeetri kaugusel . <arv>-nda aasta jaanuari kuul , täpset päeva mina enam ei mäleta , mina läksin Moksi metskonnast Kaigu asunduse suunas , siis Taali küla vahelisel maanteel tulid minule vastu haarangule sõitvad " Omakaitse " liikmed relvadega , kellede hulgas oli ka Maak Jaak . Seekord Maak sõitis oma hobusega . Kus nemad haarangul käisid või millised olid haarangu tulemused , seda mina ei tea . Maaki talus töötas üks punaarmeelane , kes oli vangi langenud , tema nime mina ei tea , kuid hüüdsime teda " Jegooriks " , kes väga tihti käis meil ja rääkis , et Maak Jaak läks jälle haarangule . <arv>-nda aasta märtsi või aprilli kuul , täpset aega enam ei mäleta , rääkis mulle " Jegoor " , et Maak Jaak oli tulnud haarangult ja seletanud kodus , kuidas nemad Nõukogude nais parašütisti kinni võtnud külmunud jalgadega ja toonud Kaigu " Omakaitse " staapi . Teine kord seletas " Jegoor " jälle , et Maak Jaak rääkinud pärast haarangult tulekut kodus kuidas nemad kinni võtnud ühe leitnandi , kelle hiljem maha lasknud , kuna kaks või kolm punaarmeelast olid toonud Kaigu asunduse " Omakaitse " staapi . Küsimus : Millest Teie teate , et Maak Jaak kuni <arv>-nda aastani oli kontrrevolutsiooniliste organisatsioonide " Kaitseliidu " ja " Isamaaliidu " liige ? Vastus : Seda , et Maak Jaak oli " Kaitseliidu " ja " Isamaaliidu " liige mina tean sellest , et kuni <arv>-nda aastani tema omas vintpüssi ja kandis " Kaitseliidu " vormi riideid ja käis " Kaitseliidu " ja " Isamaaliidu " salajastel koosolekutel . Kuna tol ajal mitte- " Kaitseliidu " liikmed ei omanud vintpüssi ega " Kaitseliidu " vormi , ja ei tohtinud käia nende salajastel koosolekutel . Seda , et tema oli " Isamaaliidu " liige tean mina sellest , et käis nende salajastel koosolekutel , kuhu aga mitte- " Isamaaliidu " liikmed ei pääsenud . Küsimus : Millest Teie teate , et Maak Jaak <arv>-se aasta augustikuul astus vabatahtlikult sõjalis-fašistliku organisatsiooni " Omakaitse " liikmeks ? Vastus : Seda , et Maak Jaak <arv>-se aasta augusti kuul astus vabatahtlikult " Omakaitse " liikmeks , mina tean sellest , et nägin teda kandmas vintpüssi ja käimas haarangutel , kuna mitte-vabatahtlikke " Omakaitse " liikmeid <arv>-aastal ei olnud ja relvi võisid kanda ainult vabatahtlikud " Omakaitse " liikmed . Küsimus : Mida Teie veel teate Maak Jaagu praktilistest kontrrevolutsioonilistest tegevustest rääkida ? Vastus : Kogu Eesti NSV okupatsiooni aja oli Maak Jaak üks suurimatest fašistliku valitsuse abistajatest . Nimelt kõik saksa sõjaväe normid tema tasus eeskujulikult ning tihti ületas neid . Nii näiteks <arv>-nda aasta kevadel , peale teiste normide täitmise , viis veel saksa sõjaväele hobuste toitmiseks umbes <arv> koormat heinu ja põhku . Peale selle oli tema kohalikkude fašistlikkude võimumeeste poolt määratud küla usaldusmeheks . Maak , teenides sellel kohal nõudis karmilt talupoegadelt saksa sõjaväe normide tasumist . Talupojad , kes ei tasunud norme , nendel laskis varanduse ülesse kirjutada ja konfiskeerida saksa sõjaväe kasuks . Nii käitus Maak Jaak Kaigu asunduse elaniku Kuu Villemiga , kellelt konfiskeeriti üks lehm . <arv>-nda aasta sügisel , enne vabastava Punaarmee saabumist Kaigu valda , Maak Jaak kartes karistust oma tegude eest Nõukogude valitsuselt tahtis põgeneda Rootsi , ühes kogu oma perekonnaga , mis aga temal ei õnnestunud Punaarmee kiire edasitungimise tõttu ning kolm nädalat hiljem pöördus koju tagasi . Küsimus : Kus elab praegu see " Jegoor " , kes töötas Maak Jaagu juures teenijana . Vastus : Seda mina ei tea , kus võib elada praegu " Jegoor " , igatahes tema oli pärit Ukrainast ja on väga võimalik , et sõitis koju . Küsimus : Kes olid need teised vabatahtlikud " Omakaitse " liikmed , kes <arv>-nda aasta jaanuarikuul tulid Teile vastu Taali küla vahelisel maanteel ja sõitsid ühes Maakiga haarangule ? Vastus : Teised haarangule sõitvad " Omakaitse " liikmed olid , keda mina nägin : <arv> ) Varblane , Vello Ennu p. - arreteeritud <arv> ) Esper , Andres - praegu bandiit Protokoll on kirjutatud minu sõnadega õieti ja minu poolt läbi loetud . Allkiri V. Poolsen Kuulas üle : RJK Järvamaa osak . oper . volinik nooremleitnant Piil ( allkiri vene keeles ) Ja nii ja kaude oli mulle teada antud , mis võis Meinhardit pärast Tšehhi põrgut ja sõjavangilaagrist kojutulekut ees oodata . Kõnekas on , et selles ajas tekkinud valikute valemil ei ole lahendust , inimeste asemel võiks tarvitada ka tähti . Või numbreid , ütlesin vahele . Ühikuid ? Veel parem . See just tekitabki ängi , kui lõpuks taipad , et su kaasmaalased ja kõige kallimad pole muud kui tähed või numbrid suure hävitamismasina ees . <arv>. aasta juuniküüditamine on nende kaebuste ja ülekuulamiste ajaks juba olnud , kuid inimesi küsitletakse nõnda , nagu oleks neil õigluse seisukohalt midagi ütelda . Et näete , oli kontraid , kes ei kaitsnud eestlasi küüditanud riigi sõdureid ja püüdsid metsadesse eksinud Nõukogude parašütiste . Võib-olla neidsamu , kes valvasid raudteid , millel veeti loomavaguneis inimesi . Aga ma ei tea , kas ma saan üldse aru , mis põhjuste või ähvarduste survel on kellegi kohta teada antud ja kirjutatud kaebus , või mida mõtleb ülekuulatav , kui ta kuupäeva-ei-mäleta-mantra saatel loeb üles kõik Omakaitsemehed , kes iganes vastu on tulnud . Lihtsa nalja või nöökega ei saa sellest perioodist kuidagi üle , sest ennast või pealekaebamist tögades teed neid inimesi tabanud vältimatu vangla või surma kerglaseks . Kes surma sees kerglust näeb , lõikab endalt lolli ( vägilase ) kombel jalad alt ning tahab kes-teab-mitusada aastat hiljem Kääpa jõe põhja või kaldaservale äralõigatud jalgade kiituseks panna mälestusmärki . Nii ülistatakse eneseneedjat , kes iseoma mõõga läbi langeb . Parem räägin sulle , et mu hambad lõgisesid arhiivis hirmust , kuid needsamad hambad krigisesid ka valust ja vihast . Et unustusse pääseda ja rahu saada , selleks ei üritagi ma välja kuulutada hirmumonumendi kavandite võistlust , kuigi riiklik toetus on mul ju samahästi kui käes . Tule , tule siia , ütleb mustlane , ma räägin sulle , mis oli , tuleb ja mis südamel . Ma ennustan sulle , kuidas haigusneedusest lahti saada . Ainult pane siia peo peale - mustlane sirutab ette parema lahtise käe - niipalju raha , kui kõrgelt sa oma tervise ja hingerahu tagasisaamist hindad . Ja kes siis koonerdab . Kes ? Paned välja kõik , mis sul on , et kohkudes nädalaid hiljem tänitavast mustlasest eemale hiilida . Aga vahepeal on sul olnud kuum häbisegune lohutus , et äkki ... Ja sa ise ei vastuta millegi eest : mustlane teab ja teeb , sõnub ja manab , sest minevik ja tulevik tõmbab enda poole vaid suli . Seda arhiivi meie haiguste kirjeldajana pole ju ülepea olemas . Ja kui vaja , siis ei ole ka vanemaid ja lapsi . Iga hinna eest ellujäämistahe vist ( ? ) on ja raha on . Rahaga saab osta edu ja kindlust , kuni järgmiste loomavagunite korrani . Rahva totaalkaitse rakendamisel ei kordu <arv>. aasta mitte kunagi , teatab ajalehes see , kes Kaarlile ordeni andis . Kui igaüks end teise vastu , püss käes , sellisel viisil kaitseb , nagu loen unustusele määratud protokollidest , siis on esimese ohumärgi korral kõik end korraga maha lasknud . Totaalselt . Ja parimate sõprade abiga . Vaene mustlane , ütlen ma täies tõetundmises , tema jääb siis küll tööta . Järgmisest toimikust vaatab mulle vastu Kaarli kiidetud kuldaväärt Jüri iseloomustus . Jüri Konks on sündinud <arv>. aastal kehviktalupidajate perekonnas ja töötanud <arv>. aastani sulasena kulaklikes majapidamistes . Suure Isamaasõja päevil <arv>. a. - <arv>. aastani on Konks teeninud leitnandina Nõukogude Armees . Pärast demobiliseerumist tulnud kodukanti tagasi , olnud algul koolijuhataja , hiljem edutatud kohalikku maakonnalinna juhtivale tööle . <arv>. aastast on Jüri Konks Bandiitide hävitamise pataljonis rühmakomandör . On NLKP liige . Iseloomustuse , õieti eluloofaktide rea lõpul teatatakse , et seltsimees Konks töötab ENSV Siseministeeriumi Põltsamaa Rajooniosakonnas . Iseloomustus on välja antud <arv>. aastal . Ma võtan selle teatavaks , et lüüa lahti järgmine leht . Siin kuulatakse üle Leo Avantust , kelle kohta saan pisut hiljem teada , et ta kuulub <arv>. aasta maikuust isikliku avalduse alusel Bandiitide hävitamise pataljoni koosseisu . Et ta on andnud vande ustavalt võidelda . Eluloolised andmed näitavad , et tal on haridust <arv> klassi , et on talupidajate perekonnast ja oktoobris <arv> mobiliseeritud Nõukogude Armeesse - nagu onu Alfredki , mõtlen teksti keskel ja aknast mõttetult välja vahtides - , on võtnud osa Kuramaa lahingust , saanud haavata miinikillust vasakusse jalga ja pärast mitmeid haiglaid demobiliseeritud . Ta on tulnud koju tagasi mõni kuu varem kui Alfred . Leo Avantust on autasustatud medalitega vapruse eest . Järgneb loetelu . Ja nüüd , <arv>. aasta oktoobris , kuulatakse Avantust üle bandiitide abistamisega seoses . Uskumatu , kuid tõsi , mõtlen ma siis ja tol hetkel . Alles kolmkümmend sentimeetrit hiljem - umbes nii paks on mind teisest ja selgusttoovast toimikust eraldav dokumentide kiht - saan ma teada , et pärast <arv>. aasta kevadtalvel ja sügisel toimunud suurhaaranguid on viimane metsavendade pealik Aadam Münt <arv>. aasta aprillis , paar nädalat enne varitsusest lastud kuuli läbi langemist , tõotanud Avantusele kui äraandjale verist kättemaksu . Viimane pealikuks valitu - just too , kes fotodel poseerib täies relvis valge lina taustal , nii et esialgu ei saa arugi , et pildistatud on metsas - jah , too peaaegu viimane mees sellest kahekümne kaheksa liikmelisest grupist teab paar nädalat enne surma üsna täpselt , kes on kes ja kes kus ja kellele on teateid edasi andnud , ainult tal ei ole sellest võimalik enam ühelegi hoiatust saata . Oma vihkamis- ja kättemaksusõnadki ütleb ta naisele , kes on mõni nädal varem agendiks värvatud . See on Anni-nimeline vana naine , kes loodab veel päästa oma juba kinni võetud ja kohtu alla mineva poja elu . Tema mees on <arv>. aastal Eestist välja saadetud . Enne <arv>. aasta küüditamist on Anni oma poja Endliga metsa tulnud ja <arv>. aasta sügisel , pärast poja kinnivõtmist , kui tervest grupeeringust on järel vaid riismed , on ta nõus olnud aitama metsades hajali varjuvate meeste viimast peameest püüda . Ma kujutan seda hästi ette . Ka see situatsioon on ühes eriteates täpselt dokumenteeritud . Eriteade on adresseeritud NSVL MN juures asuva RJK IV valitsuse ülemale , ENSV Kommunistliku Partei esimesele sekretärile Seltsimees J. Käbinile ja ENSV Ministrite Nõukogu esimehele Seltsimees A. Müürisepale . Muude ettevõetud operatsioonide järel on eriteates kirjas , et pärast Endel Esperi arreteerimist <arv>. aasta septembris on Anni Esper kõrge vanuse tõttu hakanud end oma sugulaste taludes varjama . Ülekuulamiste käigus palus Anni Esper anda talle võimalus oma süü lunastamiseks Nõukogude võimu ees ja lubas kaasa aidata talle tuntud bandiitide likvideerimisele . Pärast ülekuulamist värvati ta agendiks pseudonüümiga Vana , jäeti illegaaliks ning saadeti pealik Aadam Münti otsima . Täites meie ülesannet astus agent Vana ühendusse Aadam Mündi bande liikme Saar Astaga ja hakkas end koos temaga metsas punkris varjama . Meie ja agent Vana ühendusepidajaks sai agent Villu , kes oli Saare kutsel paar korda külastanud nende punkrit . <arv>. aasta märtsi lõpul teatas agent Villu , et olles <arv>. märtsil punkris , kohtas ta seal bande pealikut Münti , kes vestluses Villuga rääkis , et tuli punkrisse selleks , et saada ühendust oma bande liikmete Mets Ilmari ja Rein Saarega ( Kaarli Omakülapoisiga , lisan mina ) . Saanud Saar Astalt teada , et mõlemad bandiidid on juba ammu punkrist lahkunud ja ilmselt Riikliku Julgeoleku organite poolt kinni võetud , otsustas Münt oma kaaslaste hävitamise eest kätte tasuda . Seejuures andis ta teada kavatsusest õiendada arved agent " Liiviga " , bandiitide abistaja Avantus Leoga ja Kass Ennuga , keda kahtlustas sidemetes meiega . Peale selle teatas Münt , et kavatseb lähiajal minna otsima vendi Vinkuseid , kes varjavad end samas rajoonis . Edasi rääkis Münt , et siis , kui ta punkrisse tagasi tuleb , vahemikus <arv>.-<arv>. aprillini , kavatseb ta Saar Asta ja agent Vana paigutada punkrist ümber ühe oma kaasosalise talusse , aga ise võtta ühendust kõigi illegaalide ja bandiitidega , kes veel alles on , et suurendada oma grupi koosseisu ja asuda Nõukogude võimuga aktiivsesse võitlusse . Arvestades Münt , Aadama kuritegelike kavatsuste tõsidust , võeti vastu otsus tema kinnipidamiseks , relvastatud vastupanu korral aga ta likvideerida . Sel eesmärgil organiseeriti <arv>. aprillil <arv>. aastal meie operatiivtöötajatest ja hävituspataljonide komandöridest koosnev varitsus , mis pidas raadioühendust sõjaväelise kaitsegrupiga , mis asus eemal . Eelnevalt peeti Saar Asta kinni , viidi varjatult punkrist välja ning arreteeriti . Äratundmise eesmärgil jäeti varitsusse agent Vana . <arv>. aprillil <arv>. aastal kell <arv> ilmus varitsuse alale tundmatu bandiit , kes valgustas punkrit taskulambiga ja kes kinnivõtmisel osutas relvastatud vastupanu . Tekkinud tulevahetuses bandiit tapeti . Tapetus tunti ära bandiit Münt Aadam Jüri poeg , sündinud <arv>. a. , bande pealik , eestlane , NSVL-i kodanik , parteitu , illegaal <arv>. aastast . Edasi järgneb <arv> punktist koosnev loetelu kõigist kaupluseröövidest , kuid nende arvel on ka hävituspataljoni kahe rühmavanema tapmine , kirjas on kaasosaliste nimed . Ühest tapmisest on koos Aadam Mündiga osa võtnud Rein Saar ja Andres Vihur . Eriteate lõpus on kirjas nelja mehe nimed , kes end veel metsas varjavad , kuid nende seas ei ole Kaarel Kolgametsa ega Vilma Reiterit . Tegelikult tähistab see aprillis <arv> koostatud ENSV RJK eriteade tolle kahekümne kaheksast inimesest koosneva metsavendade grupi lõppu . Alla on kirjutanud ENSV Ministrite Nõukogu juures asuva Julgeolekukomitee esimees Karpov . Ma olin Kaarli mälestusi mõistnud kui enesekaitseks kirjutatud metsavennaelu kirjeldust , kuid Aadam Mündi tapmine leiab Kaarli poolt äramärkimist viisil , mis osutab Vilmale . Õieti tuleks alustada Kaarli mälestuste lõpuosast . Ta võtab arvatavasti <arv>. aastal - aastaarve Kaarel ei armasta - ühendust Alfrediga , et kuulda , mis ümbruses toimub . Seda ühendusse astumise hetke mäletan Kütilt minagi , sest kuulsin , kui Alfred Maalile ütles : Kaarel räägib , et ta on kõik vahepealsed aastad end oma talu maadele ehitatud punkrites täitsa üksi varjanud . Vanasti ei olnud seal küll ühtegi punkrit ja keegi ei teadnud teda sealt otsida . Kaarel kirjutab mälestustes , et ta on kutsunud Alfredi esimest korda kiirtega metsa . Kaarlil oli <arv>-sentimeetrise läbimõõduga peegel ja eemalt metsa äärest tantsitab ta peegeldatud päikesekiiri Alfredi pea kohal ja jalgade ees . Et Kaarli legaliseerumisele on eriteate järgi mehe metsast leidmisel kaasa aidanud rida agente ja nende seas on ka Kiir , pean arvama , et kiirtetants pidi Alfredile kutsungina mõjuma . Nii et sel isepärasel viisil on Kaarel Kiire-nimelise agendi elunime avanud . Ma ei pea seda juhuseks . Alfrediga vestlusest tõstab Kaarel esile Vilma legaliseerumist <arv>. aasta lõpul . - Siingi on eriteates märgitud agent Kiire julgeolekut abistav roll ! - Vilmale näidatud julgeoleku ülekuulamisel Aadam Mündi verist mütsi ja küsitud , kas ta tunneb selle ära . Kui ma tean - ja Aadam Mündi tapmisprotokoll on mul loetud ja kirjas - , et Aadam on tapetud <arv>. aprillil <arv>. aastal , peaksin Kaarlit uskudes arvama , et seda mütsi on hoitud Vilmale näitamiseks peaaegu poolteist aastat . Milleks ? Ja miks näidatakse seda just Vilmale äratundmiseks ? Kaarel loob oma peitepiltlikul viisil Aadam Mündi ja Vilma vahele selle mütsiga seose , mis osutab Aadama surmale . Aadam Münt tõotab oma eelviimasel vaba ja elusa mehe ringkäigul kättemaksu agent Liivile , Avantusele ja kellelegi veel , kelle isikust ja sidemetest puudub mul aim . Kaarel justkui kinnitaks selle mälestuste-mütsiga , et Aadam Mündi varitsusest tapmine ja Vilma kuuluvad mingis mälestusteruumis avanemata asjaoludel kokku . Kes teab , see saab aru . - Kaheks nädalaks agendiks värvatud Anni Esper ja Asta Saar saavad aru , sest nad on ähvardust õigele nimele adresseeritult kuulnud . - Kes arhiivi uurima ei lähe , võtab situatsiooni lihtsalt teatavaks : oli niisugune Alfredi suu läbi Kaarlini jõudnud verise mütsi näitamise seik , kohusetundlik mees on ka selle kirja pannud . Ta , kurat , tuleb veel Vilma ja Alfredi peale kaebama , hüüdis ta pealtnäha rahulikule jutule vahele , nagu oleks unustanud , kellest ta räägib . Kui ma ikka mõtlen , et Agatha on aidanud Kaarlil mälestusi kenamaks sättida , siis on märgilise musta mantliga mehe kõrval nüüd ka Vilmale ja Alfredile osutus . Sa ikka mäletad seda Eduard Vilde juttu , küsisin kiiresti vahele , ja tead , mida musta mantliga mees ütles . Eesti soost arst - kes ongi musta mantliga mees - ütleb juudi tapnud krahvile : Teie olete mõrtsukas , sest ta on seda tapmist pealt näinud . Ma pole seda Vilde noorpõlveteost lugedes kordagi märganud , et tapetud mees oli juut , imestas ta . Minu mälus oli tegu rahvusromantilise jutuga , kus eesti soost haritlane võitleb oma suguvendade vaimuvalguse eest ja on läbini õilis . Vilde jutus on juut tähtis persoon , jätkasin mina . Arst Meding lubab kuriteo jätta üles andmata , kui krahv Palmer alandab talupoegadel renti , ehitab kooli ning asutab linnas andekaid õpilasi toetava abiraha . Kui see tehtud , on Palmer liigkasuvõtjast juudi tapmise süüst kui mitte prii , siis lunastatud ikkagi . Vilde jutt on Raskolnikovi hingepöörde eesti variant , lunastus ei peitu usus ega Jumalas , vaid õigesti paigutatud rahas , pilkasin mina . Kes näeb tapetud juuti , kes mõrtsukat , sõltub taustast ja lugejast , jätkas nüüd tema . Ainult see erinevus on , et minu isa ei olnud juut ja tehingut sõlmiv Meding nimetab mõrtsukaks tegelikku ja mitte väljamõeldud tapjat . Lindprii seisuses juut on ikkagi nii tähtis , et Kaarli mälestustes havi käsul mu isa unenäkku ilmuda , ja selles näib Kaarel , ja sugugi mitte asjata , mingit aulikku suhtumist endasse lootvat . Kui juut mängu toodud , on kõik ausa eesti mehe vääratused mis tahes tõsiolude suhtes selgeks klatitud , ütles ta muiates , nagu kahtleks ta kellegi arus . Musta mantliga mehe sõnu Kaarel vist ei mäleta , muidu poleks ta meest kujutletud lahingus enda ette seisma pannudki . Ülestunnistus , ülestunnistus , kordasin vastuseks . Kas või sajandivanuste tekstide tagant kostab vaid tunnistus , sest muud tähtsust neil eestikeelsetel katsetustel ju pole , ning ma ei teadnud , keda ma pilkan , kas Kaarlit või teda . Nii üheks olid nad ristjoonses varjamis- ja tagaajamismängus muutunud , risti üks haru nagu ei saanudki enam teiseta midagi olla . Nii et Kaarli mälestused on ka pealekaebus , kordasin . Ta seletab Kolga lahingu endale soodsalt ära - kui Agatha konsultanditemp välja arvata - ning annab ainult arhiiviandmete kõrvutamisel avanevate peitepiltide kaudu mõista , kust tuleks selle metsavendade grupi äraandjaid otsida . Ta oli vait . Nüüd oli tema vait . Kui see on nii - ja ka mina olen veendunud , et on just nõnda - , peab mingi tähendus olema juudi passiga mehe surmal ja meie kõigi tuleviku seisukohalt kangelaseks tõstetud Kaarlil endalgi . Räägime parem Avantuse Leo arreteerimisest , mis on ilmselge etendus , et meest metsavendade seas tekkinud kahtluste ja kättemaksu eest päästa , jätkas ta . Aga võib-olla ka mitte , ütles ta nõutult . Vahest on too Avantus mingitel hetkedel tõesti uskunud end julgeolekut üle kavaldavat . Või osutanud siiski rohkem teeneid , kui operatiivsetel kaalutlustel lubatuks peeti ja kuidas neid sõnu sel puhul kirja pannakse , jah , teeneid , mis ületasid ehk teatava sõnatult kokkulepitud piiri . Kes teab ? Mina ei tea . Ülekuulamise teksti jälgides näib , et Avantus on kitsikusse sattunud . Ja vahest ei tea ta enam isegi , mis on õigesti ja mis valesti tehtud , kahe piiri ja jõu vahele kiilutud , nagu ta nüüd on . Üle kuulatud on teda aga seoses Endel Esperi kohtuasjaga üsna samal ajal , kui Endli ema Anni on punkrist lahkunud ja varjab end sugulaste juures . Vahest on Avantusel veel lootust , ustav vabatahtlik Bandiitide hävitamise pataljoni liige , nagu ta koos Jüri Konksuga <arv>. aastast alates on . Või ei ole ? Või ikkagi pole , kui ta kongis oma hinge pahupidi pöörab ja vaeb , mis on mis ja kus on ta eksinud . Igal juhul räägib ta kõigest , mis tehtud ja kus oldud , nii põhjalikult kui võimalik . Hiljem vastandatakse ta Esperi Endliga ja tema naine vastandatakse pärast ülekuulamist Esperi Endliga , nii et põhituli läheb ikka Endli pihta , keda ootab ees kohus ja mahalaskmine . Avantus võib tunda end siiski kindlana , otsustan lõpuks . Otsustab tema sündmuste loogikat järgiva toimikute virna keskel istudes . Kui minu virnast jäävad varemed , siis mis jääb minust järele , küsib ta valjult ning märkab siis endale suunatud pilke . Mis mees see Rummo oli , kui ligikaudu millestki selletaolisest luuletas ? Aga küsimus jääb peakolu sisse , kui ka rõhk ähvardab kõrvad lehtrina lehvikuks pressida , et kuuleksid ikka , mis vaja , või oleksid vait , kui tervis vähegi kannatab . Avantust on üle kuulatud kaks tundi ja päeva ajal , mis on ju pärast Stalini surma suur õnnistus . Esimene küsimus puudutab muidugi seda , kellega bandiitidest on Avantus sidet pidanud . Rein Saare , Vihur Andrese , Esper Endli ja teistega , kelle nime ei tea . Kes teie tuttavatest on veel bandiitidega sidet pidanud ? Teistest sidepidajatest ei tea ma midagi . On see nii ? kõlab järgmine küsimus , ja ennäe , kohe tuleb Avantusel meelde , et ta pole olnud päris täpne . Ma räägin tõtt , ütleb Avantus , kuid praegu tuleb mul meelde , et <arv>. aastal andsin Saar Reinu palvel tema emale Maalile edasi kirja , milles Saar palus emal endale vastu tulla . Kas ema kohtamisel käis , seda ma ei tea . Peale selle rääkis Saar Rein mulle , et tal on <arv>. aastast head suhted Konks Jüriga , kes praegu töötab Põltsamaa rajooni RJM organites . Saar Reinu sõnade järgi päästis Konks Jüri ta <arv> rubla eest välja ohtlikust olukorrast . Täpsustage , mis olukord see oli ? Saar Rein ( Kaarli Omakülapoiss , tuleb mulle-talle-meile taas meelde , meile , kes me aeg-ajalt võpatame , kui saame teada midagi ootamatut , kui me juba kord sinna arhiivi oleme pääsenud ) , jah , Rein Saar rääkis mulle , et siis , kui ta valmistus illegaaliks hakkama , sai ta mingi pettuse teel Konks Jürilt kaks passi . Mis nimedele ta need sai , seda ma ei tea . Konks Jüri nõudis passide eest <arv> rubla altkäemaksu ja kõik sai korda . Tehingu üksikasju ma ei tea . Kus töötas Konks Jüri sel ajal ? Konks Jüri töötas sel ajal Riikliku Julgeoleku Ministeeriumi ( RJM ) Põltsamaa rajooni osakonnas , kuid ma ei tea , mis oli tema ametiks . Kas Saar Reinul on ka praegu side Konks Jüriga ? Seda ma täpselt ei tea . Kas te olete isiklikult Konks Jüriga tuttav ? Jah , tean teda . <arv>. aastast olen koos temaga Bandiitide hävitamise pataljoni võitleja . Kas te rääkisite Konks Jürile oma sidemetest bandiitidega ? Ei rääkinud . Edasi trafaretsed sõnad : protokoll on mulle eestikeelses tõlkes ette loetud , kirja pandud minu sõnadega , ning ülekuulaja ja ülekuulatava allkirjad kõige lõpus . Niisiis on Kaarel Kolgamets ja Rein Saar juba <arv>. aastal enne illegaaliks hakkamist - vaat mis stiil ! - saanud Jüri Konksu kaudu kaks passi ja seega on need eestimeelsed mehed tõepoolest sõjaväkke värbamise punktist metsa oma aega teenima saadetud . Ja samas paigas ja selle toimiku lehekülje ees tuleb talle meelde , kuidas Kaarel oma metsavennavarustust kiidab : mul olid head saksa topograafilised kaardid , kompass ja binokkel , nii et igal hetkel oli mul ülevaade , kus ma just olen . TT-püstol oli tal ka ja Omakülapoisile isegi vintpüss anda . Nii nemad metsa läksidki . Ja et Rein Saar oma värskelt naiseks võetud Asta kaudu tundis tol hetkel veel suurearvulise metsavendade grupi pealikut Arthur Pihelgast , oli julgeoleku malemäng hästi läbi mõeldud ja kõik osalised paika pandud . Miks Kaarel fotoaparaati mälestustes ei nimeta ? Sellest võinuks ju KA pihtida ? Polnud vajadust , mõelnud ta samas . Piltidelt on näha , et fotoaparaate on mitu , ja enne röövitud kauplusi , olen sellest kuulnud külaski . Aparaadid võidi ka kauplustest saada . Kaarel juhendas , Kaarel pildistas . Fotograafia oli ta hobi juba enne metsaminekut . Kes iganes selle toimikutevirna ka valmis pani , ta ON TEADNUD , kuidas selle grupeeringu hävitamine nelikümmend viis aastat tagasi võis toimuda . Tal oli hakanud kõhe , sest ta polnud veel Kaarel Kolgametsaks ristitud Meinhard Reiteri tapmise kirjelduseni jõudnud , kuigi aimas , et just see ootab teda järgmise kahekümnesentimeetrise ( mitmesentimeetrise ? ) toimikute virna sees või all . Ta oli esimesel arhiiviskäigul oma isa tapmisprotokolli juba näinud , kuid nüüd oli tal esimest korda tekkinud selle toimikutevirna läbivaatusel mingigi taustataju ja ülevaatlikkuse tunne . Endel Esperi ja Leo Avantuse , Endel Esperi ja Mari Avantuse vastandamisprotokollid on mahukad , sest iga vastuse järel on ülekuulatavalt võetud allkiri . Kas tõesti nii või on allkirjad tagantjärele võetud , ei olevat ta esialgu osanud arvata . Aga siis - küsimusi-vastuseid järjepanu lugedes - oli ta ülekuulamisse sisse elanud määrani , et hakanud ennast ülekuulatavana tundma ja mõistnud , et kohe allkirja võtmisel on tõhus psühholoogiline mõju . Võib-olla sama tõhus kui ülekuulamise lõpus kõige intrigeerivama küsimuse esitamine , mille järel saadetakse ülekuulatav kongi , kus ta vastusevariante kaaludes end ise nii hirmu täis ajab , et keset ööd väljakutsutuna räägib rohkem , kui iganes arvata oskas . Ta loeb metsavendade kirjeldusi Avantuse juures käimise kohta - enamasti toidu järele minek , informatsiooni vahetamine , petrooleumi ostmine - ning märkab , et Saare Rein on Esperi Endli alati kandva jõuna kaasa võtnud . Mina Avantusi varem ei tundnud , ütleb hoopis teisest kandist pärit mees , Saare Rein võttis mind kaasa , et aitaksin kaasaantud toidu metsa tassida . Ta kuuleb kõrvus Vilma häält : Minu vend Rein oli neil ( NB ! neil ! ) seal metsas tööhobuse eest . Kui ma mõtlen , kui palju puid pidi ta langetama , kui palju palke kandma ja milline käsualune tema igal pool oli , siis tuleb mulle praegugi nutt peale . Rein oli meist kõige südamlikum ja tasasem , päris hirmus on mõelda , mis nad metsas temaga tegid . Ja kui ta sellele nad-vormelile Vilma tähelepanu juhib , parandab ema end kähku : jah , meil kõigil oli kogu aeg üks vesi ja vile peal , haarang haarangu otsa , ning õhtul magama heites ei teadnud keegi , kas ta hommikul veel elusana ärkab . Protokolli lugedes tekkinud tal Reinust sootuks teine mulje ja fotodel olnud Reinu suu alati röökiva või laulvana lahti . Vilma vend oli teda hirmutanud ainuüksi ilmega , ning alles pärast pikka põdemist oli ta harjunud mõttega , et see mees on õigupoolest ju onu , keda ta enda meelest polnud kunagi selgesti näinud , kogemata ehk kuju , kui Maali juures suvevaheaegadel oli . Kuju , kes kodukoera kuuti maha laskis . Ja sind korviga lakke tõmbas , värskendasin mina ta mälu . Et Leo Avantus on Bandiitide hävitamise pataljoni liige , seda pole Saare Rein oma kaaslaste eest varjanud . Endli ülekuulamistel antud vastustest jääb mulje , et ka teine pool - metsavendade pool - on pidanud Avantusi usaldusväärseks pereks . Nagu toimuks näitemäng : ma pole see , kes näin ja mina olen ikka targem kui nemad . Imelik olnud salajaste käikude kirjelduste taga tajuda ühe pere igapäevaelu . See põimumine mõjunud lummavalt . Ükski valvas silm ei tohtinud märgata , et majas on võõrad . Pereelu rütm ja harjumused pidid säilima . Kui Avantusi üldse metsavendade käikude suhtes jälgiti - oma mees ju , ise teab , kuidas on bandiitide kinnivõtmiseks parem - , ja kui naabrid märkasid , oli nende kohus teatada , kuhu vaja . Sest homme või paar aastat hiljem võidakse viia ülekuulamisele mõni juhuslik vastutulija ja nõutakse sellelt aru , miks ta ei teatanud , KEDA külateel või metsas kohtas . Meenuta õdesid Poolseneid , ütles ta mulle . Peaasi , kui üks vastukõndija otsa lahti teeb või on julgeolekupoistest kellelgi vaja saada aukõrgendust . Jah , <arv>. aasta vastandamisprotokolle lugedes oli ta nii just mõtelnud . Igal juhul on arukas olla valvas ja võimalikult vähe näidata välja , mida oled märganud . Ole sa metsavend või ole bandiit , sest metsavennale on bandiidi nimi kui tempel kõnetluste sisse seltsimehe kõrvale löödud , tuleb sul olla oma ilmetes olukorda arvestavalt täpne . Maski aeglane kleepumine näole pidi just neil varjamisaastatel algama : esialgu pikkamisi ja märkamatult , öösel võis selle ehk äragi võtta , näojoonte kõigeks valmisoleva tardumuse lõdvemaks lasta , kuid ajapikku pidi mask saama loomuse osaks . Sotsiaalset vägivalda soodustav vähkkasvaja levis õhu ja ilmete kaudu , ja kui sel iga kord maskiga lõplikult kokkusulavat tulemust polnud , kahetine miimika ja kahetine olek toimisid ikkagi : kodus üks , väljas teine , ja sõnadki , et vaata , laps , seda ja seda ei tohi sa märgata , edasi rääkida , ja üldse on parem , kui hoiad oma suu kinni , tuli uute käitumisjuhistena omaks võtta . Endel räägib : <arv>. aasta kevadel tegi Saar Rein mulle ettepaneku minna Avantuste poole . Ma nõustusin ja pimeduse saabudes asusime punkrist teele . Meie punker asus Avantustest <arv>-<arv> kilomeetri kaugusel . Kui me jõudsime tallu , koputas Saar Rein aknale , koputuse peale ilmus Avantus Leo aknale ja tegi pärast seda ukse lahti . Toas tutvustas Saar Rein mind Avantus Leoga . Pärast tutvustamist ajas Avantus üles oma naise ja käskis meile süüa anda . Istusime söögilaua ääres juttu ajades hommikuni . Avantuse naine meie vestlusest osa ei võtnud . Hommikul saatis Avantus Mari tütre kooli , aga ise läks tööle . Avantus Leo pakkus mulle ja Rein Saarele magamise võimalust . Saar heitis Avantuse voodisse magama , aga mulle tehti ase eestuppa diivanile . Kui olime puhanud , lugesime ajalehti ja kuulasime raadiot . Varsti tuli Avantus Leo tagasi ja andis meile süüa . Õhtul tuli meiega kohtuma Saar Reinu vend Alfred . Ta tuli hobuse ja vankriga . Kes teda kutsus , ma ei tea . Ajasime neljakesi pimedani juttu ja siis viis Alfred Saar meid hobusega metsa kuni punkrini . Me saime kaasa vankritäie süüa , liha , leiba , jahu , ma ei mäleta täpselt , mida just . Talust äramineku ajal ma Mari Avantust ei märganud . Ta oli lugenud ja mõtelnud , kuidas need neli meest köögis söögilaua ümber istusid : onu Alfred ja Avantus olid mõlemad suurest sõjast osa võtnud mehed , Avantus <arv>. aastast Bandiitide hävitamise pataljoni liige , Rein Saar oli väeteenistusest ära karanud peaaegu kindlasti julgeoleku kutsel ja ainult Endel Esper näis olevat täiesti ilma kahtlusi tekitavate seosteta metsavend . Esper oli sealkandis võõras mees . Avantus , Alfred Saar ning Rein Saar tundsid aga üksteist lapsepõlvest saadik , olid pärit ühest külast , kaks neist koguni vennad . Oh , olgu küll , et ema vennad ja minu onud , neist nõnda sealt toimikust lugedes unustasin ma selle täiesti . Või ei unustanud , kui kõrvus kumises ja read tantsisid silmade ees . Ei ma unustanud . Ei ! Õudne oli igapäevaelu mitmekordsust taluda isegi lugedes . Ja ma muudkui mõtlesin onu Alfredi peale , kas ta teadis või mitte , kas ta teadis või mitte , ja kui usalduslik , veider või kaval oli meeste omavaheline jutt . Või arvasid nad üsna tõemeeli , et mängivad julgeoleku üle , ning sellest protokollist peab aastakümneid hiljem igaüks nägema , mis lootusetu ettevõtmine oli julgeolekut petta , ning ülekuulamiste ja vastandamiste protokolle lugedes võib nüüd teiste seas temagi näha , kuidas vend reetis venna või kolm meest mängisid Eestit okupeerinud võimuga kokku ühe või paljude metsavendade vastu . Liiga kunstipärane näitemäng , oli ta mõtelnud . Protokolli tarvis tehtud . Kuid teisalt : äkki oligi nii ? Kust ma tean ? Kes teab ? Ja kas tohib ilma kindlamate tõenditeta ainult protokolle uskuda . Ülekuulatavad on protokollides tihti esitatud kui lapsed , kelle valed targem läbi näeb , kuid seevastu aruannetes on neidsamu mehi kirjeldatud kui tervet riiki ohustavaid bandiite , keda on autotäite sõduritega tulnud piirata , ning operatiivtöötajate arukusel ja vaprusel ei näigi olevat mõõtu . Ja teisal jälle on , ja siis tuleb välja mõtelda uusi ja uusi operatsioone ja trikke , sest vaenlased ei maga kunagi . Nende püüdmiseks vajab julgeoleku isikkoosseis ressursse ja täiendust , raha ja au . Sõda peab jätkuma ka siis , kui metsa on jäänud vaid üksikud . Sugulaste , perekondade ja kodude ümber tiirlevaid mehi nimetatakse ainult bandiitideks . Jah , ma peaksin olema harjunud , kuid seal arhiivis isegi teist vooru viibides selgus , et igal bandiidiks sõimatud mehel oli minu jaoks saatus ja nimi ja inimlik olemus , olgu nad pandud salakavalate luurajatena köögilaua äärde või kuhugi mujale istuma , ma lihtsalt ei suutnud neid kirjasõnu lõpuni uskuda . Aga kahtlus jäi . Kahtlus jäi . Lavastatuse tundega üsna kõrvuti kasvas umbusk , valu ja lõpuks nagu tuimuski . Mida arvatavasti ongi vaja aastakümneid hiljem tõestada , nii ta ütles mulle , et jutustada , mis vastandamistest edasi selgus . Pärast seda esimest tutvumiskäiku on Endel Esper ja Rein Saar korduvalt Avantuste juures käinud , saanud toitu , kuulanud uudiseid . Et Avantus oskas parandada ka raadioid , olid nad punkris oleva raadio Leole parandada viinud . Raadiol Rodina olevat katki olnud lamp , mille ta oli asendanud tervega . Ütle veel , et nimetuses ei peitu iroonia . Hiljem on Leo muretsenud ka uued akud . Ainult korra mainitakse Küti talust pärinevate Saarte kolmandat venda Aleksandrit , kes töötas tol ajal ühe ministri autojuhina Tallinnas . Avantus ütleb Endel Esperiga vastandamisel , et jah , Aleksander Saar tõi oma vennale Reinule <arv> pakki suitsu ja tema , Leo Avantus , andis need ka üle . Selleks ajaks , kui mind <arv>. aasta suvel esimest korda Kütile koolivaheaega veetma toodi , oli esimene pealik ja enamik suurest metsavendade grupist juba tapetud või vangi pandud , aga mina ei teadnud SIIS õigupoolest midagi , kuigi olin kaheksa- ja varsti üheksa-aastane . Võib-olla oleksin pidanud teadma ja midagi tegema , ütles ta , nagu tunneks end prokuröri ja süüdlasena ühekorraga . Kogu aeg või aeg-ajalt seda lugu jutustades toob ta vastandpaarilisi enesekohaseid võrdlusi , mõtlesin teda kuulates mina , ja kolmandaks tundeks ta sees on elus valu ning jahmatus , kuidas ometi saavutati õhinani küündiv valmisolek üksteise järel luurata . Minu koolivaheajad Kütil langesid viimaste metsavendade tapmise ja kinnipüüdmise aega . Sealsamas Kütil , nagu kogu oma lapsepõlve ajal mujalgi , palusin ma tõemeeli oma isa ja ema eest igal õhtul jumalat : Armas Jumal , tee nii , et julgeolek ei saaks neid kätte ja nad oleksid elus ! Vanaema Maali õpetas meieisapalve , vanematekohane eripöördumine oli minu lisandus . Kui ma isa ja ema eest palun , kas nad jäävad siis ellu , küsisin vanaema Maalilt mõnikord . Muidugi , Taevaisa näeb kõik . Vastandamisprotokollides minu palvet ei ole . Kuigi tegelikkuse tõesuse seisukohalt peaksid ka laste palved kuskil kirjas olema , ütles ta loiult , nagu ei usuks ta isegi , et miski saab pärast tollast suhtelisuse ja natuke-inimene-olemise aega olla tõeline ja inimlikult mõistetav . Arhiivis oli ta protokolle lugedes oma vaprusest kohkununa edasi rühkinud . Käik käigu järel on kõik metsavendade ja Avantuste kohtumised läbi võetud . Mari Avantus jutustab enam-vähem sama , mis Leo ja Endel . Ainult tütre koolisaatmise asemel on ta lapse mõneks päevaks vanemate juurde viinud . Miks mõneks päevaks , seda ta ei olevat päriselt taibanud , sest ta ei teadvat , mis üldse sel ajal ja tolles piirkonnas veel elus olevate metsavendadega juhtus . Niisugust ülevaadet toimikutevirn mulle ei andnud , ütles ta , ja ise midagi küsida või tellida ma enam ei julgenud . Tundsin end nüüdki arhiivis nagu partisan , kes näeb-kuuleb vaid seda , mida võimaldab vaatlemise koht . Temal siis kirjutuslaud , lihtsalt laud . Nii olevat õigem ütelda . <arv>. aasta kevadel - Meinhardi surma kevadel - on Endel ja Rein kohtunud Mari Avantusega tema talu lähedal ja Mari on öelnud neile , et tema mees on Moksi metsas sattunud peale nõukogude sõduritele , kuid kas Leo oli sõdureid kohates metsavendade punkri lähedal või mitte , seda Mari ei teadvat . Leo Avantus niisiis teadis ka metsavendade punkrit , oli seal käinud , järeldanud lugedes tema . Et Avantusele on antud püstol , rääkinud naine ka , ja osutanud oma mehe tutvusele MVD meestega . Mari Avantus ei kinnita Esperi väiteid Leo Avantuse ja MVD töötajate kohtumiste asjus . Mari polevat Esperile midagi niisugust ütelnud . Tema ei olevat teadnud oma mehe käikudest midagi . Küll aga lisab ta uusi fakte Maali ja Alfredi pidevatele sidemetele Rein Saarega . Tihti on palutud edasi anda teateid , et tulgu üks või teine neist sel ja sel päeval kokkulepitud kohta , kuid kus see kokkulepitud koht asus , seda Mari Avantus ei tea . Vahel on Maali oma poja jaoks Marile andnud võid ja suitsusinki . Jah , onu Alfred suitsutas pärast seatapmist alati ka sinki , oli talle meenunud . Päris veider on mõtelda , et mina sõin maal olles seda metsavendadega üsna ühel ajal. Ühel ajal ja ühte siga sõime . Sõime ja sõime , ning julgeolek vaatas pealt , et kuidas maitseb , ütles ta ja hakkas kõledalt naerma . Me olime märgitud märklauad , tähendas ta . Milleks oli vajalik nii pikk mäng selle metsavendade grupiga , kui julgeolekul oli nii mitu meest bandiitideks hüütud katsejäneseid jälgimas . Minu isa oli siis juba surnud . Minu isa oli Kolgal maha lastud ja mina ise ajutine külaline vanaema Maali ja onu Alfredi talus . Küti talus , hõikas ta , ja hakkas jälle pidurdamatult naerma . Arhiivis olevat ta olnud aga kui kangestunud pulk . Mis karistus Leo Avantusele pärast neid ülekuulamisi ja vastandusi määrati , seda ta polevat täpsemalt teada saanudki . Sest kõik oli ju vaid mäng ja mehe metsavendade eest peitmine . Endel Esper läks kohtu alla ja kõigi tunnistused kulusid ära . Huvitav , oli ta mõrult mõtelnud , kas Maali ja Alfred pidid ülekuulamistel omakorda nendest käikudest aru andma ? Või oli just Alfred see pealtnäha millessegi sekkumatu , kõigiga hästi läbi saav mees , kes ehk ühena ( või ainsana ? ) omas ülevaadet , kes kus oli ja kuivõrd jälgitud ja kuidas reageerisid sündmustele need , kes olid esialgu veel võitlustest eemal . Kui ka selle kohtumise kohta küsiti , ja küllap küsiti , kujunes lausa ristlõngne ämblikuvõrk , mille sees siplesid omad ja vaenlased - kellele omad ja kellele vaenlased - , ja lavastus jätkus . Ainult need tühised seigad on võrgulõngade vahel , et aeg-ajalt korraldati tõelisi haaranguid , tapeti mehi ja veri , mis valati , oli ehtne . Võitlus muudkui käis , muudkui käis , ja püüdjad olid nii tublid ja püütavad jõhkrad ja ohtlikud , reetjad reetsid ja reedetutel oli võrk peal . Mida sa siin tagantjärele muud oskad ütelda , kui sulle antakse ette su oma sugulaste lugu , et loe ja tunneta vere paisu peas ja kõris , kui sa arvad , et tõde on kõige ihaldusväärsem ja magusam . Tõde on kõige kibedam , joobelist seisundit tekitavalt kibe on tõde , kuid - ja sedagi oli ta jõudnud protokollide lehti pöörates mõtelda - just seda tõsioludele näkkuvaatamist on meile , kui talle , siis ka meile , ütlen vabandavalt vahele , jah , seda ränka hetke , tundi , tegelikult mõõdetamatu pikkusega kannatust on meile vaja , et näod omandaksid kas või ahastuse läbi kord kaotatud elusa ilme , et reetjaid , olgu nad surnud või elus , saaks tabada karistus ja - andeksand . Enne karistus ja alles siis andeksand . Kõik tundelised astmed tuleb möödanikust siiani kas või ainult selleks läbida , et mõista andestamisvõime olemust . Kui reetjat pole reetjaks nimetatud , vaid tema nimi on olude ohver , võivad saatanlikud mängud kas või hommepäev uuesti alata . Päevade vahel on öö . Öö jaguneb õhtu- ja hommikupoolseks , öö jaguneb tundideks . Millisesse öö tiiba sa kuulud ? Heidad sa magama õhtul ja vaevled pikki pimedaid tunde või paned enne koitu silmad kinni põgusaks uneks ? Mis tiib , mis suund , mis olu on parem , loomuomasem , ajakohasem ? On öösel kergem andeks anda kui päeval ? Kas aeg on tugevuse tunnus ? Kui uni pole puhkuseks , on mõttetu õiglusest rääkida . Pärast mitmepäevast arhiivis töötamist oli ta lõpuks jõudnud RJM eriteateni , mille pärast ta ju õieti teist korda Tallinna oli tulnudki . Et veel kord oma silmaga näha . Et uurijate kõikemöönvast ükskõiksusest pääseda . Kirja vasakus nurgas pealdis : Kantseleil mitte avada ! Kuulub tagastamisele ENSV Julgeolekuministeeriumile . Huvitav , kas see märge oli ümbrikul , oli ta mõtelnud . ENSV Julgeoleku minister Moskalenko teatab <arv>. veebruaril <arv>. aastal EKP Keskkomitee sekretärile J. Käbinile , et Pihelgas Arturi juhitud bande liikmete otsimise käigus oli välja selgitatud bandiitide abistaja ja Kolgametsa Kaarli sugulane ( tegelikult tädi ) Vigel Elmiine Jaani tütar , sündinud <arv>. aastal , eestlane , kes elab Põltsamaa rajooni Kaigu külanõukogu Alaküla Kolga talus Molotovi-nimelises kolhoosis . Agentuuriandmete ja tunnistajate ütluste põhjal sai selgeks , et Kolga talu külastavad bandiitide Kolgametsa Kaarli ja Saare Reinu emad , ja mõnikord käivad talus ka bandiidid ise . Jälitustegevuse aktiviseerimiseks oli otsustatud Vigel Elmiine üle kuulata , eelnevalt tallu varitsust seades . <arv>. veebruaril oli sel eesmärgil saadetud Kolga tallu kuueteistkümnemeheline operatiivgrupp , nende seas <arv> soldatit ja seersanti , vanemleitnant Burov RJM sisekaitse salgast , Bandiitide hävituspataljoni rühmaülem Konks - teejuht , ENSV RJM <arv>. osakonna operatiivtöötaja Mägi - RJM <arv>. osakond tegeles vastuluurega ja Mägi osavõtt metsavendade haarangul torkab silma , kuigi ei olnud tolleaegseid reegleid arvestades väga ebaharilik , ütlesin vahele - ja ENSV RJM Julgeoleku Erioperatiivjaoskonna vanemoperatiivvolinik riikliku julgeoleku vanemleitnant Morozov , kes juhatas varitsusgruppi . Pärast grupi kohalejõudmist kell <arv> <arv>. veebruaril Kolga talusse , mis koosnes ühest ehitusest - elumaja koos laudaga - , piirati lautmaja üheksa sõduri poolt ümber , aga teised koos operatiivtöötajatega läksid esialgse läbiotsimise eesmärgil majja sisse . Eluruumide ülevaatusel selgus , et peale Vigel Elmiine majas kedagi ei ole . Jätkates läbivaatust läks vanemseersant Ivanov koos talle valgust näitava Vigel Elmiinega lauta ning sai laudas olevate bandiitide püstolist haavata . Seejärel andis teine sõdur lävelt automaadivalangu lauta , mille tagajärjel kaks bandiiti jooksid laudauksest välja , kus üks neist sai kohe surma , aga teine püüdis joosta metsa poole ning tappis mitmete automaadivalangutega kuulipildur Dubovi ja haavas reamehi Kolokolovit ja Sanajevit , kusjuures viimast raskelt . Tekkinud tulevahetuses ei suutnud operatiivgrupp määratleda talus olevate bandiitide arvu ja alles pärast hoolikat talu läbiotsimist ja Vigel Elmiine ülekuulamist tehti kindlaks , et talus oli kaks bandiiti : Kolgamets Kaarel Jaani poeg , s. <arv>. a. Kaigu vallas Alakülas , NSVL-i kodanik , eestlane , parteitu , <arv>. a. aprillist varjas end sõjaväeteenistuse eest Nõukogude Armees , tapetud operatsiooni käigus , ja temaga ühinenud illegaal Reiter Meinhard Meinhardi poeg , s. <arv>. a. , NSVL-i kodanik , kulak , <arv>. a. märtsist varjab end väljasaatmise eest , on Pihelgas Arturi bande liikme Saare Reinu õemees . Reiteri jälitamine positiivseid tulemusi ei andnud seoses sellega , et jäljed viisid suurele teele ja kadusid tiheda lumesaju tõttu . Tapetult on ära võetud püstol Parabellum ja seitseteist padrunit . Talus leiti mahajäetud kott varastatud esemetega . On kinni peetud ja arreteeritud bandiitide kaasosalised Vigel Elmiine , Milde Paul ja Milde Ester - Vigel Elmiine naabrid . Oskamatu tegutsemise eest on leitnant Desjatovile määratud viieteistkümneks ööpäevaks aresti . Operatsiooni on rühma isikkoosseis analüüsinud . Operatsiooni käigus tehtud vigadest on informeeritud Riikliku Julgeolekuministeeriumi Peavalitsust ja Riikliku Julgeolekuministeeriumi rajooniosakondi . Halb õnn . Pööraselt halb õnn , ümises ta Moskalenkole mõeldes , kes <arv>. veebruaril <arv>. aastal seda RJM-i eriteadet saadab . Kahe nädala eest ehk ei olekski olnud nii halb see õnn , kuid selleks kuupäevaks on kindlasti juba aimata , et mingi muutus on tulemas . See on võib-olla juba toimunud , ainult avalikkus ei tea veel midagi . Kas see teadmine saab määravaks , et peaaegu ( peaaegu , sest mingeid teistsuguseid formuleeringuid ta ei märganud ) , jah , peaaegu samasisuline teade võidi saata ka Moskvasse . Kui vastuluure esindaja operatsioonist osa võtab , on selleks küll muu põhjus kui ainult metsavendade püüdmine . Üks on kindel : Meinhard Reiter on operatsiooni julgeolekule tekitatud kaotustega nurja ajanud . Nelja mehe pihtsasaamine Reiteri kuulidest on otsesõnu isegi kirjas . Külarahvas teab hiljem rääkida paljudest surnutest , aga see on muidugi liialdus . Kolm või neli pole veel palju . Arvude summa sõltub sellest , mida parajasti liidad . Üks kuueteistkümne vastu on vähe ja palju , sest see üks on tema isa , anda üks elu nelja elu vastu on just nimelt paras , kui tegu on vapra mehega . Kas tõesti nii vapraga , oli ta peaaegu mehhaaniliselt korranud ! Ikka veel , ikka veel ei olnud temani jõudnud Kolga lahingu tähendus . Mõistus mõistis , kuid süda oli tumm , nagu polekski tal roiete taga midagi . Ta oli Eriteadet lugenud mitu korda . Kaarel Kolgamets sai surma ja Meinhard Reiter põgenes , eelnevalt haavates nelja meest , kuulipildur Dubov ja tõenäoliselt ka Sanajev on saanud surma . Hilisemates aruannetes oli surmasaanuks märgitud ka Kolokolov . Ja ikka pääses - ja aina pääses - Kolgametsa Kaarliga ühinenud ( NB ! ühinenud ! ) illegaal Reiter . Eriteates kirjeldatud sündmuskiiruse sees ei jäänud küll aega Kaarli meieisapalveks ja Meinhardi turgutamiseks , kes millegipärast ei lasknud , kuigi tal oli parabellum ( ! ) . Järgmisest toimikust oli ta paari tunni pärast uuesti üles leidnud oma isa surnukehast tehtud fotod , allkirjaks Kaarel Kolgametsa nimi . Meinhard oli tõepoolest verine , ütles ta seejärel imelikult kõrge tooniga , Kaarlil oli õigus , ümber Meinhardi näo ja pea oli hangunud verest turritav juustest pärg , nagu oleks teda tohutu purustusjõuga kuklasse tabatud ja poollahtine silm vaatab kõõrdi . Suu on ka lahti , nagu irvitaks mees enne koolnukangestust . Fotosid on kaks . Üks näost , teine mehest täies pikkuses . Isa parema käe sõrmed on pisut kõveras , nagu hoiaksid need ikka veel püstolit , automaati , mida veel . Saapad on jalast võetud ja kaks jalalaba hoolikalt mähitud jalarättide sees . Mees on siruli , lõpuks ometi siruli , keha all neli kasehalgu . Mees lamaks kui halgudest tehtud redelil . Mida ma peaksin ütlema ? Et on ebainimlik panna tütreid oma veriste isade laibafotode ette ? Tema ei suutvat midagi ütelda . Kaarliga vaidleb vaistust ärgitust saanud mõistus , isa surnukeha ees vaikivad sõnadki . Tegelikult on nüüd nii , et kui Kolgametsa Kaarel <arv>. aasta sügisel legaliseerus , ei olnud tal hirmu nende mahalastud meeste pärast , laskja oli algusest peale teada . Kas Kaarel lahingust ülepea osa võttis , seegi on kahtlane . Ehk lihtsalt jäi tuppa tulemust ootama või sekkus pärast esimest jahmatust , et see mees nii kiire olla jõudis , ning laskis siis sealtsamast laudaukse lävelt kaaslasele kuuli kuklasse . Millise kuuli , see selgus hiljem . Taasiseseisvunud Eesti Vabariigi ajal on ta aga saanud autasu selle eest , et Meinhardi lõksu viis , mis SISULISELT TÄHENDAB SELLES KOKKULEPITUD MÄNGUS KA TAPMIST . Kui ta ka varem oli mälestuste vastuoksuste ja võimatuste üle teravmeelitsenud , siis nüüd jäi ta pikaks ajaks vait . Miski inimeses teeb kujutlusmängude pinnalt tõusnud järelduste ja tõsiasjade vahel siiski vahet . Kui tõsiasjad on silmade ees , südikus vaibub . Siis hüüatab inimene , et kuidas on see või teine tõlgendus võimalik , ja enamasti pole kedagi , kes talle vastaks . Maha on peetud kaks täiesti erinevat lahingut : üks Kaarel Kolgametsa mälestustes , teine julgeolekupabereis . Ainsad faktid , millele toetuda , on mahalastud julgeolekumeeste nimed , surnud Meinhardi paakunud verest korpas juuksed ja verine nägu , kaugele kostnud lahingukära ja rakettide valgus , mida algselt ehk taheti Meinhardi vaikse kinnivõtmise juures pruukida : raketid õhku ja automaadivalangud õhku , kuid - jumal hoidku ! - mitte oma meeste verd ! Kaarel-poiss oli tsuti aeglane , Meinhard liiga pöörane , aga ta võis ju ka ette aimata , et juudilt saadud reisipass on Kaarliga Kolgale minnes samahästi kui käes . Ei mingeid valgeid linu ! Need on algusest peale välja mõteldud , küsimus on vaid , millal . Kui Kaarel , kui Vilma nüüd linadest pajatavad , on teised Kaarli metsavennatarkuse tunnistajad kõik mullas . Ehk mõtleski Kaarel siis mälestuste kahe lehekülje vahel need valged linad välja , nagu mina otsin kahe kirjelduse vahelt kolmandat ja tegelikku lahingut , et isa aukuaetud keha kas või nendesamade linadega katta . Ei , mitte nendesamadega . Teistega . Millega siis katta , kui katta pole enam kedagi ? Seal lahingus oli ainult Meinhard , nii sahisevad Kaarli vildist taldadega sussid ühes Tartu korteris , kuigi ütlejaks on Kaarel ise . Tema isa kuueteistkümnemehelises piiramisrõngas ? Minu isa Meinhard . Ja Kaarel , kes kõnnib kekul poisisammul minema , sest jalgadepõrutuse valu annab tunda aastaid hiljem . Aga see kõik on pärast . Täitsa pärast , praegu sõidab voor surnute ja esialgu veel haavatutega Põltsamaa , tol ajal oblastiks nimetatud rajoonilinna poole . Aastail <arv>-<arv> olid Eestis ju oblastid ja maakondade asemel rajoonid . Ma tean seda , aga unustan kirjeldades alatasa , et miski ei olnud nimetuste tasemelgi endine . Ja Vigelid ja Milded sõidavad arreteerituina rajoonilinna niisamuti kui surnud . Ta oli sel päeval erandlikult pärast Eriteate lugemist ja fotode vaatamist välja läinud . Hele ja pleekinud linn aprillikuu keskpaiga lõunatunnil mõjunud nagu järeletehtud ja kollaseks pleekinud foto . Linn ise nagu kevadki oli ära kadunud . Rumalus sünnitab üleväärsust , jätkas ta mõne aja pärast . Tegelikult ei tea ma , kas operatsioon läks nurja või mitte , sest Meinhard Reiter tapeti . - Siinkohal peab vist küll ütlema , et langes tulevahetuses ülekaalukate jõudude vastu . Kolme surnu ja ühe haavatu pärast pean nõnda ütlema . - Kas too vastuluure mees pidi Meinhardi elusalt kätte saama või piisas surnukehast täiesti , seda ta muidugi ei teadvat . Ma oskan vaid naerda enese , ja kui enese , siis ka sinu üle , mis imelik kujutlus oli mul sellest arhiivist , kus orienteerun õigupoolest ju päris halvasti . Aga see ehk polegi kõige tähtsam . Ma pole põrmugi üle sellest , mida loen . Ma kukun pooltuttavate nimede puhulgi igasse protokolli ülekuulatavana sisse , mis siis isaga seotud materjalidest arvata . Valmisolek ülekuulatav olla jahmatab , see tunne on mind ettevalmistatult tabanud , ja vist ka liiga hilja minu enese vanust silmas pidades . Kümme aastat riiklikku vabadust näib seal ( siin ) arhiivis kui miraaž keset kõrberännakut . Sel hetkel - ja mõnel teiselgi , millele iga päev üldse ei mõtle - märkad äkki , mida tähendab väljanutmata valu ja häbi . Häbi on kõige kohutavam , sest häbeneda pole pealtnäha ju midagi . Või on , kui elad ümbruses ja ajastul , kus igaüks on valmis kõnet pidama , KUI vaba tema on , kui puutumatu viiekümnest vanglasveedetud aastast . Kui kaval , kui tubli on osatud olla , ja tänasesse päeva pole see jätnud märkigi . Või vastupidi : möödanikust libisetakse üle ulja irvega , et näe , me saime ka SIIS hakkama , elu oli isegi parem kui praegu , kus iga päev pead mitme võimaluse vahel valima . Sotsiaalhoolekanne oli parem ja töötuid ei olnud ja igaühega arvestati . Meie pere ehitas maja ( sai uue korteri ) , isegi autoloa võitlesime välja , parteisse astumist ei pidanud ju keegi mingiks tõsiseks süüks . Kes seda Vene võimu siis õieti uskus , mina küll ei uskunud , kuid oli ameteid , kus see piletike oli vajalik . Ja nii edasi ja nii edasi ning sulud kinni . Aga sulgude sees on ka see arhiiv , kus kirjas reetjad ja reedetud . Reedetud otse ja reetjad kaude , sest toimikud on uue uneaja tarvis kusagil ootel . Salgamine ei muuda midagi . Perekondades varjab end teadmine , mil viisil rasketel aegadel käituda . SEE ON MINEVIKU MAHASALGAMISE HÄBI , millest ei saa isegi rääkida , sest viisakas seltskond ei taha põetud alandustest ja hirmudest midagi kuulda . Kaarli ema on toimiku järgi esimest korda üle kuulatud <arv>. aasta augustis soovitusega poeg metsast välja tuua . Samas on ema pidanud kirjeldama Kaarli välimust . Aasta hiljem lastakse ülekuulamisel Vigeli Elmiinel kirjeldada Meinhardit ja mõlemad iseloomustused osutavad politseilike parameetrite järgi meeste sarnasust : keskmist kasvu , pikerguse näoga brünetid . Alles siin , Kolga lahingu järel , omandavad need kirjeldused tähenduse , mida ehk muidu ei märkakski . Need kirjeldused peavad osutama , et meeste segiajamises pole midagi erilist . Ma usuksin seda ehk praegugi , kui Meinhardi ja Kaarli vanusevahe poleks üksteist aastat ja Vigeli Elmiine ei ütleks , et Meinhard paistab viis aastat enesest vanem välja . Meinhardi vahetusmeheks sobiks nii umbes neljakümnene mees . Pidi olema keegi kolmas , kes lahingu tulemust ootas . Ja vahest ootas ta ka elusat Meinhardit , et temalt veel midagi teada saada . Üks ei sega teist , mõtlesin kuulates . Võis sobida Kaarel ja Meinhardi-vanune ühekorraga . Üks saadeti õppima , teine luurama . Kuidas sündmused edasi hargnesid , ei arva sa eluski ära . Mahajäänud kohtutoimiku protokollides on fikseeritud nii mitmene seis , et võimaldab asjatundmatul oletada võrdväärsena mitut eri varianti . Ja siis , taas mingile aloogilisele välgatusele toetudes , ütlesin : see vahepeal elluärganud ja hiljuti kodumaad külastanud inglise luuraja , kes pärast kahe ja poole aastast Eestis viibimist ei märganud KGB-lastega mehitatud punkrites midagi kahtlast , oli just täpselt Meinhardi-vanune mees . Kaks ülekuulajat ja Bandiitide hävitamise pataljoni rühmavanem tunnistavad oma allkirjadega elusa Kaarli surnuks ja on kindlad , et neid lausvaletamise pärast vastutusele ei võeta , korrutas tema ega kaldunud imestamise temporütmidest kõrvale . Ja VASTULUURE MEES paneb ka igale poole käe alla , et Meinhard Reiter pääses ja Kaarel Kolgamets on tapetud . - Vaata aga vaata , hõikasin tema tõsimeelsust pilgates vahele , see on ikka täitsa imelik , mis siin rääkida ! - Kuigi see Kaarliks-tunnistamine on valmistatud ette palju varasemate ülekuulamistega , et segiajamine näiks mõistetav , on lahingu ägedus ja tulemus sundinud ettemõeldud skeemi muutma . Näen neid traagelniite , aga kas ma mõistan kõiki nüansse märgata , see on kahtlane . Nelikümmend neli aastat hiljem kirjutatud mälestustes jääb Kaarel truuks oma TT-püstolile ja kinnitab , et Meinhardil oli saksa parabellum , millest ta ei teinud paukugi . Aga parabellum on julgeoleku poolt koostatud asjade nimistus omistatud just Kaarlile üsna niisama kui Uus Testament , mis näib olevat Kaarli kilp ja mõõk : kui Jumal talle ilmutas , et ta peab metsa minema , pidi Piibel ka lihtsal toidutoomisretkel kaasas olema . Pole parata , sellel järjekindlusel on isegi jumet . Mõne aja pärast pöördus ta TT-püstoli ja Parabellumi juurde tagasi , nagu oleks need elusad olendid . Vahest kirjutab Kaarel oma mälestustes kogu aeg tõtt ? Vahest on see suurim kunstiteos , mis iial loodud ! Kui parabellum olnuks Kaarli käes - ja tagantjärele tehtud protokolli järgi see pandi Kaarli kui tapetud mehe kätte - , siis ta millegipärast ei oleks lasknud . Miks just millegipärast , kui võiks lihtsalt ütelda , et Meinhard ei lasknud ? Sest Meinhardi parabellum on jäänud maha ja teeb veel praegugi häält , kui Kaarli mälestustesse Meinhardi tõese relvana sisse lipsab üsna nii , nagu on kõikides relvaloeteludes , kus bande meeste nimed ja varustus kirjas . Kuskil on irvakil tagauks , mille vahelt kostab harilikele kõrvadele kuuldamatu piiksatus : aga ma ju ütlesin , mul on siin kõik täpselt kirjas , kui mul kaustikut pole , võin ma ära unustada , mis Kolgal üldse toimus . Minu relv ei lasknud , Meinhardi relvad olid lausa hullu käes . Kes siis julgeolekuga nõnda mängib ! Sellest mõttemängulisest relvavahetusest saab midagi sootuks iseäralikku , kui Kaarel üritab kirjeldada lahingupidajana ennast . Siis selgub , et ta palvetab liiga kaua , lohutab Meinhardit liiga kaua ning hakkab mööda õue TT-püstoliga vehkides sihitult jooksma . Ma olen püüdnud Kaarli kirjelduse järgi seda lahingut pidada , joonistades lautmaja ja Kaarli näidatud mehed ümber , ning mõistnud , et see on tõesti võimatu . Ja kuhu need julgeolekumehed valge linaga tarkpea panid ? <arv>. aasta suvel oli Küti õues alati palju võõraid inimesi . Saksa ajal ehitatud laudas olid kolhoosi mullikad . Ma oleksin selle peaaegu täielikult unustanud , kui neid poleks talitanud Roosi . Ärpsti Roosi , kellest loen nüüd ühest protokollist keset Tallinna linna . Minagi olen Ärpsti Roosit näinud . Minu arvates meeldis temale onu Alfred , keda ta ( võib-olla ? ) üritas ebameeldivustest päästa , seletades laia lõuaga , et on Küti lakas kuulnud võõrast kobinat , mis heinte maha-ajamise sahinast suuresti erineb . Kõik heinavirnad roomasin läbi , aga kedagi ei olnud . Ega sina , Alfred , seal ometi kellegagi ei hullanud ? Eile öösel haukusid teie koerad ka , kuulsin koduski ära . Alfred lööb käega , Roosi naerab . Roosi teeb ikka Alfrediga juttu , Roosi leiab Alfredile remontida toomiseks alati midagi . Protokollis seisab , et Ärpsti Roosi on rääkinud , et koerad hauguvad , et mingid mehed käivad Kütil samagonni joomas , et Maali joodab ja lakas sahiseb , aga Roosit ennast pole üle kuulatud ja keegi pole ka Roosi oletatud mehi näinud . Ma näen aknast , et Roosi tuleb , hobune käekõrval , ning nõuab Alfredilt , et see looma ära rautaks . Otse siitsamast arhiivi uksest jalutab Roosi sisse , hobune käekõrval , ja naeruse näoga Alfred talutab hobuse lauda teise otsa , kus onul on sepikoda . Varsti on Kütil kolhoosi sepikoda , Roosi mullikad viiakse mujale . Lõpuks viiakse ka sepikoda kolhoosi keskusse ja onu Alfred sõidab igal hommikul sinna jalgrattaga . Õuelaat on otsa saanud , aga rauakola ja pooleldi remonditud põllutöömasinaid sulab veel mitmel kevadel hangedest üles , enne kui Maali saab õue risust puhtaks , lillepeenrad korda ja vikatiga niita nii , et tera rauda ei raksa . See hullumaja on siis möödas , arvab korda armastav Maali . Stalin on surnud . Me oleme aktustel juba nutnud , et Stalin on surnud , kuid tegelikult valdab inimesi hoopis teist laadi ärevus , et ehk siis nüüd ... ja ehk ... ja annaks jumal . Keegi silitab mul pead ja ütleb : ehk on sinu isa veel elus , surnukeha pole näinud ju keegi . Aga nii öeldakse tol esimesel suvel , kui õu on veel rauda ja masinaid täis ja üks noor mees on Alfredile käealuseks antud , et las õpib vanema mehe käest ametit . Vahel Maali ja Alfred riidlevad , põhjuseks Roosi või keegi teine naine , keda vanaema oma elamises näha ei taha . Sul on ju endal talu , parastab Maali , osutades lähedalasuvate varemete peale , ehita sinna maja üles ja too , keda tahad , pole minu asi , kuid siia - ei ! Siis võtab Alfred varnast üheraudse jahipüssi ja kaob metsa kolmeks päevaks või nädalaks hulkuma . Alfred tõrgub , ütleb Maali . Isa suri meil <arv>. aasta kevadel ja tegi talu pooleks - oh , jumal tänatud , et pooleks , nii ei olnud meist kedagi vaja maa pärast ära saata - , aga näe , kodust äraminekuks ja eraldi elama asumiseks pole Alfredil vunki . Muudkui kükitab siin ema seelikusabas , nagu polekski veel mees , mõõrib Maali , südames ometi hirm , et mis siis saab , kui Alfred tõesti ära läheb . Kes siis kartuleid muldab või hooneid parandab . Kui Alfred oma metsarännakuilt - pärast naistega aelemist , ütleb Maali - tagasi tuleb , on ema poja vastu kui sulavõi ja eelnenud tülist ei räägita sõnagi . Kus ta siis on , kui ta siin ei ole , küsin mina . Ei mina tea , mõne patskaga kusagil heinaküünis võib-olla . Aeleb isu täis ja kui kõht on juba väga hele , siis teab küll , kust süüa saab . Tal on see komme juba lapsest saati . Sul oli ju veel üks onu , kes kuueteistkümneaastaselt peapõletikku suri . Kui kodus midagi vastukarva oli , läksid nad metsa . Isa nõudis , et paneksin välja äärde toika külge toidukoti , et poistel läheb muidu kõht tühjaks . Vennad olid kui sukk ja saabas . Kui Eedi ära suri , mõtlesin , et nüüd jääb see loll komme maha , aga ei , vaata et vanemast peast läheb teine hullemaks . Ei saa õieti rääkima hakatagi , kui kargab püsti , võtab püssi ja mütsi , ning kadunud ongi . Alles arhiivis oli ta hakanud mõtlema , et metsas oli sel ajal veel päris palju metsavendi . Aga ma ei saa ju ometi igat käiku nendega seostada , lisas ta protokollidest tehtud väljakirjutusi lapates . <arv>. veebruaril , seega Kolga lahingu järgsel päeval , on üle kuulatud Elmiine Vigel , tütar Eva Vigel , naabrid Ester ja Paul Milde . Ester Milde on Elmiine vanem tütar . Elmiinet ja Evat ei ole ma eluski näinud . Milde Pauli ja Estrit küll . Kas nendega just nii oli , nagu Paul Vilmale aastakümneid hiljem ütles - kui ma poleks midagi rääkinud , oleksime pääsenud - , sedagi ei tea . Paul oli ümbruskonnas tuntud fotograaf ja küllap ta õpetas oma naise onupoega Kaarlit niisama nagu kunagi mind . Tal oli filmide ilmutamiseks ja fotode kopeerimiseks vajalik varustus olemas . Kui ma oma elu esimese fotoaparaadi Smena sain , saatis Alfred mind Pauli poole ametit õppima . Paul oli siis juba vangistusest tagasi . Olin kuulnud , et tema ja Ester olid ära minu vanemate pärast , kuid me ei rääkinud sellest kunagi . Me rääkisime omavahel üldse vähe ja ainult piltide ilmutamisest . Nad olid mu vastu sõnakehvad , kuid heatahtlikud mõlemad . Paul vastab ülekuulajale nõnda : Kohalike elanike jutust on teada , et Reiter Meinhard oli saksa võimude ajal nende kaastööline , kes käis haaranguil ja otsis talusid läbi , kui kahtlustas , et võidakse varjata nõukogude sõdureid või parašütiste . Mis auaste tal sakslaste juures oli , pole mulle räägitud . Ma ei mäleta seda praegu . Kaarel Kolgamets ja Meinhard Reiter rääkisid , et varsti tuleb sõda ja nõukogude võim Eestisse ei jää . Kaarel käis meil <arv>. aasta suvest alates , Meinhard <arv>. a. sügisest . Viimati olid nad minu pool kas detsembris <arv> või jaanuaris <arv>. Rohkem Paul ei räägi ja temalt ei küsita peaaegu midagi . Ester on jutukam . Kaarel olevat millalgi neil käies rääkinud , et on koos Saare Reinu ja tema naisega ning Pihelga Arthuri ja tema naisega ühes punkris . Mehed joovat kõvasti ja naised elavat liiderlikku elu . Ta oli lugenud ja mõtelnud , et see on vist küll esimene kord , kui kahe abielupaari kohta nõnda öeldakse . Rein Saar ja Arthur Pihelgas olid koos oma naistega , kes omavahel koguni õed . Kui mehed joovad , lähevad nad ägedasti vaidlema , paugutavad püstoleid ning ähvardavad teineteist maha lasta . Kaarli mälestuste Omakülapoiss on koguni pealikul kallal . Huvitav jutt , oli ta mõtelnud . Arthur Pihelgas oli metsas <arv>. aastast alates ja kas ta ikka nii tähelepandaval viisil oma arvamust avaldas . Aga nii on Milde rääkinud ja tema loeb , mis kirjas . Algaval talvel , s. o. <arv>/<arv> . aastal lubab Kaarel hakata end üksi varjama , sest selline tülidest ja liiderdamisest segatud elu käivat talle närvidele . Sellel üksivarjamise talvel Kaarel Mildesid ei külastanud ja kui ta mais siis lõpuks tuli , oli ta ütelnud , et oli terve talv haige ja Reiteritega ühes punkris . <arv>. aasta suve veetis Kaarel Nabalas vanaisa juures . Mildede pool hakkas regulaarselt käima <arv>. aasta sügisest ja viimati olid mõlemad Kolgal jaanuaris <arv>. Meinhard oli öelnud , et punker on nii soe , et on tekkinud lutikad ja sealt läheb tema varsti minema . Oi-oi , oli tema lugedes mõtelnud , mis lutikaid sina siis õieti silmas pidasid , õigeid või pealtkuulavaid , ja et sa vahetult enne Kolgale tulekut sellest räägid , tundub mulle täna imelik . Aga et see lutikatejutt on ikkagi kaudne - Milde Estri poolt ülekuulamisel ja pärast Meinhardi surma räägitud - , oli ta ennast korrale kutsunud , et igas lihtsas sõnas vihjed ei viirastuks . Kas sõna lutikas sellel ajal nii mitmetähenduslik ülepea oli . Tagantjärele tarkusest võid panna midagi juurde ning jätta tähelepanuta selle , mis tolle aja taustu teades on täitsa nähtaval , seletas ta mulle . Veel veidram on see , et kui esimene ehmatus on möödas , kui esimene valu on läbi põetud ja valu koht jääb nürilt tuikama - temal siis , kui surnud isa foto veel kord üle vaadatud ja RJM eriteate lahingukirjeldus uuesti loetud - , hakkad kõigiga , kellest loed , mingit parastav-osatav-pilkavat dialoogi pidama . Ei leia armu ülekuulaja ja ülekuulatavad saavad ka oma jao . Loed protokolle ja sõimad , tasa või häälekalt , kuidas kunagi , ja kui siis vahepeal linna hulkuma lähed , vaidled ja õpetad , kuidas üks või teine sündmus oli või kuidas oleks ülekuulamisel tulnud vastata . Kui tänaval kellelegi suisa otsa jooksed , taipad , et mõtetes istud ikka veel protokollide taga , ainult keha tormab mööda tänavat ja silmad ei märka ümbrust . Sajaks ometi vihma või lund - peaasi , et midagi sajaks - , sest tolmust välja pressivaid vaiguseid pungi ja luitunud päikest , mis ometi kevade täishiilguses kallab linnale soojust , on võimatu taluda . Hetk , mil sa näed eelmise sügise ja üleelatud talve prahti , peaks jääma varju või saama siinsamas ja kohe puhtast vihmast ära uhutud . Kontrastid toimivad niigi : protokollides külmetab talv , väljas on kevad , suvi , teine aeg , teine tunne , ja millalgi saabub kolmas või neljas ajastu , milles pole teadmist , mälestust ega mõistmistki . Kui minul ei ole , miks peab arvama , et hiljem tulnutel on . Elmiine Vigel on üle kuulatud <arv>. veebruaril <arv> , päev pärast Kolga lahingut . <arv>. veebruaril <arv>. aastal Teie talu kontrolli ajal Julgeolekuministeeriumi töötajate ja sõdurite poolt , avastati majas , kus te viibisite , tundmatud , kes osutasid kinnipidamisel relvastatud vastupanu ja tapsid kaks ja haavasid mitut sõjaväelast . Kes olid need tundmatud ja kuidas nad Teie tallu sattusid ? Süütõendite raskuste all olen sunnitud tunnistama , et minu talus kinnipüütud tundmatud , kes pidasid tulevahetust sõduritega ja tekitasid nende hulgas kaotusi , olid bandiidid . Esimene neist on mu vennapoeg Kaarel Kolgamets , sündinud <arv>. aastal , teine Meinhard Reiter . Nad tulid minu tallu <arv>. a. <arv>. veebruaril õhtul umbes kella kümne ajal veerand tundi enne sõdureid . Seejärel küsitakse Kaarli tädilt , mida ta teab Kaarel Kolgametsa ja Meinhard Reiteri kuritegelikest tegudest , ja Elmiine Vigel jutustab : Ma tean , et Kaarel Kolgamets deserteerus <arv>. aasta algul kohe pärast Nõukogude Armeesse kutsumist ja hakkas end kodukohas koos samuti Nõukogude Armeest deserteerunud Saare Reinuga varjama . Viimasel ajal varjas ta end koos Reiter Meinhardi ja Vilmaga . Reiter Meinhard elas varem Moorakülas Põltsamaa rajoonis Kaigu vallas . Okupatsiooni ajal teenis ta Saksa armees ja pärast Eesti okupatsioonist vabanemist oli sõjavangilaagris . Seoses sellega , et <arv>. aasta algul kuulutati Meinhard Reiteri majapidamine kulaklikuks ja kartes väljasaatmist , hakkas ta end illegaalina Nõukogude organite eest varjama . Mis relvad olid Kolgametsal ja Reiteril ? Isiklikult mina ei näinud kummalgi relva , kuid olen kindel , et neil inimestel ( ! ) relvad olid , sest olin ju ise sõduritega tulevahetuse tunnistajaks . Nojaa , kui ikka ise nähtud lahing , kui ise tunnistajaks , siis pidid ju relvad olema , oli ta protokolliväliselt lugemissaali vaikusesse hõiganud . Ja mõelnud , et eranditult igaüks , keda iganes üle kuulati ja kellest tal on õnnestunud lugeda , teatab kõigepealt , et ta ei märganud meestel relvi . Kui ei märganud , siis võis neid vabalt ka harilikeks külameesteks pidada , ja bandiitidega koostöötamise võimalik süü just nagu pehmenes . Siin on viibe mittemärkamisele küll asjatu , aga miks ka mitte , oli ta ülekuulamisega isegi nagu rahul . Rahul ja vihane , rahul ja kurb , kohe üldse mitte rahul , sest näidendi stseenide vahetusel paistsid tagalava etteütlejad jõuliselt silma . Miks tulid Kolgamets ja Reiter just Teie tallu ? Ma pean selgitama , et Kolgamets hakkas mu talu külastama kohe pärast illegaaliks hakkamist , s. o. <arv>. a. algusest . Ta külastas süstemaatiliselt mu talu - külastas süstemaatiliselt , milline keelepruuk ! - ja oli minu pool korra või kaks kuus . Teades , et Kolgamets Kaarel on illegaal ja Nõukogude võimu poolt tagaotsitav , võtsin ma teda oma talus vastu , toitsin ja varustasin , tõsi küll , väga väikeses hulgas toiduainetega . <arv>. aasta suvel hakkas koos Kolgametsa Kaarliga külastama mu talu Reiter Meinhard , kes sel ajal varjas end koos Kolgametsaga . Reiter käis mu talus koos Kolgametsaga neli kuni viis korda . Teades , et Reiter varjab end Nõukogude võimu eest , võtsin ma ta vastu ja toitsin teda . Seetõttu ei olnud Kolgamets Kaarli ja Reiter Meinhardi ilmumine <arv>. veebruari õhtul juhuslik , et ma olin juba pikemat aega andnud kaasosalisena neile abi . Rääkige üksikasjaliselt , milles seisnes Teie kui kaasosalise abi , suunatakse jutukat naist tunnistusjärjele . Näiteks varjasin ma neid lühiajaliselt , ükskõik millal nad tulid , andsin süüa ja varustasin toiduainetega . Peale selle võimaldasin Kolgametsa Kaarlil kohtuda oma emaga , kes elab teises rajoonis ja tuli selleks puhuks oma endisesse koju . Nad kohtusid laudas , mina kohtumiste juures ei viibinud . Edasi loeb Elmiine Vigel üles kõik , kes meestele toidu- või ajutist varjamisabi andnud : ta oma tütar Eva Vigel , kes on Kaarlile apteegist vitamiine ja rohtu toonud , Ester ja Paul Milde , kes on Reiterile suitsu toonud . Ükskord <arv>. aasta septembris - täpset kuupäeva ma ei mäleta - tulid minu juurde Kolgamets ja Reiter ja Reiter rääkis , et nad käisid Mildede talus . Milde Paul oli toonud neile suitsu ja suitsud olid neil kaasas . Põhilist abi osutab Kolgamets Kaarlile tema ema Kolgamets Magda , kes elab nüüd Stalini-nimelises kolhoosis ja tuleb pojaga kohtuma kas siia või Moksi metsa teatud kohta . Kolgamets Magda ütles , et kohtumised on regulaarsed . Augustis <arv>. aastal rääkis Kolgamets Magda , et Riikliku Julgeolekuministeeriumi töötajad vestlesid temaga ja palusid tal kutsuda poeg metsast välja . Pärast seda oli Kolgamets Magda kohe Kaarliga kohtunud , kuid Kaarel olevat väljatulekust keeldunud . Bandiite aitavad ka Saare Reinu ema Maali Saar ja vend Alfred Saar , kes elavad Metsakülas Küti talus . <arv>. aasta juulis , kui ma olin kolhoosis koos Saare Maaliga tööl , jutustas ta , et ta saatis ühe inimese kaudu Reinule võid . Kes see inimene on , Saar ei öelnud . Kas keegi veel varjab end Kaarel Kolgametsa , Meinhard Reiteri ja Vilmaga koos , seda Elmiine Vigel ei tea . Õigupoolest ju teab , nagu hiljem selgub . Aga mis tähtsust sel järelmängul enam on , oli ta mõtelnud . Siis lastakse Elmiinel üles lugeda Meinhardi sugulased ja selgub , et tal peale õe Juta , Juta mehe ja nende alaealiste laste polegi Põltsamaa rajoonis rohkem kedagi . Naise sugulased , Vilma sugulased ei näi tulevat arvesse . Igal juhul ei küsita Reiteriga seoses nende kohta midagi . Polnud vajadust , teatas ta vihaselt , nende lojaalsus oli sõnadetagi teada . Kas ikka oli , küsin murelikult vahele . Miks sa arvad , et üksteist nii heal meelel reedeti ? Ei ma arva kergesti midagi . Mul on kaks sündmust selgesti meeles . Enne kui Aadam Münt lõksu langes ja tapeti , tõotas ta , et maksab Leo Avantusele ja agent Liivile kätte . Vahel püüan meeleheitlikult mõtelda , et see Liivi võis ka Mari Avantus olla : tema kaudu saadeti süüa ja söögi järel käis Hilda Pihelgas . Alfred mõistatas surmatunnini , kes nemad reetis . Hiljem vastandati ta Mariga ja onu oli Mari jutu Alfredi vastamata tunnete kättemaksuks pööranud . Või tegi Mari seda Alfredi endaga , ütlesin mina , kes ma olin vahepeal mõndagi asjaolude moonutamise tehnikast õppinud . Tegelikult võisid mõlemad teineteise teadmata agendid olla , lisasin . Meenuta metsavendade Avantuste juures käimisi , Alfred oli ka ju tihti seal . Vastandamisest rääkinud talle Alfred ise . Minule on keegi täitsa tuttav inimene millalgi ütelnud - aknast paistis tookord juunikuu õitsemisvärvides valgus , üsna samasugune valgus nagu siis , kui käisin Moorakülas Endlat ja Krõõta vaatamas - , jah , keegi minu oma sugulastest on kevadvalguse sees ütelnud , et teda on millalgi Liiviks hüütud . Ma mäletan nii selgesti akent ja naise näole ilmunud tahtmatu salapäraga segatud helki , nii et nägu ei meenu ega meenugi . Nagu oleks Liivi lihtsalt kevade nimi . Kuidas on see võimalik , küsis ta minult ega teadnud , et on võib-olla - ma kahtlen , ka mina kahtlen ! - oma küsimusele siiski vastanud . Ja veel mäletan , kuidas ema <arv>. aasta detsembris metsast julgeoleku ülekuulamiste järel Kütile tuli . Alfred küsis : Kas Meinhard tuli ka ? Ei , tema on surnud , vastanud Vilma . Ah siis ikkagi ... ütelnud Alfred . Aga muidugi - sul on õigus - , minu kahtlustamiskalduvus on tublisti jõudu kogunud . Kõik võib olla märksa lihtsam : sõjas Vene poolel sõdinud mehi ehk ei mässitud nii kergesti julgeoleku bandiidi-mängudesse , kui nad ise ei olnud just püüdlikud . Ma olin ta mõttelõnga sassi ajanud , ta vaatas pilku koondades otse enese ette , enne kui jätkas . Seejärel peab Elmiine Vigel kirjeldama Meinhardi välimust lähemalt : keskmist kasvu mees , normaalse kehaehitusega , näeb välja <arv>-aastasena , tumepruunide juustega , nägu pikergune ja kõhn . Riides : hall peakate , hall sõdurisinel , tumedad püksid , mustad saapad . Miks te kohe ust lahti ei teinud , kui operatiivgrupi sõdurid <arv>. aasta <arv>. veebruari õhtul nõudsid sisselaskmist . Te viivitasite ja andsite sellega bandiitidele võimaluse varjuda ja valmistuda relvastatud vastupanuks ? Oi , Elmiine , nüüd oled sa küll paha teinud : kõik mahalastud julgeolekumehed on sinu viivituse süü , oli ta sosistanud , kartes , et hakkab kõva häälega naerma . Miks Te operatiivgrupile ei teatanud , et bandiidid on majas , kuigi Teilt seda küsiti ? Ma ei teatanud bandiitide kohalolekust sellepärast , et ei tahtnud neid välja anda , lootes , et neil õnnestub põgeneda või nad annavad vastupanuta alla . Ma annan endale aru , et minu niisugune käitumine tekitas sõdurite seas kaotusi , kes pidasid minu talus lahingut . Kelle te tundsite ära <arv>. veebruaril Teile esitatud laibas , mis asus Teie talus ? Mulle esitatud laibas tundsin ma ära Kolgamets Kaarli , kes koos Reiter Meinhardiga <arv>. veebruari õhtul tuli minu tallu . Protokollile on alla kirjutanud ENSV RJM <arv>. osakonna - s. t. vastuluure esindaja - vanemleitnant Mägi ja ENSV RJM <arv>. osakonna ülema asetäitja vanemleitnant Riiv . Kaks päeva hiljem on Elmiine Vigel uuesti üle kuulatud ja ta on pidanud täpselt kirjeldama , kuidas oli Kaarel Kolgamets <arv>. veebruari õhtul riides . Jah , see jäi sul tõesti poolikuks , õelutses ta arhiivis Elmiine Vigeli üle , nagu võiks naine teda haua põhjagi kuulda , sest kui Elmiine tõesti veel elaks , peaks ta olema saja-aastane . Kaks päeva tagasi kirjeldasid Meinhardi riideid ja välimust , fotol on riiete osa küll tume , kuid ma võin vabalt arvata , et Meinhardil on ikka veel sinel seljas , aga parem on muidugi , kui sa mu isa nüüd vähemasti sõnaliselt ümber riietad . Mis kindel , see kindel . Riieta ümber , kui sinult tahetakse vigade parandust . Ja Elmiine räägib ja too vastuluuremees Mägi , kes on ka sellel ülekuulamisel tõlgiks märgitud , toimetab jutu soovitud viisil ka kirja . Kolgamets Kaarlil oli seljas tumedast riidest jopp , jalas kummisäärikud ja peas kandis pruuni värvi talimütsi . Kõrvade ääres oli müts pruun , pealt tumedast nahast , kui ma ei eksi , siis must , seletab naine . Talle esitatakse müts . Jah , see müts oli Kolgamets Kaarlil peas . Mis oli kaasas ? Kaasas oli heledat värvi kott , sedelgarihm küljes , kuid mis seal sees oli , seda ma ei tea . Seejärel esitatakse talle kaks lahingpüssi-jahipüssi , mis püssi , sellest ei olevat ta saanud korraga aru , kuigi oli enda meelest hoolikalt protokolliga töötanud , jah , esitatakse kaks padrunit ning Elmiine Vigel kinnitab , et need kuuluvad Kaarel Kolgametsale . Mis püssitõbe ma ometi põen ? Sellest protokollist koopiat minul ei ole ja väljakirjutusi tehes olen mitu korda püssi nimetust korrigeerinud , nagu ei oleks ma osanud lugeda , rääkis ta väljakirjutuste pakki lapates . Ma ei saa aru , kas padrunid olid pappkarbis või papist kestas - nii tark siis relvade alal - , aga Elmiine Vigel teab täpselt , enam-vähem ja täpselt , mida padrunite kohta ütelda . <arv>. aasta novembris palus Kaarel minult viili ja siis olid tal käes samasugused umbes <arv>-<arv> mm läbimõõduga padrunid . Peale seda käis ta sepikojas ja oli seal <arv>-<arv> minutit , kuid ma ei tea , mis ta seal tegi , seletab Elmiine . Protokoll on eestikeelne . Kui lahingpüss või jahipüss , siis olgu pealegi lahingpüss , mõtleb lugedes tema . Mis seal's ikka , peaasi , et püss . Peaasi , et tapab . Sina päästad oma sugulast Kaarlit , oli ta õpetlikult seal arhiivis Elmiinele ütelnud , minu isa on teie , tegelikult ju Kaarli kodu õues veriselt maas ja ma ei saa siit peaaegu neljakümne kuue aasta tagusest ajast tema heaks enam midagi teha . Aga kui ma nendele äraviilitud otsaga kuulidele ja oma isa verest paakunud ja just nagu püsti paisatud juustele mõtlen , siis hakkan arvama , et talle on just viilitud kuuliga kuklasse lastud . Peaaegu nendesamade kuulidega , mida su vennapoeg sepikojas käis viilimas , ning sina ei tea sellest midagi , nagu sa protokolliski ütled . Või lastakse ütelda . Või tahetakse , et ütled . Kaarlil peab ju nõukogude võimu ees olema vähemalt vihjena üks ustav tegu kusagil kirjas ! Kogu see protokoll on kui tõsiasjade järelrehitsus , lõtkude tihendamine . Sulle on antud võimalus - ära kujutle , et sina dikteerid , sulle dikteeritakse , mis on operatsiooni seisukohalt kasulik - ja sa kasutasid selle võimaluse koos Magdaga ära . Edasi oli ta Kaarli ema ülekuulamisprotokolle lugenud - umbes viiekümnene naine oli kohe pärast Kaarli metsaminekut Paide lähedale elama asunud , kodu Elmiine perele jätnud - ja sealt selgunud , et üsna varsti on Magda Kolgamets Maali Saarega ühendust võtnud , et pojad võiksid metsast välja tulla ja end võimude kätte anda . <arv>. aasta suvel on ta Maaliga sellest rääkinud . Kaarel Kolgamets ja Rein Saar on mõni kuu saanud metsas olla , kui ema poega välja ahvatleb . Ei ta ahvatle . Maalit kontrollib , ütleb ta samas , kui Maali vastust protokollist nüüd loeb . Meie poegade pärast pole vaja muret tunda . Neil on hea juht , endine konstaabel , ja toitu saab neile saata Avantuste kaudu . Avantus Leo juurest viib toidu edasi konstaabli naine , kes teab punkri asukohta , on Maali öelnud . Maali ise punkri asukohta ei tea . Vahel käivad metsavennad ka minu pool , vahel võin neile peavarju anda , sest mu kaks poega , Sass ja Alfred , on Isamaasõjast osa võtnud mehed , neid ei kahtlusta keegi . Kõik ei saa olla nõukogude võimu vaenlased . Minu poegi peavad nad hoidma . Eks meie asi ole ka rohkem perekondlik , teatab Maali , ja tema kujutlenud vanaema pihaga põlle siluvat kätt - vanaema erihobi olnud põllede õmblemine , neid vahetas ta päevas mitu korda - , meie Reinu naine ja pealiku naine on õed . Meie ei pea niiväga kartma , et side katkeb . Millal metsavennad end Maali Saare pool varjasid , küsitakse kohe . Ma ei tea , kas varjasid , Maali Saar ütles , et nad võivad varjata , vastab Magda Kolgamets . Protokollid on kui võrk , mis visatud sündmuste peale , ja sõlmi näpuga puutudes võid järeldused teha nüüd ise . Mina puudutasin protokolle ka reaalselt sõrmega , sündmused olid selleks ajaks ju möödas . Kuigi Elmiine Vigel oli tunnistuste andmisel üliväga vastutulelik , nii et küsimuste-vastuste masin töötas kiirelt ja täpselt , jäänud talle ometi mulje , et Kaarli ema on targem ja teadlikum , sest viimased komad , punktid ja lausete-eelsed olud paneb just Magda Kolgamets poja saatuse kujundamisel paika . Hiljem leidnud see veene ka protokollist tuge . <arv>. aasta märtsi algul on kohus Magda Kolgametsa , Vigelite ja Mildede üle ning kõik saavad rahvasuuski tuntud arvu <arv>+<arv> , kuid välja tulid nad kolme aasta pärast . Magda Kolgamets veel varem , tema on vangis vaid aasta . See on kirjas . Kohtuotsuse järele on märgitud igaühe vabanemisaasta . Sealsamas on ka tõend , mis teatab , et seoses juurdlustoimikuga nr. <arv> Magda Kolgametsa , Elmiine ja Eva Vigeli , Ester ja Paul Mildede süüdistuse asjus ei ole otstarbekas välja kutsuda järgmisi isikuid : Maali Saart Alfred Saart Helvi Mikku Leo Avantust Operatiivsetel kaalutlustel ei ole see otstarbekas , teatab Tartu oblasti Riikliku Julgeolekuvalitsuse <arv>-N osakonna ülem julgeoleku alampolkovnik Zagrebalov . Selle tõendi oli ta arhiivis sõna-sõnalt ümber kirjutanud ning otsinud hiljem talle esitatud dokumentide virnast juurdlustoimikut ennast , kuid pole leidnud . Ju see on siis kuskil mujal olemas . Mulle anti ju lõpuks vaid võimalus käia kellegi teise uurimisrajal . Pikkamööda taipasin , et Trabandi , uurijate - kelle siis õieti ? - vastutulekus endas oli märguanne sees : kui sa meid - ta hakkavat aimama , kes need meie on ! - , jah , kui sa meid Meinhardi ja Kaarli äravahetamise ja Kaarlile ordeniandmise pärast rahule ei jäta , siis loe ja vaata , kui lojaalsed olid julgeolekule Saared . Mõtle järele , kas sinu isa ausa metsavennanime esiletõstmine ikka kaalub üles selle häbi , mis sul tuleks oluseisu avalikustamisel üle elada . Sest kui ta nüüd järele mõtleb , siis on kuskil eespool mullegi edasi räägitud vihje , et operatiivsetel kaalutlustel ei kutsutud Kolgametsade kohtuprotsessile tunnistajateks Avantust ega ühtki Küti talu inimest , oli ta kinni püüdnud algul Trabandi , hiljem tolle metsavendade uurija ( uurija Number Kaks ) vagahäälsetest arutlustest tema endaga , aga siis polevat ta taibanud öeldule tähelepanu pöörata . Teine moment seisneb selles , et nii ametlik kui Trabandi poolt jäljele pandud asjaarmastajast uurija pidasid vajalikuks kogu aeg osutada Vilma ja Kaarli suhtele . Teie ema meeldis Kaarlile , oli talle öeldud alati sel hetkel , kui tekkis küsimus , miks Kaarel käitus nii ja mitte teisiti . Kaarli mälestusi tulnuks siis mõista kui armastaja pihtimust , milles ei saagi olla aru ega loogikat . Kui Kaarlist kangelase tegemine ongi ehk eksitus , ei ole see ometi kuritegu ( ! ? ) , mille pärast tütar peaks protesteerima . Sellest vaatepunktist ei saa ma hoopiski aru , ütles ta mulle , ahastus silmis , ja lükkas peegli teise kohta . Minu meelest on armusuhet rõhutav tõlgendusvariant julgeoleku poolt selle metsavendade grupi hävitusoperatsiooni ühe osana sisse planeeritud . Mul on kõigist ja kõigest kahju , ütles ta mulle . Tegelikult on ju kahju teistestki tapetud , vangi pandud ja alandatud meestest ja naistest SEDA ENAM VEEL , et olen kas kogemata või saatuse tahtel julgeoleku meetodisõlmi otse päriliku füüsilisusega tajunud . Kuidas saaksin nii sügava valu maha salata ! Eluks antud aeg hakkab lõppema . Harry-Ott Trabandi kergemeelne Kaarli mälestuste ja metsas tehtud fotode saatmise žest on tegelikult võib-olla ainus pöördumatute tagajärgedega heategu , mida ta mulle on teinud . Kogemata ? Edevusest ? Mis siis ! Ju siis polnud mulle teistsugust teadasaamise viisi määratud ! Ma pidin ju lõpuks põhjani ja oma isikliku keha viimasegi lõigutud raku ja ihuliikme tasemel mõistma tolle aja salgamis- ja elunäitemängude olemust . Nii on mu saatuse tähtedes kirjas . Rein oli ju tol õhtul Esperi Endliga siin , ütles millalgi Maali , hirmuvilge silmades . Nagu see laskmine Kolgal algas ja raketid teisel pool maanteed taevaaluse valgeks lõid , läksid nad metsa tagasi . Kust need sõdurid nii äkki välja ilmusid , on täiesti arusaamatu . Tuisk oli . Pime oli . Keegi pidi ikka teadma või jälgima , et Kolgale mindi . Kes sinna Kolgale läks ? Oh , kes seda teab . Rein ei rääkinud ka , kellega just metsast toitu hankima tulid . Ta oli Maali ilmet uurinud , nii imelik olnud see , et Rein ei rääkinud emale , kellega koos metsast külla tuli . Äkki oli isa ka seal , oli ta tahtnud küsida , kuid pole ütelnud sõnagi . Alaküla teeotsast keerasid Rein ja Endel meile , teised läksid Kolgale edasi . Rein ja Endel oleksid ka ju võinud Kolgale sattuda , aga näe , otse juhiti surmast eemale . Kole aeg . Hirmus aeg . Vaevalt said mehed sööma istuda , kui paugutamine algas . Ainult kilomeeter ongi ju meie ja Kolga vahet . Pärast viidud vooriga surnuid ja haavatuid . Nii räägiti , meie siit ei näinud midagi . Kolga ümber on ainult natuke võsa , siis lage väli ja siis alles mets . Ei olnud meestel mingit varju . Kes läks , see jäi . Mujal märgati kindlasti muud , aga mulle ei tuldud seda ütlema . Ma olin üheksa aastat vana ja kellelgi polnud minu ees mingit kohustust kuidagi olla , midagi öelda või hoolida . <arv>. Rääkimise järjekorras . Ikka rääkimise järjekorras . On mõeldamatu , et sündmused saaksid siin kirjas olla nõnda , nagu nad kunagi toimusid . Sest ma ei tea , kuidas nad toimusid . Peale selle , et õue astusid kaks meest ja üks läks sealt omil jalul ära ja teine on siiani veriselt maas . Ja see lahing kostis külla ning õu oli valge kui päeval . Kui Meinhard reedeti , ei tohiks ta kaaslasel olla nii , hambad ristis , taltsast hoiakut . Tema ju pääses . Sai kangelaseks pealegi . Aga tal ei olnud enam elusat nime , see jäi surnud mehele . Ja surnud meest polnud ülepea enam olemas . Ei siin- ega sealpoolsuses polnud surnud meest olemas . Kehalt võeti ta nimi ja vaim läks maailma ekslema . Teine mees , kelle keha oli elus ja nimi surnud , jäi samuti aastateks hulkuma . Jäi metsa ja mitte teispoolsusse . Seal metsas küttis ta loomi ja palus jumalat , kuni juhus - nii räägib ta - tema metsast välja tõi , sest ta keha oli tuntud mitmele . Surma lapsed olid lõppkokkuvõttes mõlemad . Kui kokkumäng toimus , siis kelle huvides ? Elava surnu huvides . Ta võinuks nüüd mis tahes Eestimaa paika minna , elada teise nime all ja jäädagi elama kahel pool enese nime . Ja teist meest poleks ka sellisel juhtumil olnud . Kas nõnda oli see ? Ei olnud nõnda , ohkas ta siis . Ei olnud , kuigi ta tahtvat niisugust ümarat lõppu . Et hundid oleksid söönud ja lambad terved ! Ta hõikas nõnda , nagu parastaks kedagi endas . Nagu oleks tal endast kõrini . Nagu tahaks ta mulle ütelda : Hoia suu kinni , seisab nahk terve ja karju ometi , kuidas vaid jaksad ! Kas ma olen märganud , et ka Kaarel räägib haavatasaamisest : temal olevat lastud kuul õla kohalt läbi puhvaika ( ! ) . Kaarel jäljendab Meinhardit tõesti , sest just tema isal lastud Emajõe lahingus õlast kuul läbi . - Kui su emal pole kästud just nõnda rääkida , ütlesin vahele . - Isal lasti tõeliselt , Kaarlil vaid riietest . Kõigil Vilma meestel lasti kuulid õlgadest läbi - kahel , parandasin mina - , ühel tõeliselt , teisel vaid mängult . Üks kuul on tõeline , teine vaid mängult . Tema ei teadvat enam , kes keda juhtis ja kamandas . Ta tahtvat arvata , et Kaarel kamandas Vilmat . Tegelikkus võib olla teistsugune . Vilma elujanu ... torkisin mina . Nii päris kindlasti , vastas ta mulle . Ja kui punkrile tuli täpselt rihitud haarang , nagu räägib nüüd Vilma , siis paneb ta selle kirjelduse kõrvale teise jutu , et Vilma polevat hästi jõudnud päästvat magistraalkraavi pidi teistele järele joosta . Ühe metsavenna kuuekümne-aastane ema jõudis , aga kahekümne kaheksa aastane Vilma ei jõudnud ! Ta hääl oli hele ja kõrge . Vahest Vilma ei tahtnudki jõuda , vahest Vilma ootaski kinnikukkumist . Siis oleks tema ju metsast pääsenud . Ükskõik kuidas , kuid pääsenud . MA KUULASIN TEDA JA MUL HAKKAS ÕUDNE . Minu üllatuseks märkas ta seda . Võin seda kinnivõtjate eest põgenemist kirjeldada ka teisiti , ütles ta . Nimelt oli Vilma talle põgenemisjõudmatusest rääkides ütelnud , et on inimesi , kes elu kesteski ei muutu , kuid tema muutunud just seal , haarangu sees , kui Meinhard ja Kaarel olid kuu aega kadunud ning külast tulid teated Kaarli surmast . Ja kuigi räägiti Meinhardi pääsemisest , polnud temagi tagasi tulnud . Vilma olevat kõik see vahepealne kuu Kolga lahingust haaranguni lamanud naril ja nutnud . Toit ei läinud alla , jõin vett ja sõin ainult pool kannikat leiba . Teised ütlesid , et nutmine ei aita , et pean sööma ja edasi elama . Siis tuli uus haarang . Ma olin näljast ja murest nii nõrk , et ei jõudnudki meestele järele joosta , ei jõudnud selle kuuse alla , kus nemad täiel relvil valmistusid viimaseks lahinguks . Kus sa siis olid , küsinud tema . Pugesin ühe puu alla , nutsin ja mõtlesin , et nii ma küll edasi olla ei saa , meestel on õigus . Veel oli ta mõelnud , et saab loota vaid enese peale , kui tahab kord metsast välja pääseda . Sa olid terve öö ja päeva üksinda puu all , ilm oli külm , talv lumerohke ja mets pime ? Jah , see öö oli kole , vastanud Vilma . Järgmisel päeval tuli vend mind otsima ja viis teiste juurde tagasi . Terve ööpäev täiesti üksinda , küsinud kahtlevalt tema , kui ümber langesid punkrid ning hulga metsavendi lasti väga suurel territooriumil toimunud haaranguis maha ? Teie pealik lasti ju ka selles haarangus maha ? Jaah , niisugune oli mu elu , kõrgendanud Vilma häält . Ma olin enne noor plika , kes mehi kuulas , nüüd otsustasin enese eest ise hakata seisma . Ta oli nõutult kuulanud ning Vilma jutustanud , et ta näinud pärast metsast väljatulekut kakskümmend aastat igal ööl kinnivõtjaid ja haaranguid unes . Kui ärkasin , ei saanud ma kunagi aru , kus just olen , väga pikkamööda tuli teadmine , et olen ju omas kodus ja voodis ning metsavenna-aastad on ammugi möödas . Ta pidas küll väikese pausi , kuid jätkas ometi südikalt : Kui ma Vilmat ähvardasin - ta hääl oli seda üteldes siiski pisut kurb ja väsinud - , et sellise fototeo ja meestevahetuse vastu võib ka keegi teine peale tema huvi tundma hakata , oli Vilma vastanud : las uurivad , mina räägin ära kõik , nagu oli . Ka fotod , oli ta küsinud . Ma ei mäleta neid fotosid , kõhelnud naine . Sa ei mäleta fotot , kus sa Kaarli kaenlas naerad ? Selle peale ma ütlen , et tundsin end vabalt . Vilma olevat lehest lugenud , et niisugustel puhkudel öeldakse nõnda . Vilma ütleb , et ta tundis end keset haaranguid Kaarli kaelast kinni hoides vabalt . Vilma tundis end vabalt , hõiskas ta ärevalt ! Aga ta ei öelnud ju nii . Ise rääkisid , et ei öelnud , vaid oli enne uurijaga kohtumist päris paanikas . Vilma narritab sind , aga ta ei kuulnud , nagu oleks Vilma öeldud sõnal salavõim , mis keerab ta ärevuse kui kella taas ja taas üles . Ja metsaäärse talu kohta oli Vilma ütelnud : ma räägin , et tundsin neid inimesi ise , Kaarel võib rääkida , mida vaid tahab . Kui ma selle joone sisse võtan , pean sellest ka kinni , oli ütelnud Vilma , ja temal olnud tunne , et isa ja paljude meeste tapmise uurimise korral rehkendaks Vilma , mida rääkida . Ta ei kavatsegi kõike rääkida ! Mina olen tugevam kui Kaarel , ütelnud Vilma . Kaarel võib Kolga kohta kõik ära rääkida . Mind Kolgal ei olnud , mina olen Meinhardi tapmise süüst puhas . Vilma hääl olnud kindel ja rahulik ning tema oli tundnud , et nõnda võib see ju ollagi . Kas sa paned tähele , ütlesin vahele , et Vilma ütleb : mina olen Meinhardi tapmise süüst puhas ! Kas sa kuuled mind , küsisin veel kord , Vilma ütleb : mina olen TAPMISE SÜÜST PUHAS ! Mis järgnes hiljem , küsis ta minult , kuigi oli juba ammu uurija ja Vilma kohtumisest mulle aru andnud . Mina harjutasin Vilmat suhet Kaarliga loomulikuks pidama , ütles ta pärast pausi . Õpetasin teda häälega rääkima . Ma nägin sellega lausa vaeva , kuid alles siis , kui Vilma pikkade telefonikõnede ajal käis köögis pliiti kontrollimas , et kas see ikka on välja lülitatud või mitte , mõistsin , et olen sihile jõudnud . Nüüd rippusin mina telefoni otsas , nagu oleksin toru külge needitud , ja Vilma rääkis , kuis torumees teda petnud , kuis elekter on kallis ja et naaber mürgitanud ära kõik ta küüslaugud ja sibulad . Mina aga muudkui kuulasin seda ümarat suukoopa tooni ja ootasin , kui Vilma käis teises toas ja vaata et õueski ! - ning rääkis siis edasi , et ega teda peale küttearvete miski enam ei huvita . Kes surnud , see surnud , oli ütelnud Vilma , mina ei saa sinna midagi parata . Ja kui ta ikka veel kuuldel oli , alustas Vilma oma igipõlist juttu , kui hirmus on elu ja kuidas isegi ta enda õde tahtnud talle mürki sisse anda . Ma ise kuulsin , kui Agatha vennale minust rääkis , et mis ta magab seal ahju taga , elulooma tast enam ei saa , parem lähen ja toon apteegist rohu . Mets on talt elusädeme nagunii võtnud . Vilma helistanud harva , sest kõned on kallid . Pikk aeg on läbi elatud , pikk on aeg fotode leidmisest siiani . Kui algul Vilma kohkus ja nuttis ja kartis , et mida ma ütlen , siis nüüd ütleb ta ise , ütleb ülearugi . Ei ole mul kahelda enam midagi . Vilma ohjeldamatu kõnevool on kahtlused viimseni surmanud . ME ISE TEEME ÜKSTEISEST MÕRTSUKAD , ütles ta mulle . Meie ise , ei miski muu ega keegi teine . Vaheta tausta , vaheta ainult tausta ja inimene hakkab endastki teisiti mõtlema . Need on kaks aega , milles Vilma elanud . Aegu on muidugi rohkemgi , aga tema rääkivat kahest : üks on väljas ja ilmavalguse käes , teine metsas ja varjus . Vahel minevat Vilmal need ajad praegugi segi , ta klapitab reegleid ja varjab , et mehed kauplusi röövimas käisid . Mina ei käinud kunagi kaasas , rõhutab Vilma . Kuid fotodelt näeb tema , et Vilmal on needsamad mantlid seljas , mis teistelgi - kummeeritud mantlite univorm ! - , et samas tapmisest rääkida , nagu toimuks see täna ja kõigi silma all . Vilma on täiuslikult moraalitu , ütles ta mulle . Sünnil ja surmal puudub moraal . Ja nõnda ei tähenda see ülepea hinnangut , kui ta osutab , et Vilma muus kui surmas polegi elanud . Selles surmas , millest saab jagu vaid looma eluinstinkt . See vahe on , et loomad oma teguviise ei põhjenda , Vilma põhjendab , Vilma seletab ja teda kuulates mõtleb ta alati , mis oleks temast enesest saanud , kui ta seal metsas oleks pidanud valima . Tema arutlused ja vaevad olevat kui lapse lalin , kellelt mänguasi ära on võetud . Jah , just mänguasi , nii ta just ütlevat , ma olevat kuulnud õieti . Lõpuks ei kujutavat ta ette inimese sügava sisikonna südantki , seedivat magu ja soolikaid , seda mulksumiste ja häälte mürinat , mida inimkõrv hästi ei kuulegi . Ja kui ta seda ette ei kujuta , seedimise sisse end mõelda ei suuda , polevat mõtet otsida elulgi sihti . Aga nii armulik võivat ta ometi olla - sest veel suutvat ta seda , veel suutvat , sest homme võib tema vere kuum ja uimaseks tegev rõhk tõusta taevani - jah , ta võivat olla nii armulik , et räägib minuga minu enese keeles . Ja siis saavat ma naerda ja vaielda , teda kui tigu karbist välja torkida , sest mul olevat kujutlus , et tema saab haiget . Sina mõtled , et mulle teeb miski veel haiget , ütles ta tigedalt . Siin see piir ju ongi . Kui piirist üle , endised reeglid ei kehti , miski endine ei tule arvesse . Kõrgus ja sügavus , moraal ja eetika on selles koopas vaid sõnad , kui elutungide uim mürgitab mõistuse . Pane valge parukas pähe , oledki Vilma , mõtlesin mina seda pikka monoloogi kuulates . Jumal magab masinas . Jumal tukub ja ootab ning siis ta lastakse lavale alla . Siis on jumal üles ärganud ning inimesed ehmuvad , et neid on kogu aeg jälgitud , nende saatusest on kõrgem võim osa võtnud . Mina hoian kõigest jõust silmi kinni , niikaua hoian , kui saan . Ma ei oska üheski keeles teregi ütelda , kui silmad on kinni , ning näen ikka ja ainult sõõri enese ümber , õieti ees . Tõmban pea õlgade vahele ja muudkui lähen . Kas või padrikust läbi , kuid lähen . Ühte meest ootas Vilma ju Kolgalt tagasi . Kumba just , on teadmata . Nuttis kuu aega ja siis - haarangule järgnenud ööl , kui ta tundis , et muutus , kui ta punktipealt võib pool sajandit hiljem ütelda , et siis , et just sellel ööl ta muutus - tegi silmad lahti ja nägi , et teretada tuleb hoopis teisiti . Et elada tuleb teisiti ning ta pole metsas jooksmiseks loodud . Kas süttis ta üle täht , kas lume alt musta mulla seest tärkas ka lilli ? Kas ei kõla see rahvuslik salm siinkohal pisut piinlikult ? Kui keha võib iga hetk külmuda surnuks , siis valib vaim uude ellu ärkamiseks sootuks teised salmid . Me ei saa sellest kunagi teada . Märts on külm kuu , laastav kuu , kelts pressib elusaid luid üksteise ligi . Kuidas on seda ööd palja lume ja märgade riiete sees ülepea võimalik üle elada ? Kes seal puu all õieti olid , kui ülejäänud salk oli piiramisrõngast välja murdnud ning valmistus täies relvis võitlema . Aga neile ei jõutudki järele . Neid ei püütudki sellel ööl kinni . Vilma vaid istus puu all ning valmistus ärkama . Ja ümber oli pime ja lumi ja lumi , lõpuks aoeelne valgus ning keskpäeval tuli vend õde otsima . Kuu aja pärast oli lõpuks ka Kaarel tagasi . Mina jõuan enda juurde tagasi . Just sel hetkel kui naine , kes pani tänavad mu järele luurama , seisatab masina ning ütleb kahekordse häälega , et tõe eest tuleb seista ning tema on valmis aitama , jah , just sel hetkel kukun endasse tagasi . Enne ütleb , et tõde ei ole , et tema ei mõtleks , ei teeks ega uuriks midagi , ja siis äkki , kui olen talle kõik ära rääkinud , otsustab teisiti . Enne on üks , siis on teine ja hääled on kahe rääkija hääled . Üks hääl tuleks kui peast , teine kõhust . Üks ütleb ei , teine jaa ning pimedus laiutab vahel . Minu silmapimedus laiutab vahel , sest tänav on teinud käänaku . Kust ma tulin , enam ei mäleta ning eesolevat tähistab teadmatus . Kas puu all või keset Tartu tänavaid , sellel ei olegi vahet , kui see , kes on ja ei ole olemas , võtab krapsti turjakarvadest kinni . Sul tuleb hakata teenima , elu on teenistus , kui sa kord juba oled nii jutukas , et kirjeldad endagi luudeni läbi , nõnda võib ta ütelda , nõnda ta ongi ütelnud . Just seda lauset olengi püüdnud , ütlen ma sulle . Just kuudepikkust ülekuulamistunnistust . Seda kalki häält , mis arvab , et nüüd juba võib , et nüüd olen end lõpuni avanud . Tegelikult ei ole ma avanud midagi . Üks sajand lõpetab lennu , põhjamaa pimedus on meie üle ja mina viiskümmend aastat tagasi surnud . Miks ma ei võiks vaadata , kuidas kahekordse häälega naine mind vintsutab üsna nõndasama nagu Vilmat seal kujuteldava puu all , kui ta ihuüksi ja kottpimedas ( või häälte sees ja surve all ? ) otsustab , et saagu teistest , mis saab , tema peab pääsema . Ma võtan aiaäärse tänava väravast kinni ja ütlen naisele , kes oli ja ei olnud KGB-s , et surm ei päri minult midagi ja nüüd võib ta kõik tänavad kas või hulluks ajada , ma olen sealsamas paigas , kus sündisin , naine isegi ( sina isegi ) pole muud kui masin või uni . Ja veel ütlen ma , et autotuledes helendavad teeviidad oleme meie ise , kellelt peegeldub tagasi Jumala valgus . Kahel pool teed on pimedus . Igaühel on võimalus valida . Kuid vahel pole teed , valgust ega valikut . Naise vastust ma enam ei kuule . Uks on kinni kukkunud . Kevadel hakkas päikest pangede kaupa tuppa kallama , valgusest pole kusagil pääsu , ütles ta mulle - mina talle , endale , meile kas või ühes lauses ja ilma peatava komata - , korter oli tõesti räämas , ustelt ja aknaraamidelt värv maha koorunud , ja lagede poole oli mõistlikum mitte vaadata . Kolm aastat oli haiglasolekust möödunud , kaks aastat Austriast ja üks kohtumisest Kaarliga . Iga uue aasta sündmused algasid veebruaris , võtsid hoogu märtsis , aprillis oli täis pidu käes . Ja kuigi kevadki polnud veel õieti alanud , aimasin sügist . Et tal fotodega alatasa tegemist oli , kandis ta ka ise aparaati kaasas , et ükski tähelepanuväärsena tunduv hetk ei jääks raamita . Kuigi pinget jätkus ka eelnevais , näis kolmas aasta kõige lohutum . Võib-olla sellepärast , et paksud kakskümmend aastat vanad kardinad ei suutnud enam valgust katta - või olid silmad pimedusega harjunud ? - ning unenäod kordasid aina lendu ja värvilisi piltpostkaartlikke maastikke . Nüüd oli ta nii enesestmõistetavalt lind või keegi , kes liigub kõrgel pilvede all , et tema tüsenev keha ei näinud üldse tulevat arvesse . Rändas ehk nõnda ta rahutu hing , küsisin vahel endalt . Mina ju oleksin pidanud teadma . Aga ma ei teadnud , minu osa oli kuulata , kujutleda ja elada kaasa . Tookord ei olevat ta lennanud . Igatahes seda tunnet ei olnud . Unes oli talle just nagu kõrgemalt kohalt maakaarti näidatud : värvilised põldude lapid , nelinurgad ja ruudud - ikkagi lennukilt , mõtlesin mina - , ja siis oli talle üht ererohelist rööpkülikut - nimesilt keskel - suurendatult näidatud , ning peaaegu samal hetkel jõudis ta maani , jalge all asfalt . Sovetiaegne repetanud teeveertega asfalt , mitte euro , nagu kohati nüüd , ja ta oli teadnud , et peab seda teed pidi edasi minema . Ta oligi läinud , kuni jõudnud pargimüürini , väravani , mida tähistasid kahel pool kaks torni või kõrget posti - ta ei osanud võrrelda - , värav olnud lahti ja ta läinud parki sisse . See kõik on minu , oli ta hing hõisanud , ja roheline värv ja teised kevadevärvid olnud rõõmsad ja heledad . Kes peale tema viitsib niiviisi unesid näha , mõtlesin mina , neid meeles pidada , unenägudes elada . Just nagu minu mõtte jätkuks ütles ta , et parki ta tegelikult rohkem ei näinud , ühtki hoonet ei näinud , ainult väravast sissemineku tunne , jah , see jäi . Järgmisel hetkel istunud ta kohvikus - maal , mitte linnas , ja ikka sellesama tee ja pargi lähedal - , tema laud olnud baaripukkide kõrval , valgus pisut pruunim ja hämaram , ning kelner toonud menüü . Ta oli just hakanud uurima , mida tellida , kui märganud teises lauas , tema kõrvallauas , tema silmavaatest raamitud lauas , ühe paksude mustade juustega naise kukalt , ja siis oli naine pööranud pead ja teda vaadanud . Mitu korda pööranud pead ja vaadanud , nagu ei usuks , et see , keda näeb , on just nimelt tema . Ka tema polevat pilku kõrvale pööranud ja siis oli naine jäänud teda häbematu ja pisut ahne pilguga vahtima . Naise nägu olevat tal siiani silmade ees , kuid ta pole kindel , et on seda kunagi näinud . Vahest fotol ehk , ütles ta kobavalt . Minu isaema sarnaneb natuke temaga . Ja Hilde . Tema ka . Miskipärast oli olukord tundunud ohtlik , tal hakanud kõhe , ta pannud menüü lauale , tõusnud püsti ja kõndinud kohvikust välja . Kas tuleb järele või ei tule , oli ta mõtelnud ning hoidnud end tagasi , et mitte jooksma hakata . Too maakohvik seal tee ääres oli teine sisseminek ses unenäos , mille kõiki hetki - peaaegu kõiki hetki - ma ei suutnud lõpuni taluda , seletas ta . Nüüd oli ta otse põgenenud ning jõudnud mõisahooneni , kus asus kool . Ta oli pikas valgusküllases kõrgete lagedega koridoris liikudes uksi katsunud , kuid kõik olnud lukus . Et inimesi oli kogu aeg vastu tulnud ja temast möödunud , andnud ohutunne pisut järele . Koridori lõpus olevast uksest pääses ta sisse , see oli lahti , ja nagu ta ruumi sai , keeras kohe ukse lukku . Näis , nagu oleks võti just teda oodanud . Pärast rahunemispausi oli ta ringi vaadanud ning leidnud end koolimaja võimlas . Mõisa ajal oli siin saal , nii ta tundnud , sest kuni ülikoolini olid kõik ta koolid asunud vanades mõisates . Võimla olnud pikliku kujuga , täiesti lage , saali teises otsas vaid kaks posti ja nende vahel kõrgushüppelatt . Kõrgushüppeplatsi kõrval olnud laud ja laua taga istunud üks ta sõpradest - Milk vist ? - , kes oli ta haigust tühiseks pidanud ning otse nõudnud , et ta teisi kurtmisega ei tülitaks . Ma ei teadnudki , et Milk on kõrgushüppekohtunik , imestas ta . Unenäos polevat kohtunik ta kohalolekut märganud . Siis näinud ta hüppeks valmistuvat noort valget taljes peokleidiga neidu . Too olnud paljajalu ja jooksnud latile justkui muuseas peale - ta oli veel mõtelnud , et niisuguses riietuses ja nii loiult ei alistata ühtegi kõrgust - , aga just enne latti oli keha viimasest tõukest tõusnud kui lendu ning hõljunud lati kohale , isegi kahara kleidi alumine serv polevat latti puutunud , ja noor naine oli selgroost paindunud nõnda , nagu tal polekski luid sees , ning laskunud teisel pool matile . Üllatushüüde oli ta suutnud siiski endasse suruda , kuid plaksutama hakanud küll . Aga tema käte aeglasi jõulisi lööke polevat asjaosalised samuti kuulnud . Jumal teab , kas olingi seal saalis teistele nähtav , ütles ta siis , olen ju unenägudes enamasti alasti , kuid keegi ei pane seda tähele , ka ma ise ei tunne alastioleku pärast muret . Võimlas olin küll riides , sest kui põgenesin , ei pidanud ma valvama , et end seinte või uste vastu ära löön : riie ju kaitseb . Riie on teine ( või kolmas ? ) nahk . Noor naine oli endassesüvenenud näoga platsilt tagasi keeranud ning läinud ukse kõrval asuvasse kõrgesse voodisse - väga kõrgesse voodisse , kordas ta - ning seal märganud ta valgete linade ja puhtusest säravate tekkide vahel poolistukil asendis vana nukunäoga naist . Naisel olnud pitsiline tanu peas . Nüüd oli ta umbes poolteise meetri kõrgusele voodile lähemale läinud , et lahtiste pikkade juustega neidu hüppe eest kiita , kuid märganud samas , et noor naine hakanud vana ja tanuga naist kiusama , torkinud sõrmega siit ja sealt , väntsutanud naise pead , ja vana oli tõrjunud pealetungijat tagasi . Ta oli veel lähemale läinud ja siis olid mõlemad end näoga tema poole pööranud - olin nagu kes-teab-kust tulnud tuulehoog , võnkuv õhk , sest mind kui mind nad veel ei näinud - ning mõistsin samal hetkel , et need naised on nõdrameelsed , täiesti ilma aruta . Ta oli kohe ukse juurde tormanud , ukse lukust lahti keeranud ning hakanud vastutulijatega tõugeldes välja jooksma , kogu aeg hirmul , et poolemeelsed on vahepeal jõudnud arusaamisele , kes tema on . Kohe-kohe haaratakse õlast kinni , oli ta paanikas mõtelnud , ning põrganud ühe suurt kasvu noormehega kokku . Kuhu nüüd , oli too just nagu sõnatult küsinud ja tema vastanud , et aetakse taga , et väga suur oht on lähedal , ja siis oli tumedapäine mees end seadnud ta selja taha ning nad hakanud koos väljapääsu poole rühkima . Aga et see noormees olnud niiväga sarnane kohvikus nähtud naisega , polevat ta hirm hetkekski vaibunud . Äkki kohtume millalgi - unes või surmajärgses ilmsuses - nendega , keda isiklikult ei tunne , kuid kes meie saatusest mingil põlvnemisjärgul osa on võtnud , ja kõik , mida ajaliku elu piiratus on aidanud vältida , ümbritseb meid pääsmatult . See on nõnda , kui pöörduksid lendulastud nooled vibusse tagasi , ja ma ise saan tuttavaks nendega , kes ehk pole mu isagi lapsena näinud . OLEN KUI ERI AJAMÕÕTMEID LÄBIVATE KIIRTEEDE KOHTUMISE SÕLM , kus segunevad ajastud ja seisused ning vaatavad minu intensiivsuse läbi üksteise sisse . Igaüks neist on mähitud oma aega nagu kookonisse , igaühel on oma kirg ja lennukatkestus , ning aeg-ajalt , siin ja seal , kellegi hämarolekus kerkivad esile teadmatuses piinlevad vaimud . Uni kurnab mu elusust ja annab märku millestki , mida inimloomus ei suudagi mõista . Andeksand ja halastus aitaksid , aga on minus siis ainet selleks ? See on küsimus . On minus siis ainet selleks , kui ergastan õhku ja und , elustades neid , kes on ammu oma eluea saladustele lahenduse leidmisest loobunud . Nad püsivad letargilises seisundis , kuni tuleb minu kord ja aeg sellele seltskonnale lisa pakkuda , ja siis nad nõuavad aru . Nõuavad minult aru , sest mina olen Reiteri Reiteri Reiter , seega kolmas neist , kelle elukustutuse kirglikkus plingib nii õudu kui lootust . Seekord pääsesin , seletas ta , nagu oleks unerännak toimunud ilmsi . Neis minu poole pöörduvais nägudes polnud veel äratundmisvirvetki . Ja pärast pikka-pikka pausi : Nüüd sa vist mõtled , et pead minu unenägu hakkama tõlgendama ja tõlkima ? Kas sa iseoma elu tõlgendad , tõlgid või kellelegi seletad ? Me ei seleta arstile isegi oma haigusi , sest me ei tea neist enne , kui nad on käes . Ja siis ravib arst haigust , mitte meid . Sümptomid korduvad , inimesed - ei ! Minu haige keha oli niivõrd arsti oma , et mulle tundus , nagu poleks mul midagi enam . Unenäo sõbrad on ju needsamad , kes ilmsuses , silmale nähtavad . Ühe tundsin ma ära , teisi ehk kohtan kunagi , ja kui ka võib-olla ei kohta , nemad on minu sees , nende kõne on pilt , mida ei saa raamida . Kõik on siinsamas , ainult me ei oska üksteist alati kuulda ja vaadata . Sa oled mul priipärast võtta , jagad mu meeli ja nahata olekut , kellele siis veel rääkida , kui kõnevõime kord kaob . Oli lage keskpäev . Vaevu-vaevu liikusid pilved aprillikuu hallikassinises pleekinud taevas . Veel tärkamata rohi näis nii armetu kõrgust koguva päikese all ning ma tundsin , et ei suuda viimase nahapoorini tungivaid kiiri taluda . Tõmba ometi kardinad ette , ütlesin . Kõrvaltoast kostis hullunud plaadimängijalt vivere-miserere tasane ümin : ta oli need laulud üksteise sisse ( või järele ? ) mängima pannud . See magus-hale ümin mõjus juba ammu šlaagrina . Üsna Stefan Zweigi kodumaja lähedal oli klooster ja räämajäänud pargi riisumata lehtedest kasvasid sinililled läbi . Ma vist rääkisin sellest , see oli Salzburgis , jätkas ta . Istusime kõrgel mäel ja kuulasime kellakuueseid kirikukelli . Salzburgis on palju kirikuid . Tol päeval paistis ka päike , aga õhtuks kadus ta ära . Valgus oli talutav , muld lõhnas . Ma ei taha ühtki hetke oma elust ära kaotada , unenäod kaasa arvatud , ütles ta , kuid siis ma vist juba magasin . Kuigi tema kalendris oli <arv>. juuni koha peal nimi Schloss-Oberpahlen , oli ta otsustanud Juta lastega kohtuda . Unenäos nähtud nimi keset ererohelist rööpkülikut osutanud just Jutale . Ta oli hommikul kella nelja ajal ärganud ja nende kahe nime vahel pidanud valima , et otsustada , milliseks päev kujuneb . Tema teada olid isa esivanemad Schloss-Oberpahleni mõisale kuuluvatel maadel kaheksa põlve talu pidanud , kui nüüd midagi muud peremehestaatusele eelneb või järgneb , salgan ma selle maha , seitsmesaja-aastase orjaöö ning julmade mõisnike kohta räägitud juttudest on mul kõrini . Ei jõua mina neid uksi lahti kiskuda , seletas ta edasi . Osa uksi on maa peal vist ka , kuid ühestki ei taha ma taandreal rääkida . Las olla mu jutt vahelduseks ühes jorus : kes aru tahab saada , see saab . Kes süveneda viitsib , see ka süveneb . Mina jään vanaisa vanaisale pidama . Varesed kisasid kõrgete puude latvades , varesed igal pool . Küsimus on ainult värvis . Nüüd rääkis ta Tartu Toomemäe Ajalooarhiivi ümber lendavaist lindudest . Mõisate raamatust oli ta lugenud pikka ja piltpostkaartlikku ülevaadet nendest kahest lähestikku asuvast mõisast ning meelerahustuseks oli ta ka selle täienisti välja kirjutanud . Põltsamaa Liivimaal . Kui Tartust Tallinna sõitev rändaja üksnes pisukesi vaheldusi pakkuva tee üksluisusest väsides on kartmatult heitnud hella unehaldja hõlma ja jõuab <arv> miili järel sõbralikku Põltsamaa linnakesse , siis pakub see puhkepaik talle mõndagi hüvitust . Heledasti valendavad talle läbi puude tumeda roheluse vastu lossi ja kiriku valged seinamüürid ; varjuline lossipark kutsub külalislahkelt jalutlema , õhkudes turvalist jahedust ; ümberringi laiuvad lilleaasad ja prisked põllud ning ainsat linnakest läbival tänaval käib vilgas elu . Eestimaa paeselt seljandikult lähtuv ja möödunud sajandi keskpaigast alates Vana-Põltsamaa ja Uue-Põltsamaa piiriks olnud küllaltki laia Paala jõe selge vetepind peegeldab kenasti kogu seda panoraami . Kui külaline alustab ringkäiku ilusast Uue-Põltsamaa mõisast , mis asetseb Paala jõe vasakul kaldal pooleldi lossi vastas ja on püsinud <arv>. aastast peale alaliselt salajase saatkonnanõuniku Jacob Heinrich von Lilienfeldi järeltulijate valduses , siis haarab ta pilk rahuldustundega kogu avanevat pildistikku . Puude ja põõsaste varjust kerkib maaliliselt esile härrastemaja koos kõrvalhoonetega , ja kui ka omaaegne kirjeldus , mil " ilusad aiad , alleed ja saar jõe keskel - missuguseid varjulisi radu , pärnade sõõre , meeldivaid puhkekohti , orvasid , haljaid lehtlaid , läbipaistmatuid tihnikuid ja muid huvitavusi see pakkus . Kõikjal lõikus läiklevaid ojasid ja tiike sesse maastikku , mis oli tervikuks ühendatud kaarsildade abil - muutsid kogu selle paikkonna ööbikute eluasemeks " , - kui see kirjeldus enam päriselt tänapäeva ei sobigi , siis aitavad lossi asend ja ümbrus Põltsamaa kaunistamiseks küll oluliselt kaasa . Kahest silla juures asetsevast veskist edasi allavoolu paiknevad linnakese elumajad , ulatudes mõlemal pool käänulisena siuglevat jõge sinnani , kus " Aurora-salu " - tolle metsistunud pargi ja kõikide jalutajate armastatud sihtpunkti serv - suleb vaatajale silmapiiri . Johann Woldemar von Lauw saavutas oma esimesed loorberid Türgi sõjas , kaotas ühes <arv>. aasta lahingus vasaku käe ja sai <arv> rasket haava , nõnda et lahkus edasiseks teenistuseks kõlbmatuna sõjaväest . Oma abikaasa Aurora von Ficki , seega siis suure Vana-Põltsamaa mõisa omaniku õhutusel asus ta suurima innuga restaureerima <arv>. aastast saadik varemeis seisvat lossi . Temaga algab Põltsamaal uus ajastu . Von Lauw' suurejoonelised ettevõtmised - mis ei vastanud aga tema ootustele - , tema vabrikud ja teised rajatised , tema huvid , mida ta ilmutas põllumajanduse ja otseselt ka talupoegade elujärje edendamise vastu , tegid ta tuntuks üle maa . Pidades oma sissetulekuallikaid ammendamatuiks , matkis von Lauw elamises ja tegemistes pisukest prantsuse vürsti , pidades isiklikku õuekapelli ja itaalia näitetruppi ( kelle primadonnana ülistati kedagi " tõmmu neitsit " ) , õuekunstnikku Weltet , kes püüdis pintsliga igavikustada uhkeid jahilkäike ja mitmesuguseid lossivaateid , ilustades kahe omas ajas väga silmapaistva maaliga veel kirikutki , ja ehitas aastail <arv>-<arv> kulusid kartmata üles peaaegu täiesti varemeiks muutunud lossi . Viimane kujutab endast kolmekorruselist üleni kividest ehitatud korrapärast nelinurka ; kogu lossi välimus , nii nagu sisekujunduski , kannab aga selgelt uue aja pitserit . Varem observatooriumiks olnud neljakandiline torn seisab praegu tühjalt . <arv> ruumist paistavad eriti silma kolm suurt , varem veneetsia peeglitega ehitud saali , ja neist omakorda Marmorsaal , millele üksi kulus <arv> hõberubla . Üleüldse neelasid taastamistööd enam kui <arv> <arv> hõberubla . Müürid , mis piiravad hulka kõrvalhooneid , lastes samas lossil vabalt esile paista , on kaheldamatult väga vanad ja <arv>-<arv> küünra paksustena erakordselt tugevad . Kõike ümbritseb kitsas kraav , võttes oma haardesse ka vaid kuue jala paksuse müüriga lossist eraldatud kiriku . Kirik on iseenesest hästi lihtne ja kaunististeta - alles uuemal ajal sai ta praeguse pastori Maurachi pingutuste tulemusel hangitud uue kantsli ja uue gooti stiilis altari näol väärikama palge . Kuna kirik oli varem lossi sõjamoonalaoks , siis erineb ta teistest omasugustest täiesti ka ehituslaadilt ; sellepärast asetseb siin altargi mitte ida , vaid lääne pool . Lauw' väsimatust tegutsemisest võttis eeskuju ka Uue-Põltsamaa omanik . Vabastamaks Põltsamaa tema teenimatust mahajäämusest ja nihutamaks teda tööstuse arengu keskpunkti , toodi kõikjalt kokku helgeid päid ja tublisid töökäsi ning peagi koitis Põltsamaale uus päev . Kiiresti kerkisid Paala jõe mõlemale kaldale vilgaste käsitööliste vastsed elamud , neist kõrgemale küünitusid vabrikute uhked hooned . Nõnda asutati portselani- , tärklise- , puudri- , kalevi- ja nüüdseks Võisiku kätte läinud peeglivabrik , mis kokkuvõttes tõid aga kaunis vähe sisse . Siin olid esindatud peaaegu kõik tööndusharud , võimaldades rikkalikke teenimisvõimalusi . Seejärel ehitati ka haigla , mis anti arsti ja kahe kirurgi hoole alla , avati toona esimene maa-apteek ja asutati kõrgemalt poolt saadud loal tsensuurivaba eratrükikoda . See trükikoda , millele pühendas kogu oma hoole haiglajuhataja dr. Peter Ernst Wilde , kelle käe all samuti said pikemat aega mitmes meditsiiniharus õpetust noored sakslased ja eestlased , avaldas maarahva harimiseks eesti ja läti keeles hulga väärtuslikke raamatuid põllundusest , viljapuude ja hobuste kasvatamisest , meditsiinist jne. Pärast trükikoja põlengut viidi see üle Tartusse . Suuresti toetas trükikoda ka <arv>-<arv> Põltsamaal töötanud pastor August Wilhelm Hupel . ( W. S. Stavenhagen , Album Baltischer Ansichten . Mitau , <arv>. ) Mul on ( tal on ) igavesti meeles see ehmatuse- ning jahmatusesegune võpatus , kui talle ühelt fotolt näidati : see on su isaema , see on su isa onu ja kasuisa , sinu vanaisa niisiis - kõik ju Reiterid - , ja selle kogu olemust raputava võpatuse , sisehüüde sõnadki on tal meeles : Taevas , kas tõesti nemad ! Ei talupojad , ei eestlased , kes siis õieti ! Ja siis oli ta huvitatud ilmel teiste poolt näidatud nägusid vaadanud , midagi küsinud , midagi jaatanud , ja ikka oma vanaema ja vanaonu nägu ja pilku ja hoiakut piilunud , ning mõistnud , et ta polnud kunagi mõtelnud , kuidas iseloomustada isa ja isa vanemate välimust . Kuidas oli võimalik neid minu eest nii täielikult üle viiekümne aasta varjata ! Küll sa oled oma ema moodi , kuuleb ta oma lapseea aegadest Agatha häält , sa oled täiesti meisse ! Kui sa ikka oled meisse , teed sa nii , ja tema oli vahel emapoolse suguseltsi fotosid enda omadega võrreldes arvanud , et pildid petavad . Ja kõik ? Jah , kõik . Mul oli kogu aeg midagi tähtsamat teha kui Küti põhjale mõtelda - klassi priimuseks pürgida , males võita või põdeda kaotust suusavõistlustel . Miks inimene maa peal üldse elab , oli ta tihti küsinud . Kus on mu kodu , sest alati oli ta isegi tühises vestluses tajunud , et seda , mida ta näeb , vaatab ta enese seest ega saa lahustuda siin-seal ja äkki tekkivates ühispiltides , -arvamustes ja -tunnetes . Kuigi neidki hetki oli , ühistegevust ja ühismõtlemist ja mõistmistki , vaatas ta ikka ja ainult välja enese seest , tõukus millestki või ühines millegagi , mis polnud tema . Keegi tegi temas teravat vahet , mis on ja ei ole tema , ning ta ei olnud tihti kaugel kartusest , et ühiseks peetav looduski ( taimed , linnud , loomad ) tõmmatakse mingil hetkel ümbert ära . Igaüks tajub ja näeb nagunii sootuks omamoodi seda , mida ta peab looduseks , linnaks või maastikuks ( mis on ju alati lähemal ) , kuid kellelgi ei tule pähe nähtava erisusi võrrelda , nii et õigupoolest ei teatagi , mis pettekujutuslikkusest tingitud oht inimesi varitseb : ühel päeval tõmmatakse taust ära ja vanake Hottabõtš kukub lendavalt vaibalt mittemiskisse . Ja et keegi seda mittemiskit pole kunagi meeltega kogenud , ei ole sellel , kuhu ta kukub , nime , omadusi , värvi ja maitset . Ta ei teagi , mida mittemiskil ei ole , sest sõnaühendil endal pole tegelikult ju tema ( või kellegi teise ? ) jaoks tähendust . Ja kui keegi arvab , et nõnda ei ole ning kõik tema määritluskatsed on ebatäpsed ja kobavad , peab ta nõnda tundma , sellesse suunda tundma ja mõtlema , sest millestki muust käepärasest ( oh-hoo , käe pärasest ) pole tal lihtsalt kinni haarata . Isegi mina , kes ma teda olen ju sunnitud kuulama , pole ta õng . Ainult kord oli ta tundnud täiuslikku aja- , koha- ja endaühtsuse tunnet , mis võiks ju olla millegi tõeksarvatu eeldus . Siis olin võõrsil ja siis käis mul külas üks vana naine , kes käskis end kutsuda tädiks . Fotolt oli ta tundnud ära naise , kes metsas temaga kohtus , kui polnud enam kedagi , kes teda temana oskaks kutsuda . Võõras laps võõras paigas , kust oled sa siia sattunud , kes sa ülepea oled ? Ta oli aina mõistatanud , kes oli see tädi , kust ta tuli ja kuhu ta kadus , kui tema karjatas lehmi ja lambaid , ning siin ja nüüd leidis ta selle foto seest vastuse . Ta oli kohe arvutama hakanud , kui vanad nad mõlemad tol hetkel olid . Mina olin veel kuuene , vanaema seitsmekümne viiene , aasta pärast ta suri . Ja <arv>. aasta suve viimasel kohtumisel palus vanaema , et ma peaksin meeles , mis ta mulle nüüd ütleb . See peab olema mingi nimi või fakt , mitte õpetus , mitte kirjeldus , arutles ta . Ja et see näis nii lihtne meeles pidada , tõotasin , pisarad kurgus : tädi , ma ei unusta kunagi seda , mis sa ütlesid . Ja pisarad olid mul kurgus sellepärast , et tädi ütles , et ta enam ei tule . Nii mäletan oma tõotust ja ahastust , kuid mitte seda , mida pidin meeles pidama . Mis nimi see ometi oli , küsinud ta endalt foto-vanaema halle pakse juukseid vaadates . Need olnud vanaemal nelikümmend üheksa aastat tagasi sama tiheda pärjana peas , vanaema ise kõhn , liikuv , väikest kasvu naine marjakorviga , pika maa maha sõitnud , et kohtuda metsas oma pojatütrega . Et jätta maha sõnum . Nimi , mis aitab kunagi inimeseks saaval lapsel endataolist otsida . Kui mul oleks mõni vanaemale kuuluv tolleaegne ese , siis ehk meenuks hääl ja lõhn ja lõpuks nimigi . Nüüd näen vaid nägu ja kuju eelõnne hämaras . Sest mälu on see pärisõnn , millel ehk alles nüüd on lootust minust minu sisse kuuldavalt öelduks pääseda . Ja veel imestanud ta , et mitte keegi , kes koos temaga seda fotot vaatas , ei teinud nägemakski silmahakkavat kontrasti tema esivanemate ja nende teiste vahel , kes olid alles inimpõlv tagasi eestlaste rahvuslikuks ärkamiseks nimetatud aja üle elanud . Vanaisa Tõnis Reiter oli fotol eitamatult irooniline ja kõrk , kuid olles just niisugune , nagu ta teadis end olevat , oli temas ka enesepilge , ilmeka suujoone kurrus vabastava naeru võimalus . Naer enese ja maailma veidruse üle ja selle veidruse loomulikuks tunnistav mõistmine . Miks mu ema neid nõnda kartis , et isegi praegu ütleb : ma ei mäleta neist üldse midagi . Ei välimust , kõnet , ei fotosid . Minu jaoks pole neid samahästi kui olemas . Eks mõisate ümbrus ja tegevusalade rohkus pidi ka talupoegadele hästi mõjuma , ütles ta XVIII sajandi Põltsamaa mõisate kohta hooletult , nagu ei puutuks kaunis mõisate kirjeldus üldse teda või puutuks samavõrd kui Kabalale osutav uni . Mõlema kirjeldused on tänaseks vaid mitte millegagi võrreldav nägemus . Selle vahega ehk , et tema unenägu sisaldab vihjeid ja tundmatust taustast õhkuvat ohtu - tema noorele vanaemale sarnanev tõmmu naine ja tema oletatav ( ja võib-olla ka teatud kehastuses sündimata ) poeg , perekondlikule tragöödiale viitav ema ja tütre baldahhiinvoodi keset võimlaks muudetud saali - , kui Stavenhageni kirjeldus rõhutab vaimset küllust ja lootust , mis on piltpostkaartliku idülli sõnaosava esituse kaudu juba täitunud . Kaks und , üks pärit aastast <arv> ja teine aastast <arv> , on äkki temas kohtunud reaalsemalt , kui tegelikkuseks arvatu saab endaga üldse kokku puutuda , sest alati on vaja nägijat . Minu vanaisa vanaisa on üks neist , kelle sugukond on selle mõisa aladel toiminud , ja tegelikkuse unenäoniit on kudunud kanga , mille lõimemuster on jõudnud minuni sügavamalt kui uni , sügavamalt kui piltpostkaart või esimesed eestikeelsed trükised . Aga ma ei tea ega saagi vist teada , kas on see minu soonte kuum veri või saladusliku inimaju lühisest tekkinud taju , mis loob osaduse kõigega , mis kunagi sellel maal olnud või saab olema . MÄLU ON JU KÕIGEPEALT TUNNE , mis saab ainult nimetamise läbi enesest teadlikuks . Aga tead , pole sugugi kindel , et see on Vana-Põltsamaa , kuhu mu vanaisa ja vanaema ( tegelikult ju õde ja vend , sest onu lapsendas selle turris olekuga poisi , kes enne Jutaga leeripildile minema soostumist veelombist läbi solgerdas , et õde ei hakkaks endast kes-teab-mis arvama , mees teeb , mis mees tahab , ja kolmeteistaastane poiss on jalad põhjalikult läbi leotanud : nii et on küll ülikond , aga jalad lirtsuvad , vaata fotot , kui tahad ! ) - jah , kuhu mu vanaisa ja vanaema aukartuseta lähevad-tulevad , kus nemad on . Sest aukartust nende nägudes tõepoolest ei ole , sellepärast ma neid fotosid vaheldumisi näo ja seljaga enese poole pöörangi . Kui isiksuse jõud taustast läbi pressib , siis ... Aga siin pole ju taustagi , hüüdis ta vahele , vanaema uhke kübaraga noorpõlvepilt on tehtud Moskvas ja vanamehe nägu on nii üksildane keset taluperemeeste uljavuntsilist kavalat esimese peremeheksolemise põlve südikust . Vaatad fotot ja küsid : see mees , kuidas on ta sellele pildile sattunud . Mida see foto tunnistab ? Ta on soostunud - ka tema on soostunud ! - õetütre pulmapildile tulema , näed , me oleme ajas neli aastat edasi jõudnud , leeripäevast on niipalju möödas juba , ütles ta mulle , ja seal ta siis istub - korraks , et see NEILE nii tähtis hetk saaks mööda - , jah , seal ta siis istub , üks käsi üle teise , õlad ei puutu kõrvalistujate õlgu , nagu oleks tal läbi selja , läbi kaela ja kukla joonlaud või mis , sirgusemõõduks , sirutus algab õieti ristluudest , ja on tema loomulik istumisasend ja olek . Sirutuskrambist või pidulikkusse tardumisest ei tea see mees küll midagi . Mina mõistatan tema saladust , oma vanaonu ja vanaisa üheisikulist saladust , ja tema vaatab mind pilkavalt , läbinägevalt , proovilepanevalt , kas mõistatan ära , ja KUI mõistatan , kas oskan ma seda fotole jäädvustatud hetke mõista ja hinnata . Unenäos hulkusin Kabala mõisas - selle kontrollisin järele - , arhiivis sorisin Vana-Põltsamaa kihelkonda ja valdu , kust ma sugulasi ei leidnud , ja kogu aeg oli tunne , kogu aeg oli tunne , et kõik on üks halvasti kokku õmmeldud näidend , ainult mina ei julge õmblusekohti hästi jälgida . - Ega ei julge jah , sest Kabalas on sündinud hoopis Kaarli ema ja sulle anti ENSV ajal Perekonnaseisuametist täiesti ametlikult vale kohaga pärinemispaberid . Nägid kaua vaeva , kuni jõudsid ühe Vana-Põltsamaa kihelkonnas asuva külani , kus su isaema ja tema õed-vennad on sündinud . Millalgi olid kohanimed segi aetud , nagu oli isa nime puudumise tõttu vale su sünnitunnistuski , aga loomulikult jätkas ta mind kuulmata . Niisugune ta vahel mul oli . Niisugune olin vahel ma ise . - Kodus vaatas mind kirjutuslaua vastas olevalt seinalt seitsmekümnene vanamees , foto on sedavõrd elusa ilmega , et kord liiguvad korralikult pügatud , askeetlikud otsakeerutuseta vuntsid mõnusas muiges - ja siis särab jõuliste kulmude alt iroonilis-jultunud pilk - , kord on muie avalikult üleolev ja kahetsev . Kui mul pole enam mingit meeleolu , vaatab vanaisa ükskõikselt pealt . Siis märkan vaid suure kongus nina ning jõulise lõuaga piklikku nägu ja skulptuurset pead , vesti alla peidetud salli triipe , pintsakurevääride nurki , vasakut kätt üle parema , nagu istuks ta tähtsal diplomaatilisel kohtumisel , poolpöördes , et vajadusel vaadata kõrvalistuja poole ( teda puudutamata ja tema poole ) ja otse kaamerasse , kui vaja . Nii istub mees , kes teab , kes ta on , ja täidab nõutud rituaali möödaminnes , end liigselt pingutamata . Sest - ja see on väljanäitamise seisukohalt ju alati tähtis - vanamehe pintsakurevääride nurgad ei ole just kõige värskemad , varrukad osutavad käevarreõnnalde murdumisjoonte mõnusust , ja kas säärikutesse topitud pükstel on ikka viike , kui teiste meeste omadega võrrelda . Nii et ma ei oska tõesti fotot vaadates ütelda , palju maksab see mees . On tal ülepea hinda . Miks ta ülikonna pärast ei muretse ega mõõda ennast teistega . Miks ta on ega näi ? Ja miks mul niisugused mõtted pähe tulevad , ütles ta vaikselt . Selle mehe mulle võib-olla teadmatuks jäävaid esivanemaid ei viidud pasteldes ühtegi lossi pahupidipööratud seisuseuhkust demonstreerima . Pulmapildil istuvad õde ja vend , minu vanaema ja vanaisa kui perekond , naituv Juta koos peigmehega keskel . Õetütar on läbini eestlane , suunurgad vägisi üleskergitatuse krambis , altkulmu pilk siiski pehme ja hajevil , ning peigmees lendutõusva kikilipsu ja ah-ma-olen-nii-noor ilmega . Teisel pool selle nooriku ema , vana naine ju õieti , erinevalt vennast täiesti ajas ja sündmuses , tumedas kleidis , väga paksude ja hallide juustega , kuid tema vaatab kaadrist välja ja kõrvale : me oleme ta mehele pannud , ja las ta läheb . Meist pole keegi SIIT pulmakellade helinal läinud , las ta siis püüab , kui nii kangesti tahtis . Minu isa seisab pulmaliste kõige tagumises reas , õitsvate õunapuude all , ja ta ülespoole vaatavais silmis peegeldub valendavate õite helk . Mitte taevas , nagu ta algul ekslikult oli arvanud . Isa on kaheksateistkümneaastane , õde kakskümmend kaks , siitpeale lähevad nende teed lahku . On <arv>. aasta . Kaks aastat hiljem ei ole vanameest enam ja vanaema jääb oma vanema õega , keda pulmapildil ei ole , ja pojaga , kellest üheksa aastat hiljem saab minu isa , õuele ajalugu ootama . See tuleb rutem kui pulmad ja vanaisa neid pulmi ei korralda . Vanaema ei korralda ka . Pruudi vanemad tulevad peigmehe koju ja tõrjuvad ellujäänud kas välja või eemale , kuis just südikus lubab . Kirikus käiakse , kiiret hobustega sõitu tehakse , kellad helisevad kirikus ja aiste otstes , peigmehe ema , minu vanaema , ei võta pulmadest osa - mees peab hoidma oma naise ja mitte ema poole , nii on kirjas Piibliski , öelnud Agatha millalgi - , kuni <arv>. aasta noorpaar jääb sellesse tallu seisuste , kommete ja okupatsiooonide vahele hõõrduma . Sõda teeb ühed võrdsemaks kui teised ja vastupidi , kuni siin talus ei ole enam ühtegi pärisperemeest . Ja siis täiesti ootamatult tuletas ta meelde külaskäiku Kaarjärve Endla poole : Endla kirja peale oli ta tookord sünnikülla sõitnudki , Endla oli teatanud , et mäletab isiklikult ja oskab ka midagi tema vanaisast ja vanaemast rääkida . Kui ta aga kohale jõudis , oli Endla ütelnud ainult : metsa poole olid , ning näited toonud , millest eespool kusagil juttu - jah , koos Endlaga olid nad läinud sama küla elaniku Niidu Krõõda poole . Seegi külaskäik näis olevat kokku lepitud , sest Krõõt istunud keset hiiglasuurt kööki taburetil , käed põlvedel , kui etteasteks valmistuv tüdruk . - Hiljem selgunud talle , et Krõõdal olid põlved haiged ja et hoiakulist pilku tuleks mis tahes olukorras vältida . Krõõt hakkas üsna jutuajamise alguses meenutama , kuidas terve küla <arv>. aasta suvel koos taganevate Vene vägedega Narva poole minema sunniti . Mida põletada ei jõutud , see tuli võtta kaasa . Teie isa , ütles Niidu Krõõt , aitas meid tookord väga . Elu lõpuni olen talle tänulik . Mäletad , Endla , Meinhardil oli vankri ees see valge ratsahobune , kelle taltsutamisega oli alati tegemist , nii ergu minekuga oli , ja teise hobusega vedas ta ju sinu kraami . Sul ei olnudki tookord hobust . Neh-neh , ütleb Endla , selle unustasin ma täiesti . Ja pärast väikest kõhklust otsustava häälega : Ju ei olnud tal teise vankrisse midagi panna . Krõõt oli pilguke vait ja Endla niheleb puudutatult . Olime pool maad juba ära sõitnud , kui meid kõiki aeti ühe kraavi veerde põlvili ritta ja taheti maha lasta . Päris viimasel hetkel tulid mingid ülemused kahe Willis'ega ja ütlesid , et mahalaskmiseks pole aega , sakslased on kohe siin . Siis oli suur segadus . Alles ootasime kraavi ääres kuuli , nüüd teine sõjavägi peale tulemas . Vanemad mehed soovitasid mõisakeldrisse varjule minna , aga Meinhard käis ringi ja rahustas - Oru Oskar oli kuskil haavata saanud , käest tilkus verd , Meinhard sidus veel teda - , jah , Meinhard see oli , kes meid koju tagasi juhtis . Neh , see oli küll nõnda , kätsatab Endla . Sul nii hästi kõik meeles . Näed siis , midagi konkreetset ja head räägiti Moorakülas tookord ka . Seda valget hobust mäletan ma isegi , lisab ta loiult , nagu oleks ise olnud seal kraavipervel põlvili . Nii otsene surmavõimalus annab tunda tagantjärele . Ohuhetk läheb mööda kui lennates , järelmõjus põlvitad haua juures veel aastaid . Siis tundub muidugi , et kuuli tuli oodata terve igavik . Seejärel oli ta küsinud , miks tema vanaema , kes ju oli sünnilt Reiter , pärast poja pulmi Moorakülast lahkus . Kas ta läks minu emaga riidu , oli ta otse küsinud . Midagi muud peale otseküsimise ei jäänud mul üle , seletas ta mulle hiljem . Meie küll ei tea , et Vilma oleks teie vanaema õue ajanud , kuulnud ta Endlat ja Krõõta ütlemas . Teda ei saanud keegi kuhugi ajada . Ta teadis ise , mis tegi . Teie vanavanemad ilmarahva arvamusest ei hoolinud . Niisugused nad olid , teisiti ei võinud nemad kuidagi . Kui teie emal ja vanaemal omavahel tüli oligi , ei tea seda peale nende endi küll keegi . Vanaema Anna elas kümme viimast eluaastat Truubi saunas täiesti üksi , ütlesin vastu . Elas küll , kinnitas Niidu Krõõt . Elas neh , kordas Endla . Teie emaema Maali oli seni pidanud end teistest paremaks , kõhistas Endla tasast naeru . Ja küsimuse peale , mis selle tingis , pahvatas vana naine suure häälega naerma : Maali oli noorena Kaigu mõisas toatüdrukuks . Aga sellele , kes suurema saksa lauas on istunud , ei sobinud ta hõimlaseks ega igapäevaseks läbikäimiseks sugugi . Missuguse suurema saksa ? küsisin pealtnäha juhmilt vastu , et teist ja Anna-kohast teadasaamise üllatust varjata . Kui see oli tõesti nii , nagu te räägite - meie ei teadnud ega märganud midagi , meid ei maksa sellesse loosse segada - , siis läks teie vanaema , Meinarti ema , üsna ise minema . Siis , kui õde , kes on teie vanatädi , oli juba väga haige , käis Anna teda peamajas põetamas , aga mingit läbikäimist ämma ja Vilma vahel ei olnud vist tõesti . Aga kindlalt ei tea meie sedagi . Kodus uurisin vanaema fotot . Kirglik ja sõltumatu naine , uhke juusteotsteni , öeldi , kui portree kohta arvamusi kogusin . Kui kirglik siis ikkagi ? Kui paindumatu , kui läks argiste tülide eest keset metsi tühjaks jäänud majja ? Minu vanaema Anna vaatab minust mööda ja on pahane - jajaa , see on ikka seesama uhke kübaraga pilt - , et ma pole õigupoolest ju midagi välja uurinud , ning see , mida meeles pidada tõotasin , on pääsmatult kadunud . Sinu isagi polnud selle pildi tegemise ajal olemas , kuidas saab Anna sulle pahane olla , ütlesin vahele . Tead , selle õhkõrna väreluse taga , mis seda ilma paljudest teistest eraldab - ja mille sees on tuisutuba kui surm - , on iga inimene kõigis oma erinevates vanustes , ja ma kohtun seal ka täpselt sama Annaga nagu sel fotol . Sa kohtud endaga . Mäletad , on üks foto , kus sina ... Ma kohtun erinevate võimalustega , mille eluliinid on lõigatud katki , ja kui ma vahel unes olen ületamas piire , valutab mu hing nii , et seda piina ei suuda kirjeldada ükski inimlik väljendusvahend . Vägivaldne surm lööb ajad segi , ütles ta peaaegu sosinal . SUREMINE ON KUNST , tapmine ei ole . Minu isa tapeti ja piinalise energia plahvatus lainetab siiani . Ma hulbin vägivallamere pinnal kui kork ja palun asjata halastust . Anna on ka oma ajas kinni ja otsustab selle järgi , mida ta tunneb . Minu aeg ja elu on tema kujutluspiiristki väljas . Ta näeb ainult sealt kaugest lähedusest , kus me unedes juba kohtume , kui väga ma rabelen ja kadunud ennast leida püüan ega leia ega leiagi ilmasolemise õndsuse tunnet üles . Kas tema leidis ? Vaevalt küll , jäi ta mõtlikuks . Halvimail hetkil on meie vahel pöördvõrdeline tundesõltuvus . Ta oleks üht teist naist tahtnud mu emana näha . Vahest siis oleks ta poeg ellu jäänud , kuid mind poleks minuna olemas . Nüüd otsin unedes asjata lepitust . Ta leppis ju sinuga üsna kohe . Tahtis su fotot , käis sind vaatamas ja kes teab , ehk jäi teie viimasest kohtumisest sinusse just see selgusevajadus tuikama , mis on sind toonud siiani . Võimalik . Kui oma isapoolsete sugulastega kohtun , on rahu ehk tõesti veel võimalik . Niisugune uskmatu Toomase jutt on selge masohhism . Kus ta siis on , kui üht mu paljudest vaarvanaisadest , kes Muuga mõisas oli sündinud , kutsuti Toomaks , kui ametlikke kirju uskuda , ütles ta ja hakkas suure häälega naerma . Tagasiteel oli Kaarjärve Endla ärevalt küsinud : Aga mis nüüd sellest arhiivist saab , kus Kaarli metsavennaelu on kirjas . Nad olid tulnud üle värskelt küntud põllu tema sünnikodu poole , just saunmaja kohal rippunud üks hele ja kohev pilv , kuid päikest see veel ei varjanud . Ta silmad olid sellesse pilve kinni jäänud , ise pole nagu märganudki , kuidas pilv tema pilku tõmbas , ning ütelnud : Mis siis ikka saab . Ajalootudengid hakkavad arhiivide põhjal kursuse- ja diplomitöid tegema , üksikute saatused kaovad teaduslikesse tekstidesse nagu piisad või lõimed . Ajalugu saab anonüümsemaks , selgemaks , kõik ebaregulaarsed teod ja verbid painutatakse reeglite alla . Endla oli teda ammuli sui vahtima jäänud . Mis siis saab , mis siis ikka saab ? kostnud vana naise ärev hääl . Kuu aja eest käis Vilma mul külas - ta enda külaskäik oli Endlal siis juba teada - , me olime selle asja pärast väga mures . Mina pooldan teie ema ja Kaarlit täielikult , peaaegu hüüdis Endla . Teie ema käib mul just nüüd aeg-ajalt külas . Kesse veel tuleb praegusel ajal vanainimest vaatama . Nemad on Kaarliga nii õiged , kui üldse olla saab , kinnitab üheksakümnene naine sõjakalt . Ja see Jüri , see komandör , kellest räägitakse ju igasuguseid asju , on paljudel aidanud oma varandused tagasi saada . Ka teie emal kõik , mis Reiteritele kuulus . Isegi advokaadi muretses , kes Vilmal arhiividest pabereid otsida aitas . Niisugust meest peab hindama . Ta oli nõksatanud , nagu oleks tal keskkohas liigendnuga , mis nüüd läks plõksuga kokku . Säh sulle kirja- ja kohtumisootust ! Valge hobusega - kelle nimi oli Aleksander , tuleb tal äkki meelde , sest lapsena veel oma kodus olles oli ta seda nime palju kordi hüüdnud . Millalgi oli Alfred selle kolhoosi astunud Aleksandri kartulite muldamiseks Kütile toonud ja seletanud , et nüüd on hobuse nimi Sander , sest kolhoosi loomal ei tohi olla venelase nime - jah , valge hobusega isa oli kraavipervel põlvili ja Endla on hoopis teise loo pärast häiritud , sest see ärritav sündmus on lähemal . See on ka nelikümmend kolm aastat hiljem otse siin , sest mina olen siin ja tuletan meelde . Minu nimevahetanud vaarisa on selles päevas ka kohal , Juta poole juhatav unenägu on kohal , ometi tähendan igaühele neist kedagi teist , kui ma olen . Kes ma olen ? Kes ma siis õieti olen ? Enne kui inimese mõttest rääkida , pean ma ju ise keegi või miski olema . Ja pärast pikka vaikimist : on väga palju inimesi , keda märkad ehk ainult poolhämaras , kui viimased valguskiired on kohe-kohe kustumas ja loojangupeegeldusest õhetav taevas viskab maa peale roostepunase varju . Punakaspruun videvik ei kesta kunagi kaua , aga sinu südant haarab äng , nagu oleks see valgus viimaseks üleminekuks päevast öösse . Ainult kogemus päästab sind , sa lihtsalt tead , et hämaruse kestvamad varjundid alles hakkavad ennast näitama . Täispimeduseni on veel aega . Kui mina eelloojangu inimestega kohtusin , kui päästev hämarus oli juba möödas või alles saabunud , mõistsin , et siin ei räägita niisama ja heast peast mulle midagi . Mu täditütred teavad tollest õhtust ja ööst liiga palju või on teadmatusest vait , ning seda enam valvavad iga oma sõna . Liigutusi ka , sest nad vaatasid mind ikka pisut vargsi või täiesti salaja ja kui meie pilgud juhuslikult kohtusid , oli sellest tekkiv põrge füüsiliseltki tajutav . Me istusime toa keskel ja laua ümber , kuid mul oli tunne , et istun keset lauda ning pööran end vastavalt jutujärjele igasse suunda . Ma ei olnud inimene , vaid sündmus , kes oli tulnud nendega kohtuma õieti ju ammu äraunustatud loo pärast , nagu on ühe mehe vägivaldne surm . Teie vanaisal oli palju kulda , tegelikult oli ka vanatädil kulda , kuid tema viis kulla just enne neljakümnendat panka , ja kui võimuvahetus tuli , oli ta kõigest ilma . Vanatädil oli nelikümmend kuldrubla , vanaisal mitu korda rohkem . ? Kas Vilma pole teile rääkinud , et meie ema olevat selle kulla endale saanud . Aga meie ema ei ole , meist keegi pole teie vanaisa kulda saanud . See oli nii , et vanaisa tahtis enne surma ka meie ema näha ja sel ajal kui Meinhard meil hobusega järel käis , oli vanaisa ära surnud , ning meie ei tea , kas ta jõudiski kulla asukohast kellelegi rääkida . Ega ma siis kulla pärast , ütlesin jahmunult . Te pole kullast kuulnudki ? Ei ole , ütlesin end kohtlaselt tundes . Ei tea , kas on tõesti nõnda , et kui öeldakse sõna kuld , tõuseb kohe uim pähe . Pea oli korraga raske ja silme ees virvendas . Ei , ei ole mulle keegi kunagi kullast rääkinud . Tea , kas seda ülepea oli . Oli . Oli küll . Teie vanaisa kasvatas ju ratsahobuseid ja müüs neid kulla eest . Päris tavalist põllupidamist oli vähe . Et mitteteadmine oli vist mu näo sügavamas kihis täiuslikult sees , vaatavad nad mind nõutult tänase päevani . Meie ema on meid nii ausalt ja õigelt kasvatanud , et me pidime teile sellest kullast rääkima , muidu oleksite mõelnud või kelleltki kuulnud , et ju nad ikka selle kulla said . Ei ole osanud mõeldagi . Ja selsamal hetkel tulnud tal meelde , et Vilma oli kuus aastat tagasi - <arv>. aastal , niisiis - muudkui helistanud ja rääkinud , kuidas vanatädi Madli Reiter , keda ta oli kahtlustanud nõiduses , igale teda külastanud inimesele jutuajamise eest kuldrublaga maksis . - Mis lora sa ometi ajad , oli ta vastu ütelnud ning pannud ema juttu just nagu naljaks . - Kui keegi kausiga suppi aknast sisse andis , maksis Madli kuldrublaga , jäänud Vilma endale kindlaks . Pärast surma ei olnud alles enam ühtegi raha , kõik oli ta külainimestele ära jaotanud . Miks sina vanainimesele suppi ei andnud , oli ta enda meelest rumalale jutule sama mõõduga vastanud , ja Vilma ütelnud : Küll ma oleksin andnud ka , kui oleksin teadnud , et kuld saab minule . Jumal hoidku , oli siis see jutt teadlikult ja just minu jaoks välja mõeldud , et kui küsima hakkan , siis ... oli ta mõtelnud ja korranud valjusti : Ei , ma pole kullast kuulnudki . Häbi olnud oma ema kohta rohkem ütelda . Nojah , kui pole räägitud . Ega me tegelikult seda ka ei tea , kas Meinhard kulla sai - seda ikka olete kuulnud , et teie isa kasvatati maast madalast kui talu peremeest , tüdruklaps ei lugenud midagi , naine oli titelappide jaoks loodud - , meie ema sai kooliharidust ainult kümme klassi . Me mõtlesime ka , kas teie vanaisa jõudis Meinhardilegi midagi ütelda , surmahoog tuli nii äkki , ja kui siis teie olite ka sealtkandist läinud , veeti ju elumaja koolile kütteks . Mugri Jaska vedas , pärast oli tal terve suu kuldhambaid täis . Meie ema ütles ikka , et kust sel Mugri Jaskal küll niipalju kulda sigines . Kuld oli arvatavasti soemüüri ja korstnajala vahele peidetud . Vanaisa oli ikka sealtpoolt tulnud , kui kellelegi raha andis . Korra oli meie ema mõtelnud küll , et läheb pärast teie äraminekut otsima , aga siis otsustas ümber : öeldakse veel , et mis on sul sinna asja . Kahju küll , kui ka teie ei saanud . Viimasel õhtul käisid isa ja Kaarel teie poolt läbi ? Jah , käisid küll . Järgmisel hommikul oli koolis palju kihinat , Kolga tulevahetus kostis kaugele . Kaarel ja Meinhard tahtsid petrooleumi , aga meil seda ei olnud , pidid siis Kuusmaalt läbi minema . Meie ei tea , kas käisid või mitte . Koht oli ju nii eraldi , metsa veeres ja veesoonte peal , üks lodu ja padu ja suviti palju rästikuid . Kuusmaade lähedal oli hobusetall ja seal telefon . Vahest nemad ehk . Siis oli veebruar , torkan vahele . Talv oli . Tuisk oli . Meie ei käinud sealt rabade tagant iga päev kooliski . Teie isal lasti Kolgal jalad läbi , see oli neil Kaarliga kokku lepitud , et kui üks neist haavata saab ja liikuda enam ei jõua , laseb teine ta maha . Vahest siis Kaarel tegigi nõnda . Kas nad olid nii head sõbrad ? Ei , ei olnud , aga kahekesi nad seal ju olid . Või polnudki nii ? Kohkunult : võib-olla Kaarel ei lasknud ka , meie ei tea . Meie ema rääkis ikka , et Meinhard öelnud : elusast peast ma end nendele kätte ei anna , kui saan haavata , lasen end maha . Kui surma sai , vahest ehk laskiski . Aga ta ei saanudki jalgadest haavata . Kes teile rääkis , et sai ? Ei saanud või ? Ei tea , ei mäleta . Kõva jutt oli , et Kaarli ema oli NKVD-lastele , kirves käes , vastu tulnud , et mida te tahate . Nii julge naine oli ! Aga maha nad teda ei lasknud . Kui ikka südilt vastu hakkad , ei puutu sind keegi . Jumal hoidku , kes teile nii lolli juttu ajas ? Kas nii ei olnud ? Kust teie teate ? Meie oskame teid vähe aidata . Igasugu jutte räägiti . Kas nüüd nii paljude aastate järel kõik täpselt meeles on , ei või tõesti ütelda . Ta oli teie onu . Minu isa oli teie onu . Tema oli peremees . Tema oli rikas . Kas te üldse kujutate ette , mis mees ühest noorest poisist saab , kui teda koheldakse kui peremeest ? Peremees saab , oli ta vastanud . Ah teie arvate ka nii , küsiti südilt . No kui te nii arvate ... Te saite ju linna maja , oli ta häbenedes ütelnud , nagu alandaks vestluse laad teda ainuüksi sellega , et ta üldse niisuguseid etteheiteid kuulab ja peab neile midagi vastama . Ma ei tulnud ju selleks siia , oli ta vaikselt ütelnud . Jah , saime , aga meie ema müüs selle maja enne neljakümnendat nii õnnetult maha , et ei saanud midagi . Raha läks ümber . Ema vaadanud , et nii kauge maa tagant on raske üürilistega sidet pidada , ja nii see majamüügi otsus tuligi . Algul ikka oli veel lootust , aga palju aastaid pärast Meinhardi surma ütles ema , et ei muutu siin enam midagi . Kõik meie lootus on läinud tühja ! - Mis lootus , mis lootus siis ometi , hüüdnud tema , ilma et keegi neist oleks ta küsimust kuulmisväärsekski pidanud ! - Käisime suviti tihti teie isatalu maadel seeni ja marju korjamas ning ema näitas , kus nad lastena olid karjas käinud ja mänginud . Mina ei tea oma sünnitalu piiregi , oli ta vaikselt mõtelnud . Eks vanaema tegi ju laste vahel ka vahet . Kord närinud hobused Meinhardi lambanahkse kasuka puruks , pärast saanud meie ema selle eest riielda . Poissi hoiti . Nojah , ta oli noorem muidugi ka . Küll meie emal oli raske elu . Väga raske elu . Hiljem oli ta karjalaudas tööl ja ütles meile : vaadake , lapsed , nende kätega , NENDE KÄTEGA peab teie ema kaks korda päevas kaksteist lehma lüpsma . Kus on siin õiglus ! Jah , nende kätega , korratakse kooris . Armas aeg , mis jutt see ometi on ! Miks siis nende kätega tööd teha ei kõlvanud , kui keset küüditamisi ja vangilaagreid oli õnn jääda oma koju ja Eestisse ! Minu isa oli teie onu , oli ta sihitult ütelnud . Oli küll onu , jah , aga ega meie teda palju ei näinud . Kui tuli , siis aeti meid alati ära . Meie täiskasvanute juttudest osa ei võtnud . Laste juuresolekul ei räägitud paljust . Lastelt võib ju muu jutu sees kõik välja võtta , nii et nad ise ei märkagi . Millal teie ema teada sai , et vend on surnud ? Järgmise päeva õhtul vist . Nad vaatavad üksteisele otsa . Oli vist nii ? Meie ema tuli õhtuselt lüpsilt , see võis nii umbes kaheksa ajal olla ja siis oli keegi juba teadnud ütelda , et sinu vennaga on nüüd nõnda . Ja surnukeha õele välja ei antud ? Minu ema oli ju sel ajal metsas , temale ei saadud midagi anda . Ei antud . - Järgneb kohkunud paus : oi , nüüd läks küll midagi viltu ! - Ju siis ikkagi ei teatud täpselt , kuidas Meinartiga oli . Tegelikult meie ei tea , kas ema teadis või ei . Kuuldusi liikus igasuguseid . Kuidas te Konksu Sandriga läbi saite ? Tema oli ju naaber ? Ja ta vend Jüri Bandiitide hävitamise pataljoni rühmavanem . Mis siin saada . Istus alailma meie köögis , kettaga püss põlvede vahel . Jälgis , mis teeme , ja valvas . Vahel istus köögis terve öö , kui pere magas . Tema oli NKVD , kõik teadsid seda . Pärast ütles meie ema , et Meinarti surnukeha visatud rappa . Võib-olla oligi Sander see , kes teadis rohkem . Ei mäleta . Ta oli istunud ja kuulanud üsna tuttavat räägiti-nii-ja-teisiti-juttu , aga mis tõsi , mis vale , ei selgunud siingi . Meie mõtlesime , et teie teate . Tema oli teie isa . Teile nad pidid ju ütlema . Teie olete ju lausa kohustatud oma isa surma uurima . Ma olin üheksa-aastane . Siis muidugi . Kesse lapsele teatab . Aga nüüd ... Ei ! Oi , siis on küll halvasti , oma isa surma vastu võiksite küll huvi tunda . Meie teame ainult seda , mis ema on rääkinud . Nende ema , meie vanaema siis õieti , teinud laste seas algusest peale vahet . Juba siis tegi vahet , kui nad veel linnas elasid . Isa suri neil ära - pärisvanaisa , oli ta täpsustuseks vahele ütelnud - , nojah , meie vanaisa suri <arv>. aastal ära , kui meie ema oli neljane ja teie isa ka väga noor - aastane , oli ta jälle vahele torganud - , nojah , aastane , ja iga kord ja iga kord , kui midagi juhtus , sai meie ema vanaema käest peksa , poissi ei puutunud ta kunagi . No kuulge , aastast last ... Aga jutustajad ei pane seda repliiki tähele ning jätkavad , otsekui tahaksid kogu elus juhtunud ülekohtu algusest lõpuni ükskord ometi ära rääkida . Kui vanaisa suri , läks vanaema Anna korraks kuhugi tööle ja ükskord , kui ta koju tulnud , olid poisikesed õunavargil käinud . Meie maja taga oli suur aed - meie vanavanemate maja taga oli suur aed , oli ta taas korrigeerinud - ja palju õunapuid . Siis oli vanaema ühest poisist kinni krabanud , tõstnud jalgupidi üles ja raputanud . Eks poiss oli õunad põue pannud , ja kui ta niimoodi , pea alaspidi , rippus , langes õunu kui robin . Aga eks selle poisi vanemad elanud samal tänaval ja kutsunud politsei ja vanaema sai trahvi . Võõrast last ei tohi puutuda , olgu ta pealegi varas . Nii et meie vanaema oli väga äge , väga äge , ja kui vahel end meie ema peksma unustas , ei lõpetanud ta enne , kui vitsad katki . Kui ise ära väsis , siis lõpetas peksmise muidugi ka . Taevas hoidku , oli ta hüüdnud . Kas lugu oli tõesti nii hull ! Oli , oli , öeldakse kooris . Kui nad lõpuks Moorakülla tulid , nuhtles ta meie ema edasi , aga poissi koheldi hästi , poisile anti kõik andeks , sest tema oli juba lapsest saadik peremeheks mõeldud . Küll teie ema rääkis oma emast halvasti , oli ta siiski vahele jõudnud ütelda . Päris imelik on teid kuulata . Nüüd olete meid täiesti valesti mõistnud , oli õdedest vanim vastanud ilmselge pahameelega . Me lihtsalt arvasime , et varanduse asjad peavad olema selged . Vanaema Anna rääkis kodus oma lastega saksa ja vene keelt , et lapsed harjuksid . Meie ema oskas saksa keeles täiesti vabalt lugeda ja rääkida . Kust ta klaverit mängima õppis , seda meie ei tea . Ei osanud küsida . Kui oled noor , ei huvitagi vanade jutud . Ja siis , kui tekib tahtmine seda või teist küsida , on nemad juba surnud . Ta ei oskavat isegi praegu ütelda , mis tundega ta seletusi kuulas . Ja kas üldse kuulas ? Imelik oli , nagu oleksin kohal küll ja ikkagi kuskil mujal ja vestlusest eemal . Mina küsisin , nemad vastasid . Siis sõime , jõime ja kordasime kõik küsimused ja vastused uuesti üle . Kolm-neli fotot sain . Nad olid kõik albumid hoolikalt läbi vaadanud ja avastanud , et pooled pildid on kadunud . Me mängisime nendega kaarte , kui lapsed olime , ütlesid nad natuke kohmetult . Nad olid valmistunud mu tulekuks . Nad tegid kõik , et ma oleksin rahul , ainult ma ise ei teadnud , kuidas ollakse rõõmus ja rahul , kui õeperegi ei tea Meinhardist midagi . Üks asi on meil veel , mida teile näidata . Kui te meile helistasite , ütlesite , et tahate näha kõike , mis puudutab teie isa . Ma jäin ootele . Algus igatahes oli pidulik ja ikka ka natuke kahtlev , et kas ma mõistan üldse . Jah , see oli mu soov , aga ega kõik soovid ei pruugi täituda . Teie isa jäi meie emale võlgu ja meil on see võlakiri alles . ? Jah , me pidime selle võlakirja <arv>. aastal maalt linna kolides juba ära viskama , aga siis hakkasime vaatama , et see ju kehtib , et seda võib vaja minna . Nad olid välja võtnud õe ja venna vahelise notariaalselt kinnitatud kokkuleppe <arv>. aastast . See oli tõepoolest olemas , Vilma oli tõtt rääkinud . Ja nii oma tädilapsi uurides , mõelnud ta , et viimane mõisale osutav unenägu vihjas ehk ta isa poolvennale , kes oli oma ja võõras ühekorraga . Miks muidu oli ta tundnud unenäos nii kaitstust kui ohtu . Minu isaisa jääb mulle vist aegade lõpuni teadmata , kui mulle meelde ei tule , mida vanaema mul oma viimasel külaskäigul palus meeles pidada . See järeldus tulnud nii äkki ja ootamatult , et tal jäänud korraks isegi hing kinni . Teisi aegade hämaruses unustusse vajunud ja ka ju ootamatuid pärinemistaustu oskan ehk nüüd juba aimata ! Juta lastele oli ta vastanud : Aga mul ei ole seda talu . Ja minu emal ei ole seda enam ka . Ta kirjutas kogu mu isa vara oma teise abielu laste nimele . Tegelikult ma ei teagi , mis mu isale peale talu võis kuuluda . Peate mu poolvendade poole pöörduma , mina ei maksa teile küll midagi . Viissada krooni oli omal ajal ju suurem raha kui praegu . Oli . Oli . See ei ole väike raha , mis teie isa meie emale võlgu jäi . Teie ema sai korraliku kaasavara , oli ta püüdnud olla asjalik ja tasemel . Sai muidugi , aga ju siis teie isa arvestas , et peab veel saama . Talu jäi ju temale . Ja võimalik , et kuld ka . Aga minule ei jäänud mu isalt midagi ja mina ei maksa . Nojah , ega me lootnudki . Võite selle võlakirja endale võtta . Meile jääb mälestuseks valguskoopia . Ükskõik , oli ta vastanud , me oleme kõik mingis mõttes koopiad . Ja pärast seda olid nad eestlaste kombel mehiselt söönud . Salapärane - salapärane , sest ähvardav - tõmmu naine jälitab unes . On pisut nagu vanaemaga sarnane , kuid hoiakult võõras . Vanaema on ka hoiakult võõras , kuid enam ei jälita . Isegi naeratab seina peal vahel . Vaatan pilti ja mõtlen : Oh sa vana vaene Tardo liin , mis kõik sa oled pidand läbi tegema . On pidanud linn . On pidanud au . Vabariigi ajal oli enamik baltisakslasi vaesed , ütlen emale . Loe Mothanderit , siis saad teada , kui vaesed nemad olid . Võõraste mälestusteta ei mäleta me sedagi , mida on näinud me ihulik silm , hõikan vahele , nagu ei võiks ema mind teise linna läbi telefoni kuidagi kuulda . Aga nad olid uhked ega kaotanud väärikust . Sellest uhkest balti väärikusest olen ma alati puudust tundnud . Ja ta ei tea isegi , palju on ta lauses tõsist kahetsust või kes-teab-kellele suunatud pilget . Nad paistsid äsja jalad alla saanud talupojale ja varasid krahmanud tõusikule otse naeruväärsed . Sest raha maksab , kel nodi , sel au . Miks sa seda mulle räägid ? küsib ema loiult . Mooraküla Reiteritel oli võõras veri sees , nad ei olnud päriselt eestlased . - Ma tunnen , et telefon teisel pool on vaikseks jäänud . - Asutava Kogu poolt <arv>. oktoobril <arv>. aastal vastu võetud maaseadusega riigistati kõik mõisad ( välja arvatud linnade , heategevate ja teadusasutuste ning maakondade ja valdade päralt olevad mõisad ) , ja maa jaotati neile , kes iseseisva Eesti eest võidelnud . Õieti ei oleks eestlased ehk võitlema läinudki , kui neile poleks maad lubatud . Majad jäid ositi alles , kuid maa võeti ära . Mõisnikud ei saanud mõisates enam elada . Linnakorterid olid maalt toodud mööblit tuubil täis . Mida sa tahad ütelda ? Ma olen väsinud . Ära sa täna pikalt räägi . Kumna Meyendorffide juures oli üks segakoloonia , kus võeti lahkelt vastu pärast <arv>. aastat Nõukogude Venemaalt tulnud optante . Ma ei tunne neid . Pole kuulnud , vastab ema ikka veel loiu häälega . Sinu esivanemad ei olnud optandid . Siis oli ta Carl Mothanderi raamatust Parunid , enamlased ja eestlased emale ette lugenud hoolikalt valitud katkendi : Kahe ülejäänud maja interjöör erines esiema omast küll määralt , kuid mitte laadilt . Kõikjal niisama kummaline segadik luksusest ja odavast pudipadist , muistsest ja praegusest ajast , ja kõige üle samasugune laostumise loor , samasugune igatsus luua järele . Terve pika päeva nägi kogu pere usinasti vaeva , kell neli aga koguneti esiema juurde teed jooma . Siis pidi igaüks oma valdkonna kohta aru andma . Teraselt uurides suunati lornjett laste ja lastelaste poole . Sissetulekud ja väljaminekud kanti valitsejanna ette ja ilma tema kinnituseta ei langetatud ühtegi otsust . Kumna Meyendorffid ei olnud korra ja puhtuse suhtes pedantsed . Nad töötasid palehigis kella neljani , kuid seejärel lasid nad ennast lõdvaks . Nende arusaam sündsast riietusest oli enam kui vabameelne . Nad olid boheemliku hoiakuga individualistid . Võeti , mis kätte juhtus . Lauanuga sobis suurepäraselt raamatu järjehoidjaks , ja kui neid ka tosinkond niimoodi ära unustati raamatut tagasi riiulisse pannes või kuskile nurka visates , siis polnud sellest suurt lugu . Perekonnahõbedat , mida kunagi oli jätkunud <arv> lauakoha jaoks , oli hoolimata revolutsioonist , pagulusest ja maareformist ikka veel rohkem kui küllalt . Milleks näha vaeva paberossituha marmortoosi raputamisega , kui istuti toas , kus selleks oli sada ruutmeetrit meelitavat põrandapinda ? Alati oli seina äärde kokku rullitud mõni luksuslik vaip , mille võis kiiruga lahti rullida , kui põrand liiga tungivalt luua järele kisendas . Jaah , sellest saan ma aru küll . Sinu vanaonu , vanatädi ja vanaema olid ka väga lohakad , aga kraami neil muidugi oli . Labidaga lükkasime sodi välja . Ema hääl on elavam , ema hääl tõuseb mälestustest ja teadmisest . Kas mu vanaema oli sinu ja mu isa laulatuse ajal kirikus , küsin meeleolutõusu jätkudes . Ei olnud , vastab Vilma . Kirikus ei olnud , aga kodus oli , lisab ta kähku . Ma ei ütle , et tean , ma ei ütle , et ema valetab . Ma räägin sakste elust pärast maareformi ja ma seon nemad Moorakülaga . Uhkus ja väärikus võisid mõjuda tõesti naljakalt , ütlen korraga mõistvalt ja soojalt - ma tunnen , et mõistvalt ja soojalt - , vara ei olnud , mälestused olid , harjunud käitumine oli ka . Aga mõned neist said uute aegade saabumisest aru . SEE UUS AEG EI VAJANUD NEID ENAM ( enam , pomisen ) , ning kui asunikutaludeks jagatud maid ei suudetud harida , siis ostsid teised eestlased maa kokku . Omanikud vahetusid . Üks kultuur kadus seitsmesaja-aastase orjaöö meenutusõhade kiimas . - Ema on vait . Ohkab väsinult . - Muud ei olnudki . Muud ei juhtunudKI . Nüüd taastatakse vanu mõisu . Nüüd , kui kõik need endised on mullas ning järglased välismaal . Otse füüsiliselt valus on selle rootslase sissevaadet möödanikku lugeda . Nutan ja naeran ühekorraga . Kelle pärast sa nutad , küsib ema erksa häälega . Kadunud maailmade pärast . Ei kellegi pärast üksikult . Ja siis : miks vanaema kodust ära läks , kui sa isaga abiellusid . Ruumi jäi väheks , vastab ema kähku . Mul oli endalgi seda suure toa ahju hirm kütta , leegid käisid küttekoldest välja . Elamistingimused ei rahuldanud teda . Paari päeva pärast oli Vilma tagasi helistanud , maast ja ilmast rääkinud ning ütelnud , et vanaema Anna läks kodust ära sellepärast , et ta armastas reisida . Meinhard ütles ka , et las ta siis läheb pealegi , ta on eluaeg ühest kohast teise rännanud ja pole kusagil kaua püsinud . Kuule nüüd , vanaema oli ju siis kuuskümmend kuus aastat vana , oli ta vahele hõiganud , ja kuulu järgi üle kahekümne aasta enam-vähem paigal püsinud . Mis siis ? Minu majanaaber siin läheb järgmisel nädalal oma ema Tartust Amblasse kolima , sest vanainimene tahab vaheldust . Virve ütleb küll , et püsi ometi kusagil paigal , aga ema ei püsi , pooled Eesti linnad on sedasi läbi kodjanud . On ühes kohas mõne aasta , inimesed tüütavad ära , ja siis tulgu tütar jälle kolima . Sinu vanaemaga oli sama lugu . Eks ta läks ju noorest peast Moorakülast minema , sai isegi rohkem koolis käia kui teised , siis jäi Eestist väheks , elas Peterburis ja Moskvas ja reisis sealt muilegi maile . Hulkus mööda ilma ka enne su isa sündi , kuigi oli juba abielus naine . Kui mina sinu isale mehele läksin , tuli talle jälle reisikihk peale ja nõnda ta läks . Imelikku pole selles midagi . Õde oli tal mõistlikum . Ütles ikka , et ohelik pihus , kelk lakas , ja tema jääb paigale . Tal olid jalad haiged . Kuhu ta oma kodust pidi siis minema ... Seda ma räägingi . Veel ütles sinu vanatädi , et vanemate inimeste üle ei tohi naerda . See tuleb endale kunagi kätte . Ja nii me siis lasksime Annal minna . Kust sa tead , milliseks sa ise muutud , kui päris vanadus käes , lõpetas Vilma õpetlikult oma jutu . Jumal hoidku , ja selle naisega olen ma paar viimast aastat sõda pidanud , et unustusest midagi päästa , oli ta just nagu kahetsedes mõtelnud , kuid ometi jätkanud . Aga see seletus on antud kaks päeva hiljem , täna oleme tänases päevas ja vanaema Annat ei rahuldanud esiteks , elamistingimused , ja teiseks , küttekolded . Ta läks Truubi sauna üksipäini elama . Ei läinud ka tütre poole . Juta ei lasknud teda uksest sisse , ütleb Vilma kindla jõulise häälega . Ei lasknud sisse ! Sisse ei lasknud ! Nojah , sel ajal oli Eestimaal - Liivimaal , sellel maal - veel mõni siiajäänud baltisaksa tante , kelle juures olla . Ta olevat tol ajal palju mööda Eestit ringi sõitnud . Käis mindki vaatamas . Kus , hüüab Vilma . Seal , kuhu teist maha jäin . Ei usu , hõikab Vilma , nagu oleksin kõrvust kurt . Ega ma teadnud seda isegi enne , kui vanaema vanaea fotot nägin . Kutsusin teda tädiks . Saime selle tädiga metsas salaja kokku . Majja ei tulnud ta kunagi ja mina ei teadnud , millal tuleb ja kustpoolt tuleb . Väike halli peaga naine , näitas mulle , millised juurikad on söödavad . Oled sa ikka kindel , et see oli tema ? - Vilma hääl on ergas ja terav . - Olen küll . Aga Juta lastele ma seda ei ütelnud . Mis aastal see oli ? Arvan , et <arv>. aastal . Siis oli ta juba haige ja ütles , et enam ei tule . Ma nutsin tookord nii väga , et mu kallis tädi ei tule ... ja unustasin sootuks , mida tõotasin meeles pidada . Viimase lauseosa neelan alla . Seda ma valjusti ei ütle . Mis siin imestada on , küsin hoopis . Vilma on vait . Vaikus mõjub . Telefonitorus on kuulda undamist . Aeg on pikk , aeg on lühike , kaugus ei kosta . Ma sain Reiterite fotod lõpuks ka . - Vaikus . - Ma sain fotod ka , hõikan . Juta pulmapildilt ja mitmetelt koorilaulu esitamise fotodelt . Tänapäeval suurendatakse pisikegi nägu portreeks . Vanaemal on olnud tõesti uhke kübar . Selle Moskvas tehtud foto sain ma ka . See oli neil suures toas raamis , ütleb ema vaikselt . Ma olen seda palju vaadanud . Ta on seal isegi ilus . Väga ilus , vastan mina . Või tema käis sind vaatamas , jätkab Vilma täiel jõulisel häälel , rõhutades pea iga öeldud sõna . Eks ta käinud ju katsikul ka , ütlen kavalalt , sest tean , et ei käinud . Vanatädi fotot mul ei ole . Oli tal ka nii jõuline kongus nina kui vennal ? Ei olnud , vastab Vilma , mõtted-mujal-häälega . Oli lihtsalt pikk nina . Niisugune lugu on veel ka , et ainult osa mu isa eellastest võttis endale perekonnanimeks Reiteri . ? Minuni jõudnud perekonnanimi on meil ainult sada viiskümmend aastat . Nii ma ütlen , ise mõeldes , kuidas Põhjasõdagi on minu jaoks muutunud millekski , mis toimus alles eile . Mis nimi , sosistab Vilma . Ma ei saa aru . Ütle nimi , kordab Vilma . Ja ma ütlen , ise ärevil , kas mu äkki tekkinud üleväärsustundel on nime ütlemisega riskides õlekõrtki all . Kumna Meyendorffide nimi see igatahes ei ole . Vilma ei vasta . Taevas hoia , hüüan endasse , tema ju teab , isa on talle kindlasti rääkinud . Ja abiellusid nemad ... ( ma ütlen nime ) . Anna ema eellaste seas oli vallakohtu vöörmündreid ja peakohtunikke - neid valisid talupojad ise ja valituks saamine oli austuse märk . Selles suguseltsis oli palju taluperemehi ja vist isegi üks vabrikant . Uurimine on mul alles pooleli . Jah , ma tean , vastab Vilma pärast pausi vaiksel häälel . Kui su isa onu suri , vaatasin koos oma isaga ( minu emapoolse vanaisaga , mõtlen mina ) talliotsa redelilt matuserongkäiku pealt . See oli julgesti kilomeetripikkune , ja siis isa ütleski , keda maetakse ja et on sellest soost . Väga rikkast soost , maid ja maju eri linnades palju . Sinu mees oli ju ka - sellest soost , ütlen ka pärast pausi . Vilma kõõksatab veidralt , ohkab , on jätkuvalt rahulik . Aga see teine , see teine pool , kus toimus see nimevahetus , nagu sa räägid ... neid ma kartsin . Ei saanud nende kommetest aru , ütleb Vilma korraga nagu kurvaltki . Nemad tegid kogu aeg ainult seda , mis tahtsid ... Kust sa tead ? Ega ei teagi muud , kui et üks segane sort tuli lõpuks välja . Nüüd jälitavad mind unes mõlemad pooled . Miks sa seda mulle varem ei rääkinud ? Ma olin unustanud , vastab Vilma . Mis sa uurid nii palju . See kõik on möödas . Ära uuri . Miks ma ei peaks tahtma teada , kes olid mu eellased ? Sina ju tead . Ega ma sulle kätt ette panna tõesti ei saa , kostab teiselt poolt . Pean minema pikali . Olen väsinud . Üks huvitav teema on veel , kuidas Meinhard naistele nööpe treis , aga sellest räägib Vilma ise , tihti ja vabatahtlikult , ja et enamasti ikka ühtemoodi , võib arvata , et isa tõesti naistele nööpe tegi . Kas sel aga naistega Vilma viidatud mõttes tegemist oli , on kahtlane . Vilma vajab millegipärast seda juttu , et Reiterite legendiks muutunud truudust panna kahtluse alla kas või korraks , kas või lause tasandil , ja seda võimalust teadmatute või ka teadjate ees nautida . Üks halb asi oli tal veel küljes , alustab Vilma , ja tema ülesanne olevat siis küsida , missugune asi . Nii on võimalik pisutki omavahel sidusalt rääkida , on ta Vilmaga suheldes õppinud . Ta käis mööda küla juttu ajamas , ei püsinud kodus . Kui välitööd tehtud ja mina jäin loomi talitama , läks tema küla peale . Mis tema tegi ja kus tema oli , mina ei tea . Omakaitsega tema õiendas , aga saksa ajal võeti meie salved viljast niisama tühjaks kui teistelgi . Ta oli neil seal ju asjamees , torkan vahele . Seda ütlesin talle minagi , et ärme anna , aga tema ei kuulanud mind põrmugi . Ja hammastega oli teistel ka kallal , ja kui sa kommuniste sedasi puudutad , ei anta sulle midagi andeks . Mis ta veel tegi ? Nööpe treis . Eks need naised olnud kõik ta vanad pruudid , mis ta muidu treis . Talle meeldis kangesti juttu ajada . Ja laulda , nagu oma ristiemalt kuulsin . Ja-aah , laulis jah , aga kas just kogu aeg , mina ei mäleta . Tea , kas viisigi pidas . Tohoh ! Vahel on nii , et inimene ise arvab , et oskab seda ja teist kangesti teha , aga ... Aga kõigepealt tuleb teha oma ukseesine puhtaks , lõpetab Vilma südilt . Millisest ajalehest sa seda lugesid ? Vaata , sa räägid , et Kaarel tegi mulle pärast metsast väljatulekut abieluettepaneku . Kust sa selle jutu võtsid ? Seda pole olnud ! Kas sinul on kõik suhted olnud nii akuraat , et kellelgi pole midagi ütelda ? On tulnud kõiki ette , abielus ja vallalisi mehi , aga kas sa seda tunnistad ? Ei tunnista . Nii et kõigepealt pühi oma ukseesine puhtaks ja tule siis ütlema . Mis juttu sa ajad , küsinud tema jahmunult . Kust sa tuled selle peale , et minuga nõnda rääkida . Ma ei tulegi selle jutu peale , ma räägin , mis elus kõik võib ette tulla , ja sellepärast ei tohi keegi midagi ütelda , kui oma ukseesine puhas ei ole . Ma pole sinu meeste kohta midagi küsinud . Kassanäe , või pole küsinud ? Hõõrud neid metsas tehtud fotosid ilmast ilma ette . Ma ütlen sulle , et see foto , kus ma Kaarlil kaelast kinni hoian , on tehtud siis , kui ma olin täiesti purjus . Ei , purjus sa seal nüüd küll ei ole , vaielnud tema vastu . Olin küll . Mehed tõid tihti poodidest veine ja viina ja muid kalleid jooke , ja kui autotäied , ma ütlen sulle et autotäied , ega liialda põrmugi , sõdureid meid alatasa luuras , vajasime lõdvestust . Kuidas sa seda ei taipa ? Oled sa enda meelest pühak või ? Pole kunagi vintis olnud ? Näed , näed , oma ukseesine räämas , aga teist näägutama meister mis meister . Tegelikult peaks sind üsna samadel tingimustel metsa saatma , kui olime meie . Ehk tuleks sul siis aru pähe ja saaksid aru , mida inimesed läbi elavad , kui nad enam ei tea , kas nad inimesedki on . Enne , kui end eraldi varjasime , oli muidugi teisiti , aga suures grupis tuleb teha seda , mis teisedki . Aga isa neil piltidel pole ? Muidugi pole . Kui asi päris hulluks läks , oli tema juba surnud . Vilma on ühekorraga tüdinud ja vihane . Saad aru , ütleb ta , Meinhard oli seks ajaks juba surnud . Ja peale Kaarli polnud mul kedagi , kellele toetuda . Tahtsin grupist ära , aga end üles anda ka ei saanud : kõik punkrite asukohad oleks välja pekstud . Nii ma siis tasakesi nukerdasin , et lähme ära , lähme siit päris ära . Sügiseks sain teise niikaugele , et oli nõus . Ma ei oska ju metsas üksipäini kuskile minna . Ega need marjametsad olnud . Suured riigimetsad olid . Sügiseks oli enamik metsavendi tapetud , ütlen vahele , aga Vilma ei kuula . <arv>. aasta hilissügiseks oli Kaarel siiasaadetavate spioonide ootel , sekkusin nüüd minagi . Üks naljakas asi oli ka : see hävituspataljoni rühmakomandör ja Põltsamaa julgeolekuülem märkasid meid kuskil metsaveeres ja Kaarel märkas neid , vaatasime binoklitega üksteise poole . Hiljem ütles ülem mulle , et olid tahtnud meid lasta , aga vahemaa jäänud kaugeks ja meie pääsesime jällegi . Vilma naerab lahedalt ja mõnuga . Ta on enda meelest mu paika pannud , nõustuma vaielnud . Huvitav on Vilma monoloogi kuulata . Ilma Kaarlita poleks mina sealt küll eluga pääsenud , ütles Vilma , ja tema oli mõelnud , et nõnda see ju oligi , sest oma mehega metsast karistuseta välja tulla ei olnud Vilmal lootust . Ja lõpuks pääses tervest salgast puutumatuna ainult kaks : Vilma ja Kaarel . Ja nende naervad näod fotodel , mida võin sugulastele kinkimiseks kas või raamida . Vahel oli ta küsinud , kus Vilma ja Meinhard olid enne suurde salka minemist , enne Kaarliga kohtumist , ja siis oli Vilma põigelnud , et siin ja seal , ja ei kunagi midagi täpsemat . Siis oli Vilma leidnud päästva vormeli : Meil olid omad varjamise paigad ... See , mis kaks inimest omavahel tunnevad või räägivad , on nendevaheline asi ... Sa pead aru saama , et mehe ja naise vahelisi asju edasi ei räägita ... Ning tema oli hüüdnud - jälle hüüdnud ja hõiganud - , et ta ei üritagi mingeid intiimsusi välja pinnida , ta küsib ainult , kus nad end enne suurde metsavendade salka minekut varjasid . Ja Vilma oli just nagu küsimust kuulmata vastanud : Kõigepealt oli Meinhard mu mees . Mina sinu meeste järele ei küsi , jäta siis sinagi minu omad rahule . Meinhard oli mu isa ja kõik , mis tema elusse puutub , huvitab mind . Äkki saan nende teie varjamiskohtade kaudu mõne isa sugulasega tuttavaks . Meinhard oli minu mees , korranud Vilma rõhukalt , ja mis meie vahel oli , jääb igavesti meie vahele . Kuidas sa nii lihtsast asjast aru ei saa ? Ma räägin ju muust . Kuula mind ometi ! Sinu isa on hauas . Temast ei ole enam midagi rääkida . Mul on isa foto , oli ta väsinult ja ilma igasuguse mõtteta lõpuks ütelnud . Minul niisugust fotot ei ole , vastanud Vilma , ja kui ka oleks , mis ma sest fotost enam vahin . Meinhard on surnud ja pildi vahtimine teda ellu ei ärata . Kõik on möödas - kes kuhugi auku visatud , kes lolliks piinatud või vahetusse aetud - ja midagi muuta enam ei saa . Ja sa ei või sedagi rääkida , mis inimene tema oli . Harilik inimene oli , muud ma ei mäleta . Olin nii noor , kui mehele läksin . Ema ütles , et peab minema . Meie hooned olid ju kõik ära põletatud , kuskil oli vaja elada . Sõda käis , Meinhard tahtis keset sõda lapsi , palju lapsi tahtis tema . Sinugi varjamisega oli tegu , mis siis sündimata jäänutest rääkida . Ma olen mõelnud , et rohkem tööd teha üks inimene enam ei saa , kui mina seal Moorakülas tegin . Rohkem tõesti ei saa , ütleb Vilma ja hakkab haledalt nutma . Isa ... Sinu isa oli sõjas . Mina sellest rääkida ei oska . Sõda räägib enese eest . Küsi sõjalt oma isa järele , kui sa muidu ei saa . Minul ei ole sulle midagi ütelda . Sina oma vanemaid ei austa ja ka sinna ei saa ma midagi parata . Niisugune on minu elu . Sirelid õitsesid , Austria-Ungari keisririigist alates sirelid , ja ma teadsin , et kui ta kodustest puudest ja põõsastest alustab , jõuab ta lõpuks vähemalt Kesk-Euroopasse . See oli mul nii imelik kogeda , et ikka jõudis ta välja kuhugi mujale , et oma siinolemist esile tõsta . Siis selgus ka , et seitseteist aastat tagasi istutatud sirelihekk oli taimi tuues vahetusse läinud : sõber , kes pidi ostma harilikud , pea kõikides koduõuedes lillatavad sirelid , oli kogemata saanud ungari omad . Kas ungari sirelitel ja keisririigil oli üldse seost , ei huvitanud teda enam . Sõnake ungari tähendas rohkem . Sirelid õitsesid nagu küünlad , hekk on mul pügamata , ja nüüd on õues helelillatav sein , mis kange tuule käes voogas ja lainetas . Väljas oli täitsa torm , kuigi vihma ei sadanud . Elan mäe peal , sellepärast nõnda . Tuul puhub seintest ja minu kõrvadest läbi , tuul pühib umbkorgid lahti ! Ungari sirelid ei lõhna ka nõnda , õied on neljaharulised ja väiksemad . Kodukask , metsakask , harilik kask kasvab keset õue , sirelihekist seespool , istun kase all vahetevahel , vahin korstnasuitsu . Või lihtsalt pilvi , mis mäe otsast vaadates on veel kõrgemal , veel kaugemal , öisest täiskuust või tähtedest ma parem ei räägigi . Mida enam hetkesse süüvin , pärinemist jälgin - ja siis näib , nimelt näib , kujuteldav maastik tasane - , seda peadpööritamapanevam on sisselõige aegade kaugusse . Ei mäleta mina , kui kaugele meie ( tema ja mina ) enesekinnituses , et Austria-Ungari keisririik oli vaid viirastus , ja enesesüüdistuses , et me ei tundnud piisavalt oma esivanemaid , olime jõudnud , kui helises telefon . Telefonil oli kalduvus tuua halbu sõnumeid ja mulle tuli meelde üleeilne nädalatagune unenägu siinsamas , sellel mäel , kuhu meil oli õnnestunud isegi telefon hankida . Loobun siiski meie-vormelist , sest see pole meid kumbagi aidanud , ja räägin ikka ja endiselt segiläbi , kuigi ei tea miks ja kas nendel pöördumiste erinevustel on üldse mingit tähendust . Oma maakivist lauda <arv>. aastal ehitatud osas oli ta ühel ööl kohtunud isa esivanematega . Noore vanaisa ja vanaema oli ta tundnud fotode järgi ära , teiste näojoonte sarnasus näitas vaid sugulust . Ta oli täitsa juhuslikult hoone esiotsa ehitatud kolikambrisse sattunud - laudadest seinad ja põrand , riiuleil kaste ja kompse ja kes-teab-mida-veel ning keset ruumi söögilaud - , ta tundnud praeliha ja auravate kartulite lõhna , selle lõhna peale õieti tema-teada-muldpõranda ja kiviseintega ruumi üldse sisse astunud . Mitte keegi ei pannud mu ruumitulekut tähele , ma olin nähtamatu , kuigi seekord riides , ja seega kogu situatsioon enne seda ööd vaadatud unenägudest tuttav . Sellest hoolimata olin nii õnnelik , et ei leia kirjeldamiseks sõnu isegi praegu . Ta oli vanameeste halle vuntse ja väärikat olekut kui ilmaimet vahtinud , kuid hüüet - te olete võib-olla kogu aeg siin viibinud ja mina ei ole märganud midagi ! - ei olevat kuulnud neist keegi . MA SAIN ARU , ET UNI ON VAHEL . Minu uni on vahel ja ühest ajamõõtmest teise ei kosta ka seekord midagi . Seltskond lõpetas lõuna , pakkis asjad ( ? ) kokku ja kõik läksid tamme alla jäetud hobuvankrite juurde . Jooksin nende poole , kuis jõudsin , karjudes : te ei tohi sõnagi lausumata ära minna . Olen teid kogu elu otsinud . Jätke vähemalt aadress , kust võiksin teid leida . Vanaisa oli kontrollinud rakmeid , vanaema seadnud end keset vedruvankrit istuma . Nüüd , just nüüd nad lähevad ja mina ei kohta neid enam kunagi ! Ta oli hakanud jooksma värava poole - just nagu aegluubis ülikiiresti jooksma - ning pole majatrepist palju kaugemale jõudnudki . Ma kukkusin ja nii õnnetult , et vasak käsi jäi keha alla , käsi oli täitsa kahekorra keeratud . Aga ma olin südi , ma hakkasin paremaga end just nagu roomates värava poole vedama ja märkasin siis , et vaba käe sõrmed on murukamara üles kraapinud ja küünealused on täis verd ja mulda . Ma hüüdsin ja nemad ei kuulnud , sellest sain aru , et minu hääl ei kostnud nendeni , kuigi mina kuulsin neid hästi . Hobuste higi ja rakmete lõhna tundsin , ja sõitma hakkavate vankrite käginat . Nad sõitsid sammu , mägi on kõrge , kaelatrikk olnuks lahkuda traavides . Kui telefon helises , tulnud tal unenägu nii selgesti meelde , nagu jätkuks too uni lõpuks ka ilmsi . Aga ei jätkunud . Teiselt poolt - kõnetraadi teisest otsast - küsinud Harry-Ott Trabandi mehiseks timmitud hääl , kas tema on tema , ja siin olnud võimalik ainult jaatavalt vastata . Trabant oli talle kohe esimeses lauses teatanud , et Kaarli suhtes on teil õigus . Mees saadeti KGB poolt metsa sihikuga , nagu te millalgi ütlesite . Ja kohe oli neile ka selge , et Kolgal tapetud mees on teie isa . Ma sain Kaarel Kolgametsalt imeliku kirja , oli mees pärast pausi ütelnud . Olete muidugi kuulnud ? Ei ole . Mina küll ei usu , et ta maa all elas , oli seletanud edasi Trabant , kellele ta võlgnes metsavendade fotod , Kaarel Kolgametsa mälestused , ligipääsu arhiivile . Nii- või teistsugused telefonivaidlused agendi üle , kelle hüüdnimi oli Mutt . Temal ( minul ) oli selle Muti algnime suhtes tekkinud kahtlusi ja ta oli Trabandiga neid millalgi jaganud . Aga et Trabant viitas tookord Asta Saarele kui agendile , polnud nad Muti-teemat enam puutunud . Tõsi , ta ise oli tuntud ja teada metsavendade uurijaga Mutist millalgi rääkinud ning too uurija oli hüüdnud : ega te ometi Krotti ei mõtle ( mutt on vene keeli ju krot ) , ma olen mitu aastat sellenimelist mõrvaragenti jahtinud , meie kandis tegutses tema ju ka ! Jah , ikka seda maa all elavat looma on mõeldud ka siitkandi Mutiga , oli ta vastanud , aga mis tema maapealne elunimi oli või on , seda ei oska ma ütelda . Ja nüüd tuletab Trabant ise maa all elamist meelde ! Tal oli peas korraga lühis tekkinud : Kaarel kirjeldab mälestustes üht oma viimastest ja just maa alla ehitatud punkritest , kuhu mahtus vaid roomates sisse , ja Agatha öelnud , et tema ikka aitas Kaarlit nende mälestuste kirjutamise juures ka . Et Jumalaga vahekorrad sirgeks saada , peab ülestunnistuses tsutike ka tõtt sees olema - Jumal räägib meiega võrdpiltides ja inimene räägib temaga nõndasama - , aga SIIS polevat ta põrmugi mõistnud , mida tahab Agatha selle lausega ütelda . Agatha oli ainult naernud tookord kavalasti ja vaadanud teda kui eelajaloolist last , igavest last , kes iial täiskasvanuks ei saa . Trabandile ei öelnud ta aga Kaarli maa all elamise kohta midagi . Harry-Ott Trabant on endale ise vastanud , mõelnud ta möödaminnes ja oma ükskõiksust nagu imekski pannes . Ma kohtasin naist , kes siia saadetud spioonidel , õigem oleks vist küll öelda , et KGB agentidel , kes spioone mängisid , juukseid lõikas . Lõikas neil ja metsavendadel ühekorraga , oli ta hoopis ütelnud . Ah te olete siis nii kaugele juba jõudnud , vastanud Trabant , nagu oleks ta tähelepanu juhtinud täiesti enesestmõistetavale asjale . See pidi hea juuksur olema , töö on fotodeltki näha . Jah , kuklad kõik kenasti paljad , nagu oleks juuksur näinud tänast moodi ette . Kuidas teie ema tervis on , oli mees seepeale küsinud . Ei tea . Ei ole kuulnud , et temaga midagi iseäralikku oleks juhtunud . Siis oli vestlusse tekkinud paus ja läbi telefoni kostnud , kuidas Trabant - või kes ? - arvutiklahve sõrmitseb . Te olete muidugi kuulnud , et mõrvaragent Paulovi asi on jõudnud Riigikohtusse ? Olen küll . Siis olid nad taas mõnda aega vaikinud . Ma siin mõtlesin , et mis teie arvate , kui annaksime ka teie emale ristikese ? Metsas ta ikkagi oli ja Kaarel on neid autasusid saanud ju hulgi . Saanud hulgi , saanud hulgi , saanudki hulgi , oli tal kõrvus kumisenud otsekui kaja . Ja veel oli ta mõelnud , et on ligilähedast situatsiooni mingis julgeoleku protokollis märganud . Aga kus , see ei tulnudki meelde . Miks te seda minu käest küsite , oli ta vastanud , tajudes üllatusega pooleks , et see täiesti jahe ning rahulik hääl kuulub tõepoolest talle . Aitäh , oli Trabant teinud pisut nagu pinevile tõusnud tooniga häält , ja pärast rõhutatult viisakat hüvastijättu katkestasid nad kõne peaaegu ühekorraga . Siis oli ta äkki püsti tõusnud - kes-teab-kust väljailmunud külaliste keskel laua ääres püsti tõusnud , nagu kavatseks kõnet pidada - ning rääkinud kaua Sinimägedest , Tartu ja Emajõe lahingust . Ta oli Neuhammeri laagri nime vihaselt hüüdnud ja veel paljusid teisi paiku nende meeste mälestustest , kellega isal oli olnud üks sõjatee . Ta oli Eesti Vabariigist rääkinud , tuhandetest hukkunud eludest , Baltikumist ja sõnadest , mis Eestimaast üle on käinud , ning jõudnud lõpuks Kolgani välja . Tuul oli vakatanud ja kuu paistnud maja avatud uksest sisse kui hiiglasuur taldrik . Ta oli seisnud üksi oma maamaja köögis , laual põlenud küünal ja ühtegi inimest polnud näha .