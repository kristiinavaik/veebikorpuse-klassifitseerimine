kirjak	ilu_raudam.tasak.ela	Minal on eesti keeles <arv> käänet , eesti keel on rikas keel : temas selgub praktilises tarbimises kõige ilmekamalt tolle mina maniakaalsus . Proovige : mina , mina , mina ... Ning kõige lõpuks kaks viimast , nutune ilmaütlev ning iiveldust tekitav ( sest g koht on kurgu põhjas ) kaasaütlev : minata , minaga . Mulle meenub sõbra räägitud lugu . Kord käskis õpetaja Jukul ( kellel juhtus olema sama nimi , mis anekdoodis ) püsti tõusta ja käänata sõna " sepp " . Juku tõusis püsti , ütles , mida teadis . " Mina sepp , sina sepp , tema sepp ... " " Istu , kaks ! " , ei lasknud õpetaja Jukut lõpetada . Kõik käis kähku , langes hinne ja langes Juku , klass polnud veel jõudnud naermagi hakata . Juku tehti lolliks , ta võis seda ka olla . Kuid mitte minu jaoks : Juku kõneakt paljastas nii inimloomu tühisuse kui keele olemuse . Ka minul on alati olnud raskusi eristamaks käänamist pööramisest . Miks on käänamine just käänamine ? Miks ei võiks olla vastupidi ? Samuti ei tee ma hästi poolte vahet , ma pean enne natuke mõtlema , kui tean , et vasak on vasak ja parem parem ; ei ole nii , nagu ma lapsena ette kujutasin , et kui ma hommikul õue lähen ja näen keldri kõrval vahtrapuud , siis jääb ta sinna - paremale - ka siis , kui ma linnast tagasi tulen . Põhimõtteliselt on võimalik ju ka selline lapsik nominalism , kuigi siis tekiks vast suuri raskusi meelde jätmisega : peale vahtra saab mu elus olema ikka uusi ja uusi asju , kohti ja inimesi , kelle koha ruumis ma endasse pean talletama . Kuid mul on siiani selgelt meeles , kummal pool minust asus minu esimene armastus , kui ma esimest korda taipasin , et olen temast kõrvuni sisse võetud . Ja oleks siis , et ainult esimene ! Lühidalt öeldes on mul alati olnud raskusi ruumi tajumisega , kuid rohkemgi veel ajaga . Kuivõrd ma ei mäleta , millal miski toimus , siis ütlen iga kord , kui rääkima peab , igaks juhuks : " Ah , see oli siis , kui olin viieteist aastane ! " Sellesse aega on koondunud kõik , mis minuga eales on juhtunud , peaaegu võiksin öelda , et abiellusin viieteist aastaselt ja ega ma palju ei eksiks . Sõnaga , mina olen Juku ja jään Jukuks küllap elu lõpuni . Ning mul on hea meel , et minust nii palju räägitakse : anekdootides ja muidulugudes ; ise ei saaks ma sellega nii hästi hakkama . Mulle tundub , et olen naljakas : nii ütlevad nii need , kes mind lähemalt tunnevad kui need , kes mind ainult kaugelt on näinud . Pruugib mul nende vaatevälja sattuda , kui märkan naeratust . Inimestele meenub Juku , pardikõnnakuga Chaplin või kloun Karandaš , kes suutis nutta nii , et pani naerma : mitte pisar pisara haaval , vaid jämedate jugadena ! Kuid ka keel on selline . Oleks ju uhke öelda : ma olen iseenda suu ja keel . Natuke see nii ongi . Ja ei kehti ainult minu , vaid kõikide , ka nende puhul , kes keelest kaugel seisavad : korstnapühkijad , akvalangistid , piletikontrollid ... Pole vist raske ära arvata , mis ma nüüd ütlen . ( ? ) Mulle meeldiks , kui oleks üks asi , mis ei tunnistaks ei aega ega ruumi ( riimides : aeda ) . See asi , see soe sai , on minu jaoks kirjandus , teda tahaksin säästa muutustest , sasimisest ja räsimistest , mida iga aeg paratamatult endaga kaasa toob . Ta võiks olla , minu jaoks ongi söödav . Või lõhnav nagu veiniplekine , koogipurune käsikiri . Ma saan haiget , kui kirjandusele haiget tehakse . Mõnel korral olen siis üles karanud ja kirjutanud artikli : päästva , kaitsva . Kuid tänu sellele olen kohe sattunud aega : inimesed tulevad vastu , ei naera või naerata nagu tavaliselt , vaid ütlevad : noh , hästi tegid , panid ära ... Siis hakkab mul jube . Hea meelega kriipsiksin käsikirjas maha kõik viited ajale : kuupäevad , aastaarvud ja nimed . Nimi ehmatab mind , on nagu koll , keda tema loomupärase tegevuse , kollitamise eest karistatakse . Kuid ma ei saa seda teha , tahes-tahtmata tuleb tunnistada , et sugugi mitte kõik raamatud või nende tõlked pole mulle olnud meele järgi . Kirjastustest rääkimata . Kirjastused on kollide kodud ; kolle kodustatakse kirjastustes , võõrutades neid sellest , mis nad tegema peaksid . Veel üks soov on mul , üsna lihtsake . Tahaksin - väga ! väga ! - et neid arvustusi ( aia- ja ajaauke ) lugedes selguks see , miks on kirjandus mulle nii oluline . Eluline . Miks just kirjandus ja mitte näiteks tsirkus , kõrgem klounaaz , millega kirjandusel ju nii palju ühisjooni ? Tahaksin , et pikapeale selguks see , millest mul endal aimu pole . Jan Blomstedt . Kosmopoeetika . Tõlkinud Joel Sang ja Kajar Pruul . Vagabund . <arv> lk. ) Kõik viga , kõik paks , kõik paha see olevat aja sees . Inimesed ju paha ei taha - aeg olevat haige mees . Juhan Liiv Huvitav , huvitav , mõtlesin , kui olin lugenud " Kosmopoeetika " sõjakat avapeatükki " Mula " , kus öeldakse : " Mulle meeldib mula . Seepärast on /on/ mul eriline põhjus tunda huvi sanskriti püha silbi om vastu . Tal on oma koht india meditatsioonis . Silpi korrutatakse , kuni see kaotab igasuguse tähenduse ja viib transsi , püha mula sfääri , kus aeg ja ego ei tähenda enam midagi . " ( lk.<arv> ) Mõtlesin , et võiks oma arvustust alustada nii : Jan Blomstedti esseed on jama , jama aga on sõna , mida kasutab oma igapäevarituaalides üks äsja avastatud , kuid tundmatuks jääda sooviv soome-ugri ürg-hõim . See hõim ei taju enam sõnade tähendusi , kõik sõnad , isegi süütud side-sõnad viivad selle esindajad pikema kordamisetagi transsi , vaid mõned tihkemad liit- ja võõrsõnad on veel jäänud , kuid nendegi tähendus kaob koosmöögimise tagajärjel varsti . Kui Charles Bovary kübar ja Hemingway " tühjad " dialoogid on mula , sest esimesel pole tegelikkuses vastet , st sellist kübarat pole võimalik reaalsena ette kujutada , veel vähem pähe panna ( lk <arv> ) , teine aga on nonsenss , sest armastajate keel romaanis " Hüvasti , relvad " on " " väsinud itaalia keel " " ( lk.<arv> ) , siis miks ei võiks kõik see ka samahästi " jama " , " pask " , " sitt " või midagi samaväärselt " mõttetut " olla . Ning sellel , kas selline häbelik või häbematu suguharu tegelikult ka olemas on , pole mingit tähtsust . Mis pärast niisugust sissejuhatavat soojendust järgneda võiks ? Ehk esitatakse mulle midagi enneolematut ? Midagi sellist , mis mu seniseid mõtlemisharjumusi ning tõsiseid tähendusotsinguid alustugedeni raputaks , mind minu usus pööraks ja teiseks teeks ? Kuid võta näpust - mõttest - , mitte midagi sellist ! Otse vastupidi , kõik järgev oli kirjutatud mulle sümpaatse inimtüübi poolt . Põhjani , ikka põhjani ! Kuigi , kes võiks öelda , kus on Flauberti põhi ? Või Nabokovi ? Lowry ? Conradi ? Manni ? Berlini ? Gombrowiczi ? Proovima peab ! Pea ees , kuid mõttekalt , neelukohti ja madalikke vältides . Uurides , huvi tundes - usun neid sõnu Blomstedti lemmikuiks . Ning ime küll , neis esseedes kaob ninaka tänavapoisi mulje täiesti . Mitte midagi ei halvustata , isegi " samastuvat " lugejat mitte . Lektori sümpaatia kuulub küll teisele lugejatüübile , keda võiks kutsuda huvitujaks , eemalt vaatlejaks , asjadesse mitte sekkujaks . Nõnda saab paremini vaadata Soomet ning ka olla soomlane . Ei mingit kahtlust - just nii on õige , vaid nii see olla saabki , eestlase kohta käib see niisamuti , eriti praegu , kui lihtsalt olla on vaata et raskem kui mitte olla . Kuid kas huvi saab olla suurem kui armastus ? Küsimus ise , eriti aga vastus sellele lõhnab suitsidaalselt . Tark inimene jätab sellele vastamata . Ka Blomstedt . Muuseas , Blomstedti tarkus pole selline , mis lugejas alaväärsuskompleksi tekitab . Kõik on loomulik , subtiilne , liigse lärmi ja sensatsioonitaotluseta . Lugedes unustad , et pole ise lugenud . Oleks lugemine taju , üks inimese meeli nagu haistmine , siis võiks öelda - lugemine , loe ! Kuid lugemise teeb lugemiseks mitte lugemine , vaid loomine . Nõnda siis oleks õige - lugemine , loo ! Nüüd on muidugi oht pateetiliseks muutuda , kuid olgu peale - pigem lapsemeelne heroilisus kui tark teesklus . Oma kirjanike vaatlusis on Blomstedt kiiduväärselt partikulaarne . Ta näeb pisikest , väikest . " Taolises võimes huvituda väikestest , kaduvväikestest asjadest veel hetk enne lömastumist vastu tõeluse kõva pinda on vaevalt midagi halvakspandavat ; vähemgi teeb meid osalised huviväärses kosmoses , maailmakodanikud sõna parimas mõttes , kui väljenduda armastuse keeles . " ( lk.<arv> ) Kas pole see ilusti öeldud ? Natuke nukralt , natuke uhkeltki ? Peategelased on sageli igavamad kõrvategelastest , sest nad on nii läbiseletatud ning motiivikarkudega varustatud , sestap Blomstedti huvi selle vastu , mis mujal , kõrval , marginaalias . Äärealas on ka see , et Flaubert tundis oma " Bovary " kirjutamise ajal mitte ainult naiseks olemise tunnet ja rõhuvat raskust , mida stiili kallal nokerdamine põhjustas , vaid ka ehtsat rõõmu , mis paraku nii tal endal ( ehhki võiks päevikud igaks juhuks üle lugeda , äkki leiab sealt ka rõõmumärke ? ) kui tuhandetel tagantjärgi lugejatel märkamata jäi . No miks peaks üks lause või paar populaarseks upitatud mõttetera kedagi elu lõpuni iseloomustama ? Tegelikult on see põlvkonna - ja aja - küsimus . Derrida tegi - luges - teksti elusaks . Seal , kus varem kuiv muld , pulbitses nüüd äkki elu . Ning kui Hegeli triaadidest muidu lahti ei saanud , siis tuli talle neljas külg külge pookida . Näidata , et ainumõtlemine pole võimalik . Või on kahjulik . Loojat ennast ahistav . Jäljendajatest rääkimata . Ehkki nemad küll valu ei tunne . Vast ainult lõbu , sest ainult lõbu - lõbu lõbu pärast - toodab tühisust . Teksti saab küll maitsta , kuid maitstes võib ka keelde hammustada . Lugemine on keel ja keelest tuleb - tilgub - verd . Too vere-tunne on moodsas lugemises ja lugejas ( keda pole olemas , kes on abstraktsioon ) moodsal ajal peaaegu kaotsi läinud . Verd - valu - kardetakse . Uus kirjandus - milline ? - peaks inimesi uuesti tundma õpetama . Või õigemini - tundmist mitte kartma ja aega rohkem usaldama . Usaldusväärne aeg , see ongi see , millest meil puudu on . Aeg iseendast on küll rõõmus ( ma mõtlen mõtte-aega , mitte kellatiksu ) , kuid aeg , milles me elame ning mis veel tähtsam - sureme , on muutunud meie vaenlaseks . Moodne filosoofia on teinud surma-ajaga sama , mis Ameerika demokraatia surmaga . Ta on kiskunud aja tükkideks , teda pilanud ja pilastanud , üritades teda nii olematuks muuta . Ta on öelnud ( tsiteerin ) : " Siduge aeg sõnaga , köitke ta esimese ettejuhtuva sõna külge . Olge selles sidumises võimalikult vabad , olge nagu kirjanikudki . Filosoofia ja kirjanduse vahel pole mingit vahet , sest kumbki ei otsi tõde , mõlemad ainult räägivad ning mida kiiremini ja kergemalt nad seda teevad , seda parem , seda suurem aplaus neilt , kes kuulama juhtuvad . " Blomstedti sõnade järgi ( tsitaat on oma täpsuses ebatäpne , sest järgnevates esseedes muutub esseisti nägu - mask ? - täiesti ) : " Keegi peale idioodi ei talu aega kui sellist , loomata temas tähendusi , jaotusi , vaheldust , meloodiat , põgenemisteid , ehitamata kellaajaga võistu inimlikku aega , kus teadvus saab täita oma kohalolu ja põgenemise kaksikrolli . " ( lk.<arv> ) See on küll õige , aega taluda - usaldada - on raske , kuid on vaks vahet , kas me täidame selle mula või jamaga või ütleme kuu või aasta möödudes : " See aeg on möödunud sisukalt . Ma olen öelnud <arv> ( kui kuu ) või <arv> ( kui aasta ) sõna , mil on minu arvates mingi väärtus , teisisõnu sisu . " Ma arvan , et inimene peab õppima olema uuesti inimene ning sellepärast on tähtis , et ta õpiks jälle taluma aega kui sellist , st surma , olemata seejuures idioot . Alistumine ajale ei pruugi tähendada teenri või orja seisusse langemist , vähe usutav , et ükski sajandilõpu inimene seda enam teeks või tahteski teha oskaks . Jan Blomstedti sugused lõpetavad tavaliselt halvasti - kirjanikena . See paistab ka esseedest eemale-kaugele välja . Võtke või " Mõistus või hullumeelsus " ( lk.<arv> - <arv> ) Suurepärane novell , ajast veel pealegi . Üldiselt muidugi ajaga see häda ongi , et need , kes sellega tegelevad , filosoofid ja esseistid , ei suuda ega tahagi teda tajutavaks - nähtavaks , kuuldavaks , kombitavaks , haistitavaks - teha . Ajale vuntse joonistada ja genitaale konstrueerida oskab ainult kirjanik . Filosoofist tänapäeval saab varem või hiljem kirjanik . Kui kirjandus/tekst on kõik , siis rohkem saab olla ainult ise kirjutamine . Ütleks veel midagi ? Lõpetuseks ? Lõpu lõpuks ? Muidugi on suurem osa kirjutatust mula/jama . Ehki teisiti öeldult - keskpärasest lugejast on saanud keskpärane kirjanik . Seda juhtub meil ja maailmas liiga tihti , et selle üle mitte pahandada . Eriti kui selleks soodne võimalus antud . Nagu praegu . Kirjutad kriitikat , aga ütled ka ennast . Anthony Burgess . Ühe käe plaks . Tõlkinud Urve Hanko . Eesti Raamat.<arv> lk. " Ühe käe plaks " pole Anthony Burgessile eriti iseloomulik ning kui asi sellega piirduks , jääks lugejale inglise ühest huvitavamast kirjanikust veidi väär ettekujutus . Kuid nii on olnud varemgi , et kirjastused otsitavad kõigepealt välja tuntud nime , siis aga mõne selle " nime " kirjutatud raamatu , kus oleks sees olgu või üksainus , mis sest , et teose seisukohalt tähtsusetu mõrv või voodistseen , parem muidugi kui mõlemad . Sellise naiivse strateegiaga üritatakse liimile tõmmata erootika ja mõrvalembelist Lugejat ( otsesõnu sellist pealkirjagi kandev raamat on juba ilmavalgust näinud : Willem Elsschoti " Liimilevõtmine " , kirjastus " Varrak " ) . Arvatavasti ei osata aimatagi , et nii peletatakse eemale nõudlikumad lugejad , keda kindlasti nii vähe polegi . ( Muuseas , kui suur on õieti see müstiline " vähe " ? On neid sada , kakssada , tuhat või sada tuhat , kui suur on nende ostuvõime ja millist kirjandust nad eelistaksid ? ) Nii jääks Anthony Burgessi " Ühe käe plaks " tõesti eesti õhku kurvalt kõlama , kui ei teaks , et sellele järgnevad loodetavasti üsna varsti Burgessit , aga ka kirjandusprotsessi kui tervikut märksa paremini iseloomustavamad teosed , näiteks " Clockwork Orange " . Tõlkijale on see keelemänguline teos tõeline pähkel , juba ette tänulik lugeja jääb huviga tulemust ootama ! Muidugi pole ka " Ühe käe plaks " mingi tühine soperdis . Ning loomulikult ei räägita seal sellest , millest justkui juttu on : ühest Howardi nimelisest mehest , kel on fotograafiline mälu , mille abil ta kirjanduslikel mäluviktoriinidel , hiljem aga hipodroomil endale ja oma armsale naisukesele Janetile ( kelle jutustatud kogu lugu justkui on ) pataka raha kokku ajab , et siis ... ja siin ootab " mõrvaloo " lugejat puänt , mis aga teda ennastki hanitab , sest mitte see pole tähtis ( nagu väljaande tagakaanel uljastele pereemadele peibutiseks seisab : " Kui su köögipõrandal lebab laip ja see on su oma mees ... " ) , vaid see , et sedaviisi on kõik loo käigus mehhaaniliselt esile manatud mineviku suurkujud , Swiftid , Pope'id , Shakespeare'id ja teised oma kättemaksu teostanud . Piinav süütunne mineviku suurkujude ees , kelle arvel ta on rikastunud , sunnib Howardit osa rahast annetama tühisele grafomaanile Redile , kelle osa romaani käigus pidevalt ( ja ootuspäraselt ) aiva kasvab . Piibellik-katoliiklikust pärispatust johtuv süü ja inimese isiklik vastutus maailma ja iseenda ees ongi Burgessi loomingu üks põhiteemasid , mille juurde ta ühel või teisel viisil , ühes või teises vormis ikka ja jälle tagasi pöördub . Burgess sündis <arv>. aastal , mõni tund - minut ? sekund ? - pärast on surma . Ning juba järgmisel päeval ilmunud järelhüüetest kostis läbi kahtlus - kas oleme seda meest ikka õigesti hinnanud ? Sest Burgess jäi elu lõpuni outsideriks , talle ei antud ühtegi kodumaist auhinda ( " Inglased ei ole kunsti armastav rahvas , kirjandus teda ei huvita . Mul on prantslaste maitsesse rohkem usku , nemad andsid mulle auhinna parima välismaise romaani " Maised jõud " eest " ) , kuulsaks tegi ta ameerika filmirezissöör Stanley Kubrick , kes võttis üles tema romaani " Clockwork Orange " ( " Minul oli vägivald tagaplaanil , Kubrick aga muud ei näidanudki . Mulle see film ei meeldi , kuid ta jälitab mind , USAs on minust tehtud vägivalla ristiisa , muust nad teada ei tahagi . Itaaliast pidin koos perekonnaga lahkuma , sest itaallased arvasid , et olen rikas , kuulus ja julm . Hakkasin kartma , et minu poeg võidakse pantvangiks võtta , sellepärast sõitsin Monacosse , seal ei tunta ei poleemikat ega vägivalda . " ) Kirjutab Auberon Waugh : " Burgessil oli varuks originaalne mõtteviis , suurepärane intellekt ja hea kujutlusvõime ning tema kena iseloom päästis ta alati pompöössusest . Pole miski ime , et poliitilised institutsioonid ta maha vaikisid . " Õnneks ei võtnud Burgess ennast oma elu-ajal üleliia tõsiselt . Talle olid tähtsad suuremad asjad kui isiklik heaolu - hea ja kuri , inimkond , usk . Usutunnistuse järgi oli Burgess katoliiklane ning jäi selleks elu lõpuni , ehhki kaalus vahepeal tõsiselt veel rangemalt reeglistatud elukorralduse vastuvõtmist - islamit . Usus leidis ta endale ka truu kaaslase ja kaasmõtleja , keda ta vist küll kordagi elusana kohanud polnud , kuid keda ta oma esseedes ikka ja jälle ellu äratas , küsimaks ja vastamaks noidsamu küsimusi , mida ta endale alatasa esitas . Joyce , James Joyce oli tema nimi . Joyce'i kohta on Burgess kirjutanud kaks raamatut : " ReJoyce " ja " Lühem Finnegans Wake " . Burgess kirjutab Joyce'st nii suure sisseelamisega , nagu oleks ta ise Joyce : samamoodi väljatõugatu , oma kodumaa ja usuga pidevalt pahuksis olev . Burgessi nagu ka Joyce'i looming rajaneb tundlikul , tegelast või teose tegevuskeskkonda peegeldaval keelemängul . Mitte kunagi pole see mäng kuiv , pelgalt kuulmisel põhinev . Burgessi raamatuis on ta tegelane , kes paneb lõhnama lõunalauad , daamide buduaarid , aga ka prügikastid ja verised sidemed , eelistades sageli just madalat ja maist , seest ja sisest , mõjudes nõnda emeetikumina kõrgelt haritud esteetilisele maitsele . Liha oli kirjaniku eelissõna , seda ülistas tema vaim . Virginia Woolfile , kes pidas Joyce'i " Ulyssest " rõvedaks , tulnuks vast kasuks , kui mõni tume tüüp teda mõnel Manchesteri pimedal alleel vägistada püüdnuks , arvas A.B.. Burgess oli helilooja , professionaalne muusik , kes ka oma romaane nagu heliteoseid üles ehitas , püüdes rääkida korraga kahte keelt , muusika ja kirjanduse oma . Nii on tema <arv>. aastal kirjutatud " Napoleoni sümfoonia " Beethoveni " Eroica " belletristlik taasesitus . Ka " Mozartist " , mis kujutab endast segu ooperist , filmist , romaanist ja esseest on sarnaselt üles ehitatud . Beethoveni fän on ka " Clockwork Orange'i " programeeritud punkar Aleck . Nagu öeldud , seisab eesti lugejale kohtumine temaga veel ees . Kuid Burgess on kirjutanud ka " päris " muusikat - heliteoseid , millest paljud seotud kirjandusega , minevikuga . Burgess oli õnnelik . <arv> aastaselt avastati tal ajukasvaja ning öeldi , et tal on jäänud aasta elada . Et perel pärast tema surma midagi võtta oleks , kirjutas Burgess kiiresti kolm romaani ( " Malaia triloogia " ) . Diagnoos ei läinud täppi , Burgess elas veel tervelt <arv> aastat , ja sugugi mitte elujõuetu , vaevu elus püsiva invaliidina , vaid viljaka kirjanikuna , kelle kontosse kuulub viiskümmend romaani , hulga filmistsenaariume , esseid , tõlkeid , keelekäsitlusi ja mustmiljon arvustust ning poleemilist ajaleheartiklit . Ta oli tõeliselt viljakas , sest - " viljakus on surma vastand . " Ta sai hakkama sellega , millega teised kirjanikud tavaliselt hakkama ei saa - jõudis valmis kirjutada oma kaheosalise , ülimalt põneva autobiograafia ( " Väike Wilson ja suur Jumal " , <arv> ; " Sinu aeg on olnud " , <arv> ) . Pooleli ei jäänud midagi , täpselt surma-aastal , <arv> , ilmub Burgessi viimane romaan , Christopher Marlowe' elu käsitlev ning elu kui sellist ülistav romaan " Surnud mees Deptfordis . " Ühes oma essees ( " Joseph Kell , V.S. Naipaul ja mina " ) ütleb Burgess tähendusrikkad sõnad : " Alati on oht nautida iseenda raevu või pisaraid ... Minu lootusetuse pisarad kinnistuvad kolmele kujundile . Üks neist on nuuksudes kooli jooksev iksjalgadega poiss , sokid alla vajumas , rihmadega ranits seljast pudenemas , ta nutab , sest teab , et saab koolis hilinemise eest karistatud . Kes see poiss on ? Võibolla ma ise . Teisest olen ma kuskilt kuulnud . See on öökull , kes haledalt hüüatab , sest tema munad on purustatud , mingi roomaja on munakoored nagu paberi õhukeseks närinud . Kolmandat nägin Kota Bharus : suur põrnikas lamas surnuna teel , tema seljal oli vaenlase eemale peletamiseks mõeldud maski kujutis . Coventry Patmore'il on luuletus leseks jäänud isast , kes lööb oma poega ja saadab ta voodisse , siis hakkab aga oma tegu kahetsema , läheb poja tuppa ja näeb voodis magavat poega , põsed veel nutust niisked , ja hakkab ka ise nutma , sest poeg on oma mängukannid voodi kõrvale lauale ladunud - " seal nad rivis seisavad , murest murtud südant lohutavad " . Põgusast kaosest loob poeg korra ! Seda luuletust lugedes ma nutan . Ma nutan iga korraloomise ning elu säilitamise katse peale asjade kaosest . " Nende sõnadega sobib lõpetada . Aga ka alustada . Alustada ilmtingimata . Ingmar Bergman . Pildid . Tõlkinud Ülev Aaloe . Eesti Raamat . <arv> lk. Loojad jagunevad laias laastus kolmeks : need , kel on olnud õnnelik lapsepõlv ning kes sealt endale ainest ammutavad ( loomulikult mitte lausõnnelikku ) ; need , kel on olnud õnnetu lapsepõlv ning kes sealt endale ainest ammutavad ( loomulikult mitte lausõnnetut ) ; ning need , kes väidavad end üldse mitte mingit lapsepõlve omavat ning sooviksid unustada sellegi vähese , mis neile mõnikord kas unes või ilmsi meenub , pannes neid pahameeles kuklakarvu turritama . Nood viimased on kindla peale andetud , neid võib ära tunda nende külmas manerismis , tahtmises olla kellegi moodi , seda ise samal ajal varjata püüdes . Esimeste ja teiste vahel enamasti suurt vahet pole . Ingmar Bergman kuulub teist tüüpi loojate hulka , tema meenutustes lapsepõlvest korduvad sellised sõnad nagu " hirm " ja " karistus " . Või kui neid sõnu ka otse välja ei öelda , siis säiluvad nad rääkimistonaalsuses . Lausa legendaarseks on muutunud tema parimal juhul vastuoluline vahekord kirikuõpetajast isaga , mis vanemas eas leebus ning vastastikuse mõistmise ja andeksandmiseni jõudis . " Piltides " esitatakse selle kohta liigutav stseen , kuidas Bergmani vana isa , kelle ta võttepaikade otsingul endaga kaasa on võtnud , sööstab ühe väikese maakoha kirikus appi võhivõõrale pastorile , kes on külmetunud ega tule teenistuse andmisega omal jõul kuidagimoodi toime . " Isa hakkas end pingilt püsti ajama , ta oli ärritatud . Ma pean selle tüübiga rääkima . Lase mind mööda . Ta sai pingist välja ja lonkas raskelt kepile toetudes käärkambrisse . Seal toimus lühike , kuid tuline sõnavahetus . ... Teise salmi lõppedes astus isa kepile toetudes sisse , valge missarüü seljas . Kui laul vaibus , pöördus ta meie poole ja rääkis meile oma rahuliku selge häälega : Püha , püha , püha on Jumal Seebaot . Kogu maa on tema hiilgust täis . Mina omakorda leidsin lõpu " Armulaualistele " ja kodifitseeringu reeglile , mida olen alati järginud ja järgin ka edaspidi : Juhtugu mis tahes , sa pead pidama oma jumalateenistuse . " ( lk.<arv> - <arv> ) " Pilte " lugedes meenus mulle üks mu kunagine tuttav , kunstnik , kes pani kirja kõik oma emotsioonid , mis teda pildi tegemisel olid vallanud . Nõnda lootis ta jäädvustada teose sünniloo , valgustada varjatud seoseid psüühe ja pildi vahel . Ta ise oli oma ettevõtmisest sisse võetud ning näitas mulle meelsasti ruudulisse kaustikusse tehtud sissekandeid . Ootasin põnevusega , kuid pidin juba esimeste ridade järel pettuma . Päevikus valitses totaalne igavus ! Sellega võinuks veel leppida , sest " sünd " võib olla ja vist ongi halli värvi . Mis mulle aga meelehärmi valmistas , oli see , et ma ei saanud mitte midagi teada . Ei pildist ega kunstnikust endast , ehkki ta paberi peal pea igas lauses olemas oli . Ka oli mul raske hiljem vaadata pilti , mille sünnilugu ma juskui teadma pidin . Ingmar Bergmani " Pildid " sisaldab endas suurel hulgal taolist " kunstnikumaterjali " . Ei kujuta endale hästi ette , kuidas selline raamat saab olla kanooniline , nagu tõlkija järelsõnas mainib . Mida on sellest õppida rootsi , eesti või kogu maailma filmitudengitel ? Vast ainult üht - kuidas olla Ingmar Bergman . Nagu mulle tundub , ei suuda Bergman olla keegi muu kui Bergman ; kunstnik kui enda loodud pildi ohver . Jörn Donner on selle asja kohta kõige täpsemalt öelnud : " Mille järel nad kõik jahivad , on Ingmar Bergmani hing , tema nägu , kuid nad unustavad täiesti selle näo , mis on tema filmides . " Paraku on ka Bergman ise selles süüdi . Nagu debütandist filmitegijat , noort kriitikut , kes kõike teada tahab , paelub ja lummab ka teda tema enda lihalik hing ning verelik nägu . Poleks " Pilte " või teisi sellesarnaseid " pihtimuslikke " raamatuid , oleks pilt kunstnikust palju tõesem . Lapsena , noore mehena , raugana ; hüsteerikuna , hella armastajana , ühiskonnast pagendatuna , kriitikute poolt valesti mõistetuna , kunsti kui sellist ebaoluliseks ja väljasurevaks pidajana , jne , jne , jne. Kõigest sellest ja veel paljustki muust saab palju parema , täpsema ja valusama ettekujutuse vaadates Bergmani filme või lugedes tema filmistsenaariume . Sest see , mis on olemas Bergmani loomingus , on palju tõesem sellest , mida ta ise tundub tõeseks arvavat . Mis kasu on mul näiteks teadmisest , et " Mul polnud oma viha kuhugi suunata . See lõi välja " Rituaalis . " " ( lk.<arv> ) Või millega teeb mind targemaks lause : " Ehkki ma olen neurootiline inimene , on minu suhe kutsetöösse hämmastamapanevalt mitteneurootiline . " ( lk.<arv> ) Tahtmatult esitab Bergman üht loomemudelit , mille järgi sünnitusvaludes piinlemine ning eneseanalüüs tööst vabal ajal on kunstnikuks saamisel/olemisel obligatoorsed . Siin pole kohta päikesel . Pole tähtis , kas päike on või päikest pole , piisab sellest , kui suur kunstnik seda ei näe . Ning kõike seda kroonib pateetilise punktina platonlik pihtimus : " Kui lõpuni siiras olla , siis pean ma kunsti ( mitte ainult filmikunsti ) tähtsusetuks . ... Mõnedes vähestes reservaatides karistatakse kunstnikke , suhtutakse kunsti kui millessegi riskantsesse , mida peab lämmatama või suunama . " ( lk.<arv> ) Huvitav oleks teada , millise karistuse määraks Bergman endale ise ? Tõsi , vahel harva eksib tumemeelsete ülestunnistuste dzunglisse ka valgusekiir . See juhtub siis , kui Bergman räägib näitlejatest ja karakteritest , keda näitlejad elutruuks peavad mängima . " Sa võib-olla küsid , kuidas ma selles nii kindel võin olla , ja nüüd ütlen ma sulle midagi , mis kõlab ühtaegu sentimentaalselt ja liialdatult , aga on ometi puhas tõde : Ma armastan näitlejaid ! " ( Needki sõnad , muuseas , ei kuulu mitte päris-Bergmannile , vaid ühele tema tegelaskujule , Voglerile , kes oma loojale selle tähendusrikka ning tõese lausega appi tõttab . ) " Nüüd ma tean , ma ei tohi selle loo / " Armulaualised " stsenaarium . - T.R./ kirjutamisele enne asuda , kui olen oma tegelaskujusid tõeliselt armastama hakanud , kui ma neile nende hädas tõepoolest head soovin . " ( lk.<arv> ) Need kaks , heerosed ja armastus , on Ingmar Bergmani kui looja mõistmisel määrava tähtsusega , kõik muu , päike või mittepäike , neuroos või mitteneuroos ning neist lobisev raamat , on tegelikult tühine . Sest just näitleja paneb elama ka kõige klišeelikuma preoidipaalfreudistliku kujutelma ( neid aga Bergmanil jagub ) , lepitab isa pojaga , poja isaga , aga ka elu surmaga , sõnaga , teeb ära selle töö , milleks tegelikkus võimetu . Ning ainult selles valguses on mõeldav teenistus - jumala , poja , püha vaimu , inimese . Italo Calvino . Ameerika loengud . Tõlkinud Ülar Ploom . Varrak . <arv> lk. Isak Dinesen . Babette'i pidusöök . Tõlkinud Piret Peiker . Varrak . <arv> lk. Italo Calvino " Ameerika loengud " on kirjaniku raamat kirjanikele või neile , kes kirjandust väga armastavad . Raamat sisaldab viit loengut , mida Calvino Harvardi ülikoolis oleks pidanud lugema . Kuuenda loengu koostamise aegu Calvino suri , jättes endast järele Kerguse , Kiiruse , Täpsuse , Kujuteldavuse ja Paljususe . Need omadused iseloomustasid teda ennast , mõnega oli ta ka pahuksis , näiteks kõrvalpõikelise kiirusega ( Fielding , Sterne ) , pidades ennast rohkem lineaarseks , lineaarselt sööstvaks ning sähvivaks loojaks . ( " Sest mina ei harrasta kõrvalekaldeid , võiksin isegi öelda , et ma eelistan sirgjoont , lootuses , et see kulgeb edasi igavikku ja teeb mu kättesaamatuks . " lk.<arv> ) Viimase loengu peakiri on teada - Tihkus , selles pidanuks ta juttu tegema Melville'ist . Kellest veel ja mida Calvino tihkuse - või tiheduse ? - all silmas peab , jääb meil teadmata . Võib küll oletada , et sedagi omadust pidas ta kehtivaks ka enda puhul või soovis , et see tal oleks . Kuivõrd kuues loeng pidi loengusarja lõpetama , siis võib arvatata , et Tihkus ( kuivõrd " tihkus " assotsieerub minu jaoks mateeriaga , mida Calvino vältida püüdis , siis oleksin " tihkuse " asemel tõlkinud " tihedus " , mille esimene liide on " mõte " ) sisaldas endas ka kõiki eelnevaid kategooriaid , mille abil Tihkus ( mõttetihedus ) realiseerub . Igal juhul on ka Surm tihke ( kas ka tihe ? ) , ei ühelgi juhul kerge ega kiire , kuigi nii ju vahel öeldakse . Ma surin täpselt ( õigel ajal ) , kujutluses ( unes ) , paljuslikult ( endast järglasi järele jättes ) . Ütlesin seda selleks , et näidata , kui kohatu võib meie keel vahel olla . Calvinol oli raamatu/loengusarja pealkiri " Kuus meeldetuletust järgmiseks aastatuhandeks " . See meeldis talle endale , eriti sõna " memo " - meeldetuletus , meeldejätt . " Ameerika loengud " on ametlik , selle kasuks otsustas raamatut itaalia keeles välja andes Calvino lesk . Nii polnud vaja korrata sõna " kuus " , mis tähendanuks puudumist , surma ; nii on " Ameerika loengud " kompromiss elu ja surma , dokumendi ja testamendi vahel . " Ameerika loengud " ongi kirjanduslik testament - järgmisele aastatuhandele , kuivõrd aga sugugi kindel pole , kas inimkond seda üle elab või sinnamaani üldse jõuab ( võimatu pole seegi ) , siis praktiliselt igavikule . Omal malbel moel soovinuks Calvino eelmainitud kuue omaduse edasikestmist ja -arendamist ka nende kirjanike loomingus , kel õnnestub näha järgmise tuhande mõnd aastatki , üht kildugi igavikust . Calvino räägib nagu filosoof . Olnuks ta filosoof , võinuks talle ( nagu Hegelile , nagu Heideggerile ) seda pahaks panna . Nii või teisiti oleks see kõlanud ( või kõlama pandud ) käskivas kõneviisis . Aga Calvino oli kirjanik , kellele olemine , ideed ja abstraktsioonid ehk inimesest rohkem huvi pakkusid , kuid kelle kirjutamiskvaliteet seeläbi kannatama ei pidanud . Ta armastas sõna " maailm " , paljud tema mõtted ja laused algavad sellega . Kõik on maailm , kõik on maailmad : isa maailm , poja maailm , kino maailm , kirjanduse maailm , maailmade maailmad . Osanuks Calvino eesti keelt , oleks ta kindlasti öelnud : maailmade maalimine . Kuid alustanud suurelt , lõpetab Calvino nii väikselt kui vähegi saab , ütleb : " Maailma ja ajaloo üldine seletus peab esmajärjekorras arvestama sellega , kus asub meie maja . " ( " Tee San Giovanni juurde . " Mälestusfragmentidest koosnev Calvino autobiograafia . ) Maja , see on kodu . Me peame teadma , kus ta asub , mismoodi ta välja näeb , alles siis võime olla kindlad , et me kosmoses iseendile kaotsi ei lähe . Või universumis , ka seda suuremat ning õõnsamat sorti kosmost leidub Calvinol kilode kaupa . Kui nii öelda tohib . Muidugi ei tohi . Sest nii kiirus kui kergus ( ning need teisedki tegelinskid ) on õrnus . Õrnus sõnades , inimsuhetes , õrnus elutute asjade elustamisel , inimlikustamisel . " Mulle näib , et kergus , millega Perseus on kangelane , ei saaks olla paremini kujutatud kui selle zestiga , milles ilmneb värskendav õrnus selle koleda monstrumliku olendi vastu , kes on samas kuidagi haavatav , habras . " ( lk. <arv> ) Monstrumlik olend , see on Medusa , kelle pea Perseus maha on raiunud , kellele ta otsa vaadata ei tohi , sest muidu muutuks ta kiviks , raskeks kiviks , kuid keda ta nüüd mingil arusaamatul põhjusel kohtleb kui last või vaimuhaiget , kes oma tegude eest ei vastuta . " Ponge on minu meelest võrratu meister , sest " Esemete tähtsusest " ... ja muud lühitekstide kogumikud , mida ta on arendanud samas suunas , räägitagu neis krevetist või pannkoogist või seebist , on parim näide võitlusest keelega , et teha sellest asjade keel , see keel , mis lähtub asjadest ja pöördub meie juurde tagasi , laetud kõige inimlikuga mis me oleme asjadesse pannud . " ( lk. <arv> ) ( Rõhutus minu . T.R. ) On imelik , imelik ja inimlik , et enam-vähem kõik need kirjanikud , kes asjade elustamisel suured meistrid , on hüljanud inimese . Või pühendanud ennast just nimelt monstrumite loomisele . Kalligraafilise proosa suurmeister Nabokov oli uhke selle üle , et tema kangelased olid kirjutatud , mitte elatud . Ikka ja jälle tuli tal rääkida sellest , et Humbert Humbert oleks talle inimesena ebasümpaatne . On muidugi tõsi , et targa lugeja jaoks ( kes on ka kirjutaja ) pole ei Humbert ega Lolita inimesed , pigem ideed või unistused , millele on sõnaga sugu ja elu antud . Nii ka Calvino puhul , kelle seest õõnsatel rüütlitel või kaheksraiutud klounidel on õhkutõusmiseks ning kergeks saamisel loomuldasa enam potentsiaali kui Balzaci või Zola luust ja lihast inimestel . Tundub , tundub isegi tõesena , et inimene on kirjaniku , eriti aga andeka kirjaniku jaoks vaid üks võimalus , mis ennast kiiresti ammendab ning siis otsib ta abi elutult , kivilt , betoonilt , perversioonilt . Kunstlikult/kunstiliselt ellu äratatu aga on nagu Pygmalion või Frankenstein , kelle looming muudab oma looja fanaatikuks , inimlikuks monstrumiks , loogilis-järjepidevaks masinaks , kes peab meeles kõiki oma öeldud ning maatriksisse talletatud sõnu , kartes paaniliselt korra välja öeldud tõdede vastu eksida . ( Kui igas sõnas nähakse ainult sügavust , sügavus aga võrdub tõega , siis muutub lõpmatus loendatavaks ning kui see pole kohutav , siis mis on ! ? ) " Ja nii haihtub autor , see teadmatuse rikutud laps , et loovutada koht enam mõistuslikule persoonile , persoonile , kes teab , et autor pole muud kui masin , aga kes teab , kuidas see masin töötab . " ( Loengust " Küberneetika ja vaimud . " ) Kas teab ? Kuidas teab ? Ja kuidas masin siis tööle hakkab ? Kas vastused , mis sumbuvad subtiilsusse , on vastused või uued küsimused ? On üks veel üks " kerge " kirjanik - Isak Dinesen . Kergus , millega Dinesen kirjutab , on hämmastav , kiirus , millega lugusid läbib , jahmatav . Tooksin näiteks ühe lause " Babette'i õhtusöögist . " " Poiss valas klaasid uuesti täis . Seekord teadsid vennad ja õed , et jook , mis neile juua antakse , ei ole vein , sest see kihises . See pidi olema mingi limonaad . Limonaad sobis nende kõrgendatud meeleoluga hästi ja näis nad maast lahti , kõrgemasse ja puhtamasse sfääri tõstvat . " ( lk. <arv> ) Üldse on tähelepanuväärne , et inimmassi kaalu on Dinesen pannud pöördvõrdelisse sõltuvusse söögist ja joogist . " Mida rohkem nad sõid ja jõid , seda kergemaks kaalult ja kergemaks südamelt convives muutusid . " ( lk. <arv> ) Jättes kõrvale piibelliku paralleeli , ilmselge ja alasti allegooria ( alati alasti , see on kõiki gooriaid ühendav alle ) , mis inimeste inimeseks olemist enamasti kahvatab ja kahandab ... kui me seda teha suutsime , siis ka nägime , et Dineseni inimesed jäävad lõpuni inimesteks , nad pole hõredad , kuigi söövad sõnu , nad on olemas , kuigi teenivad ideed , neil pole vaja õhuks muutumisel ilmtingimata õhku hüpata . Nagu Calvino Cavalcanti-näites : " Ta toetus käega kõrgele hauakivile , võttis hoogu , oli ühe hüppega nende sõõrist väljas ( sest ta oli väga kerge ) ja läks minema . " ( lk. <arv> ) Kui kerge ? Ning miks poeet hüppamiseks hoogu pidi võtma , kui ta niigi kerge , praktiliselt kaalutu oli ? Need on põlise proosakirjaniku küsimused poeesiale , saagu nad siis ka vastatud proosas , ühes loos , mis juhtus Tanjaga ( Dinesen tahtis , et teda nii hüütaks ) <arv>. aasta <arv>. veebruaril ( pandagu tähele sedagi , kuidas kuupäevad ja aastaarvud on nagu aja ankrud , mis lisavad loole usutavuse kaalu ) New Yorgis . Tanja tahtis näha kaht inimest . Rohkem ta siia linna tulla ei kavatsenud ( ega tulnudki , sest kahe aasta pärast , <arv>. aastal Karen Blixen alias Isak Dinesen suri ) , kuid neid kaht tahtis ta näha . Nad meeldisid talle . Ühe nimi oli Carson McCullers , temaga sai ta kokku McCullersi korraldatud vastuvõtul . Tanja oli siis seitsmekümne kahene , Carson nelikümmend kaks . Ühel oli jäänud elada kaks , teisel kaheksa aastat . Kolmas kellega Tanja tahtis tutvuda , oli märksa noorem , kolmkümmend kolm , tema nimi oli Marylin Monroe , kuid temalgi polnud elamiseks palju aega jäänud , kaks aastat nagu Tanjalgi . Naised sai kokku Arthur Milleri korteris . Milleriga , nagu teada , oli Monroe tollal abielus . Naised sõid austreid ja jõid šampanjat ning jutustasid üksteisele lugusid , mis nendega juhtunud . Kleenuke Tanja , kes kandis elegantset halli kostüümi ning idamaisele turbanile sarnanevat peakatet , rääkis , kuidas ta Aafrikas oma esimese lõvi laskis ja naha Taani kuningale saatis . Marylinil oli vastu pakkuda koomiline juhtum sellest , kuidas ta ükskord külalistele õhtusöögiks nuudleid oli valmistanud , külalised hakkasid juba saabuma , kuid taigen polnud veel valmis ning Marylin kuivatas seda fööniga . Siis pani McCullers grammofoni mängima , kolm naist hüppasid marmortahvliga söögilauale ning hakkasid tantsima . Kergus , millega nad seda tegid , jääb kirjeldamata . ( á propos võib vaid mainida , et kokku ei saanud nad suurt üle saja kilo kaaluda : Dinesen ja McCullers neljakümne ringis , põhiosa kaalust kuulus kindlasti lopsakale Marylinile . ) Kirjandus algab siit , kirjeldamatust . Kirjandus on võimalik vaid seetõttu , et kirjutamine on võimatu , täiesti võimatu . Minu Chaplin pole kunagi olnud kloun . Tsirkuses klouni vaadates on mul piinlik ning ma ei saa aru , miks rahvas naerab , kui talle areenil jalahoope jagatakse . Vahel teeb ta ise endale viga - komistab , kukub käpuli , astub rehale , mis talle varrega vastu pead lööb , ronib köielkõndija trossile , kuid sajab sealt alla . Terve maailm on tema vastu vaenulikult meelestatud - potid ja pannid , noad ja kahvlid , tulised ja külmad veed . Sile tee on tema jaoks konarlik , tool ei kanna , võti ei keera , lühidalt öeldes kõik see , mis tavaliselt on elutu , ärkab klouni möödudes ellu , tasudes talle kätte kuritegude eest , mida ta sooritanud pole . Nutma peaks , mitte naerma ! Paraku on tsirkuses nähtu hoopis igav ning kui ma naeran , siis selleks , et oma ükskõiksusega mitte teiste tähelepanu äratada . Ainuke , mis klouni juures tõesti naljakas on ja mõnikord ka naerma ajab , on pisarad , silmist poolkaares kaugele ette purskuvad veejoad . Muidu on löögid ja võmmud labased , etendusest etendusse korduvad , võimatu on neid tõsiselt võtta , aga naljakas ka ei ole . Chapliniga nii pole , kuigi ka tema saab võmme , hullemaidki kui kloun , ja jagab neid ka teistele , kuid alati on see naljakas , me lausa röögime naerda , kui ta ekraanile ilmub . Tal ei pruugi mitte midagi teha , ainult ilmuda nagu ingel , näidata oma musta kaabut ja painduvat pillirookeppi , jalgade ümber lotendavaid kottpükse ja ülespidi ninadega lootsikkingi , kui me naerma pahvatame . Ja mis siis veel saab , kui ta sealt trepist alla jookseb , tead ju küll , ja endale lambivarju pähe paneb ja politseinikud tast trobikonnas mööda jooksevad ja tema annab veel ühele , tead ju küll , jalaga peesse , hüppab ise rõdult alla ja ... Vaatan kõrvale , näost tulipunane poiss vehib kätega , hakkab vist lämbuma , kõõksub nii imelikult , aga päästa teda pole mingit mõtet , kui kõngeb , siis asja eest , Chaplinit kinoekraanil näinud olles . Meie naer on sõna tõsises mõttes homeeriline , ta ei välju mitte ainult suust , vaid kogu kehast , higipooridest , märgade juuksesalkude alt , niiskete kõrvataguste tagant , toolipõhja ja kleepuva tagumiku vahelt . Me ei taha , ei saa temast , Charliest , niisama kergelt lahkuda : koduteel räägime nähtu veelkord üle : see , kuidas poiss klaasi kiviga puruks viskas , see , kuidas Charlie unenäos ingliks muutus ja valgete tiibadega politseinik , ka ingel , ta revolvrist maha lasi , pumm , pumm ... Nii hoogu satume oma jutust , et hakkame hääli jäljendama , lõpuks muud polegi kui üks pumm-pumm , kõhh-kõhh ja klirr-klirr , isegi inglitiiva kahina suuga järgi tegemine ei käiks meile üle jõu , kuigi need , kes meid tänaval märkavad ja ise veel kinos käinud ei ole , peavad meist vist küll arvama , et need seal on nüüd küll omadega päris segi läinud ... Need aga , kes on kinoekraanil Charliet näinud , naeratavad mõistvalt , saavad aru , küllap võtaksid nad isegi meie pulbitsevast naerumängust osa , kui see nende täiskasvanuväärikust ei riivaks . Kuid mõne koha peal on meie naer ülekohtune , seal , tead ju küll , kus hulkur Charlie oma poja , leidlapse kaotab ja trepil tukkuma jääb ... Aga siiski ei julge me päriselt vait jääda , sest kardame , et hakkame muidu tönnima , sellepärast naerame sealgi , kus midagi naerda pole - igaks juhuks ! Ongi vale nii rääkida - minu Chaplin . Võin vabalt öelda : minu Proust , minu Carroll , minu Nabokov , kuid minu Chaplin , no ei ! Kuid see võib tulla ka sellest , et olen ka ise oma aja tüüpesindaja , produkt , keda Stalini ajal ja pärast sedagi naermast keelati või õigete asjade peale irvitama õpetati , mis on õigupoolest veel hirmsam , ning kes siis alateadlikult esimesest naeru väärt asjast kinni haaras ja nii kuidas jõudis naerda lagistas , peljates , et uut võimalust ei tule ehk niipea ? Jah , ma usun , et mitte keegi pole Charlie naljade peale nii palju ja nii raevukalt ( just see on õige sõna ! ) naernud kui meie siis , ühe väikese linna väikeses kinosaalis ning see naer oli alati nii meie kui minu , üksinda seda naerda oleks olnud imelik . Ei mäletagi täpselt , millal see õieti oli , kui meile Chaplinit näidati , aga suur diktaator Stalin oli selleks ajaks vist küll juba surnud . Keegi oli asemel , ei mäleta enam , kes . " Ta oli suurlinna hulgus , pargipink oli talle voodiks . Ta kandis sulega musta kõvakaabut , õlgadel viltust sõjaväefrentši - mõlemad väärikuse hoidmise tragikoomilised märgid . Ta lonkis kõnniteid pidi ning tal polnud perekonda . Nagu ka sõpru . Kuid temast sai karismaatiline kloun - tähelepanu keskpunkt , kus ta funktsioneeris mitte ainult kui juht , vaid ka kui kirjanik , rezissöör ja kunstnik-lavakujundaja . " Kes muu kui tema , Charlie , kerkib selle kirjeldusega meie silme ette , eriti kui mõned sõnad - sõjaväefrent ? , sulg kaabul , perekonna puudumine - kõrvust mööda lasta . Kuid lugeda tuleb ( alati ) tähelepanelikult , see pole Chaplin , vaid ... " Kui tema mustadest vuntsidest oli saanud sümbol , temast endast aga miljonite iidol , kutsus üks Hollywoodi filmitäht teda " paremaks näitlejaks kui ükski meist . " Tema nimi oli Adolf Hitler , sünniajaga <arv>. aprill <arv>. " ( Frederick Morton . Chaplin , Hitler . Heidikud kui näitlejad . ) Kuid peale sünniaja ( samal aastal , sada tundi varem ) oli Chaplinil ja Hitleril teisigi kui mitte ühisomadusi , siis selliseid tunnusjooni , mis neid saatustpidi kuigivõrd ühendasid . Mõlemad olid enne kuulsaks saamist marginaalsed kujud , pärit vaesest perekonnast , agulimiljööst , mõlemal oli raskusi suhtlemisega , südamesõpru polnud kummalgi , kuid rahva peale oli neil mõlemal hüpnootiline mõju . Tänu neile nii välistele kui sisemistele sarnasustele oli Chaplinil Hitlerit kehastada ( ja narritada ) arvatavasti suhteliselt kerge . Staliniga oleks raskem olnud , tema julmustest ei teadnud tollal veel eriti keegi , Leninist ei tasu rääkidagi , pealegi oli Chaplin piisavalt naiivne uskumaks inimestest suuremaid ideaale , mille pärisosaks mitte kunagi täituda . Sellele viitavad vestlused H.G.Wellsiga , kes N. Liidus käinuna Stalini manöövrid kohe läbi nägi . Kuid sinisilmset Chaplinit oli võimatu ning küllap ka mõttetu ümber veenda . ( " Kuid , " vaidlesin , " oleks Venemaa korrast kinni pidanud , võinuks ta kapitalistlikelt riikidelt majanduse kiiremaks ülesehitamiseks suuri summasid laenata...oma võlad kergesti likvideerida , säilitades maailma heatahtlikkuse . " Wells naeris . " Jah , kuid nüüd on juba hilja . " Charles Chaplin . Minu elulugu . Eesti Raamat , <arv> , lk. <arv>. ) Usk Stalinisse kui progressiivsete ideede elluviijasse , hiljem ka rahutoojasse inglisse oli Ameerikas küllalt tavaline , Chaplini vaateis aga põimusid küllalt tüüpilisel moel inimhalastus ja sotsialism . Võim on alati suur klounaad , valimised suur tsirkus . Parata pole midagi - lapse pea silitamine mõjub mitte ainult koomiliselt , vaid ka võikalt ning pole suurt vahet , kas seda teeb demokraatlikult valitud president , elupõline monarh või isehakanud diktaator . Chaplin võinuks vabalt olla Hitler , kuid Hitler Chaplin mitte kunagi . Sest diktaatorid mängivad alati ainult iseendid , rohkemaks pole nad lihtsalt võimelised . Miks peab Chaplinist rääkides just jubedusi meelde tuletama ? Kuid teisiti pole võimalik mõista naeru , mis meist , lastest , aga ka vanainimestest Chaplini filme vaadates vallandus . Muuseas , toimikus , mida FBI ajavahemikul <arv> - <arv> ( veel aasta pärast Väikemehe surma ! ) Chaplini kohta pidas , oli üle <arv> lehekülje - halenaljakas ja rõve fakt seegi ! " Reaalsusest põgenemine ... Lapsepõlve naasmine ... Infantilism ... Meil Nõukogude Liidus selliseid sõnu ei armastata , meile need mõtted ei meeldi , nende olemasolu on meile vastuvõetamatu ... Maailma meiepoolses otsas muinasjuttudesse ei pageta ; meil viiakse muinasjutud ellu ... Ning sellepärast võiski Chaplini geenius sündida vaid maailma nendepoolses otsas , mitte riigis , kus tehakse kõik selle nimel , et muuta lapsepõlve kuldne paradiis tegelikkuseks ... " Nii kirjutab Sergei Eisenstein essees , mis kandis tabavat pealkirja : " Väikemees Charlie . " ( <arv>-<arv> ) Kuid Eisensteini ei saa eriti milleski süüdistada , nii kaitses ta iseennast ja teisi kunstnikke-kosmopoliite , juudi intellektuaale repressioonide eest . Tegelikult talle Chaplin meeldis . Nagu , muuseas , mõnede biograafide andmeil ka Stalinile ! Meie kaitsesime ennast Chapliniga , tema kõikuva kõnnakuga , alati peast hüppava kõvakübaraga ( ookeanisuurusega , nagu Mandelštam oma kahes Chaplinile pühendatud luuletuses ütleb ) , vuntside all peituva mopsnaeratusega , kottpükste , lootsiksaabaste ning nelgiõiega nööpaugus rõõmutu aja raske ja igava marsisammu vastu . Hannah Arendt oma essees " Juut kui paaria " kirjeldab Chaplinit nii : " Kuivõrd ta on alati kahtlusalune , siis peab ta enda peale võtma paljugi niisugust , mida ta teinud pole . Kuna ta aga samal ajal on ka väljatõugatu ning teda ei seo ühiskondlikud kammitsad , siis pääseb ta pea alati terve nahaga . Sellest ambivalentsest olukorrast kasvab välja nii hirm kui jultumus , hirm seaduse kui vältimatu loodusjõu ees ning kõigile tuttav irvitav jultumus seaduse teenrite ees . " Selles essees on Chaplinit kõrvutatud Heinrich Heine , Bernard Lazare'iga ja Franz Kafkaga . Miks ? Sest tema loomingut läbib hoopidesaaja hulkuri igipõline kuju . Ka eestlane on ajas ja ajaloos piisavalt hoope saanud , ehk oli Chaplin ka meile samadel alustel rohkem sümpaatne kui tsirkuses peksa saav kloun , Karandaš või kes . Ja miks , miks ikkagi oli kõik vene labane , kõik prantsuse aga ilmtingimata peen ? Kas polnud ka nii , et Chaplin tõi meid , tulevasi verevaeseid esteete , oma kunstiga kuigivõrdki elule ( labasele , talumatult tüütule , valusalt haigettegevale ) lähemale ? Või muidu oleksimegi jäänud arvama , et itaallased on lärmakad makaroniõgijad , nagu nad filmidest välja paistsid , venelased aga labased klounid , nagu me tsirkuses näinud olime ! ? On küll täiesti ilmne , et nagu enneaegne surm takistab kunstniku loomingu mõistmist , allutades selle vaid ühele , ilmtingimata ajalisele tõlgendusele , teeb seda sama efektiivselt ajutiselt aja nime usurpeerinud türann . Hitler . Stalin . Lenin . Tõeline loomingu vabadus saabub alles siis , kui oleme ise vabaks saanud - riigi loomisest , teistele planeetidele lendamisest , UFOde nägemisest , surmaga manipuleerimisest ja surematutest diktaator-kurjategijatest nagu Gadaffi , Hussein ja Karadzic . Alles siis näeme , et pime Lilleneiu ja uljas Väikemees on lihtsalt ilusad , alles siis muutuvad meie naer ja nutt selleks , mis nad alati olema peaksid - puhtaks , vabaks . Francois René de Chateaubriand . Atala . René . Tõlkinud Signe Ernist ja Nora Kaplinski . Europeia . Perioodika.<arv> lk. Kõige rohkem tuletab Chateaubriandi proosa meelde vanaaegseid vasegravüüre : taevasse on tõusnud tumedad pilverüngad , kuid esiplaanil lilleõie külge klammerdunud liblikas tundub jälgivat sama stseeni kui meiegi . Kõik on samaaegne , samatähtis ning samaoluline . Kõike peab nägema korraga : taevast ja pilvi , lille ja liblikat ning kaljuserval koopa suudmes seisvat , kepile nõjatuvat pika valge habemega erakut . Eremiidil on külalised : kaks noort inimest , noormees ja neiu , kel on pikk rännak selja taga , seda on näha riietest ja sellest , et neiu nõjatub noormehe õlale . Kuid silmanurgast näeme , et taamal ujub üle jõe karvane pühvel , " kes silmitseb rahuloleval pilgul suursuguseid vooge ja kallaste metsikut lopsakust . " ( lk.<arv> ) Ning sellelgi on mingi tähtsus ja tähendus , nagu lillel ja liblikal , pilvedel , kust kunagi vihma kallama ei hakka , ning sõnadel , mis rauga suust kunagi ei välju . Marcel Proust on Chateaubriandist rääkides öelnud , et " Kui Chateaubriand olgu või kurtes lubab hämmastusväärsel ning transtsendentaalsel olevusel , kes ta ju tegelikult on , hõljuda kõrgustes , siis me naeratame , sest just sel hetkel , kui ta kuulutab , et on lakanud olemast , pääseb ta surmast ning elab elu , kus pole surma . " ( Contra Saint-Beuve . ) Romantikuna ei uskunud Chateaubriand , kuigi kartis , et pildi - vaskplaadi - teine külg võib olla tühi . Ta ei teadnud , mis seal on , sellepärast sarnaneb pildi - vaskplaadi - õige külg ( pildi- ja elupool ) pigem sealpoolsusega . Või eelparadiisiga , kus käib lakkamatu ettevalmistus " saabumiseks . " Kui püüda endale ette kujutada , milline võiks olla elu , kus " pole surma " , siis tuleks esmajoones mainida kirikut , kuid mitte kirikut kui kivimüüre , maakamarat ja risti ( mis endastki mõista teeb välja surnuaia ) , vaid kui palimpsestlikku institutsiooni , kus kristluse krohvi alt kumaksid teisedki usud . " Ta läks ja jõudis kunagise mošee ukse ette , mille kristlased nüüd olid kirikuks muutnud . Süda täis hardust ning kurbust , astus ta pühamusse , mis vanasti oli tema Jumala ja isamaa päralt . Palvus oli lõppenud : kirikus polnud enam kedagi . Püha hämarus valitses sammaste vahel , mis mõjusid kui puutüved korrapäraselt istutatud metsas . Araablaste kerge arhitektuur oli siin ühinenud gooti ehituskunstiga ja muutunud tõsisemaks , mediteerimisele kohasemaks , kaotamata vähimatki oma elegantsist . " ( lk.<arv> ) Chateaubriandi jumal on hea jumal : ta andestab , andestab sellegi , mis muidu keelatud - verepilastuse . Chateaubriandi puhul on seika tema ja ta õe armastusest kõvasti üle tähtsustatud . Elust kirjandusse üle kantud suhted annavad kirjaniku loomingust paratamatult moonutatud pildi . Chateaubriandi kangelased ei ela oma kirgi kunagi lõpuni välja . Võiks isegi öelda , et neil puudub selleks vähimgi tahtmine . Kõik nad ütlevad meelsasti lahti tundest , mis neid vallanud oli , valavad küll ohtralt pisaraid , kuid tahtmine lahkuda on neis juba algusest peale sees olnud . Küll igatsevad kõik ideaalsuhte järel , mida elus pole , kuid mis võib olla seal . Selles valguses tulekski vaadata Chactase ja Atala ning René ning Amélie kiindumusi . Õe/venna asemel võiks vabalt olla ka ema/isa . ( Kui teksti tähelepanelikumalt jälgida , siis on õde ja vend ka Atala ning René , sest mõlemad on sündides tapnud või vigastanud oma ema . ) Või Jumal - seegi suhe , kui ta keha keelde tõlkida , on patune , kuid ideena kaitseb ja katab ta inimest . Raamat pole pilt , teda ei saa ühe pilguga haarata . Ometi püüdleb Chateaubriandi proosa kõikehõlmava visuaalsuse poole . Sündmus kui selline pole esmatähtis , millegi toimudes on tunne , et tähtsam on enne või tuleb pärast - mõnes maastikus , mõnes pildis . Chateaubriandi sõna on äkitselt liikuma hakanud , loodusest jõudu ammutanud pilt . Sellel pildil , selles pildis sajab vihma ning rauga suust väljuvad sõnad . " Kas te nutate taga oma armastust ? Mu tütar , samamoodi peaks nutma ka unistuste pärast . Tunnete te inimese südant , kas suudaksite kokku arvata tema muutlikud ihad ? Ennem loendaksite üles lained , mida meri tormi käes veeretab . " ( lk.<arv> ) Võimalik , et just siin naeratas Marcel Proust : miks ei võiks meie samuti teha ? Lõppude lõpuks on see ainus elu , kus ei elata surma - Kirjandus . Winston Churchill . Tormihoiatus . Tõlkinud Henno Rajandi . Varrak . <arv> lk. Põhimõtteliselt on " Tormihoiatus " kõne ning lugemisega kõrvuti peaks olema võimalus seda kõnet ka kuulata . Muidugi mitte täies pikkuses - selleks on <arv> lehekülge tihedat teksti ilmselt liiast ja arvud ja dokumendid , mis samuti raamatu juurde kuuluvad , pole samuti etlemiseks mõeldud . Kuid jupikaupa on see täiesti mõeldav ning nauditav : teos on tõlgitud suupärasesse eesti keelde , nii kõlaks ka kuivem kirjutusviis suus mahlakamalt , andes nõnda hea ettekujutuse Churchillist , kelle jaoks kirja pandud ning siis ette kantud kõnekeel oli parim eneseväljendusvahend , ühtlasi võimaldaks see paremini kaasa elada draamale , mille peategelasteks ajaloo suurkujud Hitler , Mussolini , Stalin , Roosevelt jt. Ning muidugi Churchill ise kogu oma vastuolulisuses ning inimkonna teenimisele pühendatud egotsentrismis . Moodsaimates arvuteisse kätketud entsüklopeediates ongi seda arvesse võetud ning iga lugeja , kes artikli " Churchill , Winston Leonard Spencer " all pikemalt peatuda soovib , võib kuulda ka häält ja näha pilti mehest , kelle suhu ühe paisutatud , kuid õiglase legendi järgi mahtusid korraga biifsteek praetud muna ja sibulatega , kaaviar leiva ja võiga , jäätis juurviljakompotiga , sigar ning sõnad : " I'll get Hitler yet . I'll crush him and his war-machine until there is nothing left of it . This sort of thing must not happen again - ever , in the history of the world . " ( Küll ma sellele Hitlerile veel näitan . Teen ta koos oma sõjamasinaga maatasa . See ei tohi enam maailma ajaloos korduda - mitte iialgi ! ) Neid sõnu saab öelda vaid inimene , kes on endas veendunud , aga ka veidi endast väljas . Ja selline Churchill ka oli : võimeline tühje pudeleid vastu seina puruks viskama ning tegema muidki riigimehele mitte eriti kohaseid trikke . Kuid eelpool toodud sõnade humanistlikus paatoses sisaldub ka põhjus , miks Nobeli preemia komitee otsustas <arv>. aasta Nobeli kirjanduspreemia anda just temale . Puhas kirjanduspreemia see muidugi polnud , kuid seda huvitavam on põgusalt peatuda sellel , mis Churchilli loomingus , öelgem siis retoorikas siiski kirjandusega pistmist on . Ka rahupreemia võinuks Churchillile sobida , kuid siis juba dzentelmenliku sõna- ning eduka sõjapidamise eest , sest Hitleri ta ju puruks lõi . Muidugi mõista polnud see isegi Inglismaal mitte ainult tema teene , kuid siinkohal oleks sobimatu ning vast ka võimatu Churchilli demütologiseerima või dekonstrueerima hakata . Paljud mäletavad veel Londoni õhurünnakuid ehk blitze : moodsas inglise kirjanduses kerkib see teema aeg-ajalt ikka esile , jäädes aktuaalsemate häälte , näiteks IRA pommiplahvatuste kõrval küll enamasti tahaplaanile , taamale . Need kaks sõna , London ja õhurünnak , assotsieeruvad mul veel kahe kirjanikuga , kes Churchilli tegutsemisajal mõlemad Londonis juhtusid olema . Üks neist , Patrick White , hilisem Nobeli kirjanduspreemia laureaat ( järelikult siis Churchilli kolleeg ! ) oli just äsja Austraaliast Albioni saabunud , kui sõda algas . Tema memuaarides " Mõra klaasis " ( " A Flaw in the Mirror " ) on liigutav stseen , kus kirjanik ei suuda loobuda tükist šokolaadist , mida üks näljane laps tema käest küsib . Teine kirjanik on Anthony Burgess , keda nüüd meilgi pikkamööda ilmutama hakatakse ( " Ühe käe plaks " Eesti Kirjastuselt ) . Ka tema ütleb end mäletavat ( või ütlevad teised tema kohta , mis vahet ? ) pommiplahvatusi ülal tänaval , sellal kui tema keldris kangelaslikult keeletundide andmist jätkas . Kõik , mis ma selle kõrvalekaldumisega öelda tahtsin , on see - polnuks jäärapäist Winstoni , kes vahel ka ainuisikuliselt , kellegagi konsulteerimata tähtsaid otsuseid vastu võttis ning ka ellu viis , oleksid ehk olemata mitte ainult Patrick ja Anthony , vaid ka " Inimeste puu " ja " Clockwork Orange " . Ma vihjan siin radarile , õhutõrjesüsteemile , mis vaid tänu Winstoni energilisele tegutsemisele sündida sai . Kuid nüüd millestki , mis pole küll tähtsam ( mis saab inimelust tähtsam olla ? ) , kuid tähtis ometi - keelest , kõnest . Churchilli üks kirkamaid lapsepõlvemälestusi ongi häälest . See hääl kuulus Winstoni vanaisale Marlborough' hertsogile . Churchill : " Ma mäletan oma vanaisa avamas Lord Goughi mälestussammast <arv>. aastal . ... Mulle meenub isegi üks väljend , mida ta kasutas : " ning hävitav kogupauk purustas vaenlaste read . " Taipasin hästi , et ta rääkis sõjast ja lahingust ning et " kogupauk " oli võrdne valjude laskudega , mida sooritasid mustades mundrites sõdurid ( laskurüksused ) Phoenixi pargis , kuhu mind hommikul jalutama viidi . Oletan , et see on minu esimene sidus mälupilt . " ( Winston S. Churchill . My Early Life . <arv>-<arv>. Collins . Fontana Books , <arv> , p.<arv> ) Ja edasi juba Parlament , tõeline lahinguväli , hävitava ja lepitava sõna sünnipaik , mida lapse silmad galeriilt jälgisid . Churchill : " Grand Old Man /Herbert Gladstone/ nägi välja nagu suur valge kotkas , ühtaegu nii raevukas kui ülev . Majesteetlikult voolasid laused tema suust ning kõik klammerdusid pilkudega tema huulte ja zestide külge , valmis nii heakskiiduks kui põlastuseks . " ( lk.<arv> ) Churchilli kõned olid alati varem kirjalikult ette valmistatud . Selles suhtes võib teda võrrelda Abraham Lincolniga , kes Gettysburgi all lõunaosariiklaste üle saavutatud võidu puhul pidas kõne , mis koosnes kümnest lausest , kestis viis minutit ja oli nädalate pikkuse töö , lõputu lihvimise ja viimasel hetkel ümber tegemise tulemus ( kuigi põhjus oli üpris proosaline - pikema kõne puhul olnuks võimatu taluda lahinguväljalt voogavat laibalehka ) . Teised võisid rääkida improviseerides , sõnaosavalt , pikalt ja justkui ka põhjalikult , kuid erinevalt Churchilli esinemistest kadusid nende sõnad pärast auditooriumi mõneajalist lummamist õhku . Üks Churchilli kõnest pärinev lause , kus rahvale lubatakse kannatusi , tööd , higi ja pisaraid , on ka meile tuttav . Ilmselt on poliitikute sõnavara enam universaalne kui kirjanike oma ning ka rasked ajad võivad ühtmoodi sõnu sünnitada . Churchilli jaoks oli inimene ebaküps olend , kes talle sülle langenud kingitusi , teaduse ja tehnika saavutusi nagunii õiesti kasutada ei oska . Telefon , lennuk , aatomipomm . Viimasega on Churchilli suhe küll veidi ambivalentsem : Niels Bohri , kes teda aatomituuma lõhestamisega kaasnevatest ohtudest informeerima oli tulnud , saatis Winston pikemalt mõtlemata pikalt , pidades kogelevat ning kohmetut teadlast saksa spiooniks . Ka oli ta üks neist , kes arvas , et hävituspotentsiaali asumine kindlates kätes hoiab ära inimkonna lõpliku hävingu . Kuid kõned , kus ta pommi vastu üles astub , pole samuti unustusehõlma vajunud . Churchilli kõned on enamasti alati konkreetsed , autor eelistab lihtsaid sõnu ja lühikesi lauseid . Selline on ka " Tormihoiatus " , kuigi siin leidub ka luulet ning seda osa tema loomingust ( kirjapandud kõnest ) , mida võiks nimetada poeesiaks proosas . Churchill oli kangelane : tema pahed olid äraarvamatud ( kesine haridus , halb iseloom , alkoholilembus ) , voorusi aga peaaegu polnudki . Kuid ta julges ja tahtis olla see , kes ta oli : Sir Winston Leonard Spencer Churchill . " Tükid , millest tema maailm koos seisab on elust suuremad ja lihtsamad , mustrid kirkad ja korduvad nagu eepilisel poeedil või mõnikord nagu näitekirjanikul , kes näeb olukordi ja inimesi kui ajatuid sümboleid ning igavesti säravate printsiipide kehastusi . " ( Isaiah Berlin ) See lause on küllalt avar mahutamaks endas Winston Churchilli võimatut kogu ja kuju ; ruumi jääb ülegi . Jacques Derrida . Positsioonid . Tõlkinud Hasso Krull . Vagabund . <arv> lk. Lõpuks on see ju ükstakama , kus riiulil miski raamat asub . Kodus , kus nagunii mingit korda pole ( vähemasti raamatute osas ) , võib raamatu ( näiteks " Positsioonid " ) pärast lugemist susata ükspuha kuhu ( näiteks " Aovalgete akende " ja " Soodoma ja Gomorra " vahele ) , raamatukogus nii ei kõlba , riiulit võib vahetada küll , aga raamatul peab ilmtingimata märk peal ja sees olema või muidu ei leia teda miljonite omataoliste hulgast enam iialgi üles . Olemuslikult ei kuulu Derrida " Positsioonid " kuskile : ohtralt on seal ( tõlkimatuid või tõlkimata jäänud ) sõnamänge , kõrvalekaldumisi , sulge ja sulgude sulge , espriid , irooniat , heatahtlikku huumorit ja puhast komöödiatki . Vabalt võiks selle kohta öelda kirjandus ( ja paigutada ta märgi alla " ilukirjandus , prantsuse " ) , kui oleks lugu , mingigi välispidine liikumine ( kuigi liikumine on " Positsioonide " vaieldamatu peakangelane ) . Öelgem siis filosoofiline kirjandus , rõhuga kirjandusel kui fantaasiamängul , fantaasial ja mängul . " Ja siis polnud tal enam kellelegi midagi öelda . Mitte kui midagi . Ei ühtki sõna enam . " Nii lõpeb Saul Bellow " Herzog " . Ning ka Derrida räägib/kirjutab sellest . Miks lõpevad paljud teosed just nii - kurbusega öeldust ? Justkui oleks tegemist mingi grandioosse pettusega . Oleks nagu viskaks hullunud töömees käest haamri , rätsep nõela , programmeerija ( kui tänapäeva tulla tahta ) arvuti ( aknast alla , see zest on korraga nii koomiline kui traagiline ning sarnaneb oma pateetilises ülevuses mõnevõrra ühena mõeldavaist " Positsioonide " positsioonidest ) . Derrida teab , ütleb : " ... kuna just metafüüsika sunnib ( ega lakka kunagi sundimast ) semioloogiale peale " transtsendentaalse tähistatava " ja keelest sõltumatu mõiste fundamentaalse otsingu ; seda otsingut ei sunni mitte väljastpoolt peale " filosoofia " , vaid kõik see , mis meie keelt , kultuuri ja " mõtlemise süsteemi " seob metafüüsika ajaloo ning süsteemiga ; ... " ( lk.<arv> ) Kuigi räägitakse semioloogiast , käib see ka kitsamalt kirjanduse kohta . Kui paljud raamatud lõpevad just sellesama ohkega , pettumusega sõnas kui sellises , et siis jälle uuesti uue hooga alustada - uut raamatut , uut pettust . Kas asi erineks , kui saaks raamatut mitte kirjutada , vaid rääkida , otsemaid maha öelda . Derrida näib olevat seisukohal , et ei . See ongi tema järgi see , mille vastu ta võitlust peab ( ehkki üht iseäralikku võitlust , selitamis- või hävitamistahtmiseta ) - õhtumaalik logotsentrism , puhta tähenduse , viimase sõna ( mõlemad sõnad nii üksikult kui ühekorraga jutumärgistatud ) otsing . Mida pole olemas , tuleks kiiresti lisada , veel enne kui eelmise lause lõpu hõng haihtunud . Kas aga saab nii olla , et viimast sõna pole ? Vist saab , aga igatsus ja iha jäävad ning sellest sünnib mingi osa kirjandustest ( kui üht raamatut mõista kui üht kirjandust ) , mingi osa filosoofiatest ( samad sõnad ) . Ka Derrida dekonstruktsioon pole mingi erand . Vältimine ei välista . Kuidas elada ilma ( lõpliku ) Tõeta ? Kui kogu tõde on Mäng , kui mäng on kogu Tõde ? Või kui Tõde habitueerib hoopis äärealadel , suburbias ? ( Täpselt samasugust irooniat leiab ka Derridalt , sellepärast vabandust ei palu . ) Marginaaliaga seoses meenub mulle üks Darwini päevikulause . Täpselt ma seda ei mäleta , panin ta küll kirja , aga kuhu , seda ei mäleta ning kui ka mäletaksin , ei leiaks kodusest kaosest ikka üles . ( Mõnikord võib unustamisest sama palju kasu olla kui unistamisest . ) " Noorena olin ma suur muusikaarmastaja ja käisin hoolega kontsertidel . Eile aga , olles juhuslikult sattunud Kuninglikku Kontsertsaali ning kuulama üht heliteost , mõistsin ma äkki , et muusika ei mõju minu peale enam ; vähe sellest , mulle tundus ilmvõimatuna , et sellest kunagi aru olin saanud . " See Darwini mõte ( mille umbkaudsust jutumärgid julgestavad , täpne on ta hoolimata sellest ) on samuti pärit mitte keskmest ( milleks evolutsiooniteooria , reis ümber maailma purjekal " Beagle " , " Reis ümber maailma purjekal " Beagle " " , jne. ) , vaid kõrvalt , mujalt . Siit võiks arendada ahela , et igaüks , kes elus millegagi hakkama saab , muutub omaloodud ahela orjaks . Ka Darwin püüdis olla sõnakasutuses etevaatlik , mitte teha nn lõplikke järeldusi . Selle tegid tema eest ära teised - järglased , jäljendajad . Ja tema teadus , tema teooria muidugi " tähendasid " , ehkki ei vältinud teisi võimalikke " tähendusi . " Kui neid leiduma peaks . Aga polnud , pole siiamaani olnud . Mingi pisitillukese arusaamise maailma arengust ta siiski annab . Kui selline asi nagu areng sellise asjaga nagu maailm üldse ikka kokku sobib . Selles asjas kahtleb Derrida kõvasti , kuid õnneks ainult kahtleb , ei kummuta , ei viska prügikasti . See polekski võimalik , arvab ta . Ja õigesti arvab . Mõned arvavadki , et dekonstruktsioon ja destruktsioon on enam-vähem üks ja sama , kuid selles on küll rohkem sarnase kõlaga sõnad süüdi . Derrida on oma kirjutistes tähelepanuväärselt malbe , mitte kusagil ta ei purusta vana ega kuuluta uut , iseennast . Vastupidi , enam räägib ta sellest , et on jäljendaja , kelle jälgedes võib sisalduda ka midagi uut . Hegel , Husserl , Heidegger , kõik nad on olnud Derrida õpetajad . Mis võib olla õpetaja ja õpetuse vahel vahet teeb , on see , et esimene on enamasti alati surnud , mõte , mil pole enam mõtet , kui poleks õpetust , mille häda on see , et ta õpetab , hea see , et mitte kogu aja ja täies ulatuses . Õpetus on alati kandiline , praguline , äärtest mure . Ning sealt saab siis kinni hakata ja ütelda : ei , mitte päriselt nii , midagi jääb alati üle ja puudu . Darwini näide sai spetsiaalselt sellepärast sisse toodud . Et näidata , osutada sellele , et see , mis tähelepanust väljas , omab siiski mingit kaalu tsentrilegi . Tegelikult on see tragöödia - äkitselt mitte enam kuulda seda , mida kunagi kuulnud oled . Kas see ka Derridad ähvardab ? Mine tea . Mine . Ja tea , peaasi , et oma teadmisega ka tagasi tuled ja meile ütled , mida sa teada oled saanud . " Maailm on komöödia neile , kes mõtlevad , tragöödia neile , kes tunnevad . " Horace Walpole . Horace Walpole on see . Võib ka vastupidi öelda , kuid kohe tunned - see on vale , nii see pole ! Nii et kõike ikka öelda ei saa , mingi vastutus maailma ( elu , ema , perekonna ) ees peab ikka olema . Derrida puhul see nii pole , et on täiesti ükskama , mis seisab ühel pool " nagu " , mis teisel . ( Mõnikord pole " nagu " vajagi , " nagu " sellest " nägu " ei kaota . ) Mäng on tore asi , aga kui kõik mängida lustivad ning ka sõjamängud Bosnias ja Tšetšeenias edasi kestavad ja mõni neid veel tagantki õhutab , siis tekib paratamatult tõrge . Ning tekib mõte ( millel tundub mõtet olevat ) , et kas pole temagi , Derrida-nimeline tõde ja vabadus , selle eest vastutav ? Kuid sellel pole siiski nii suurt mõtet , kui eelnevalt loodetud sai - kohe tuli meelde , et Derrida on näiteks rassismi teravalt hukka mõistnud . Siiski on enam-vähem kõik prantsuse modernfilosoofid vähemalt Sartre'ist peale alati barrikaadidele kippunud ning sugugi mitte alati " õigele " poole . ( Poleks vist pruukinud õiget upitada , õige on õige isegi . ) See aga , et Derridale nalja teha meeldib ( samuti ka närida , ümmargusi asju nagu hiir hegeli-juustukera ) , on selge sellelegi , kes ei tunne ei eriala ega erialast sõnastikku . Seda näitab tema nimigi : Derrida : Reb Derrisa : reb de risée , naeru rabi . Omaette naljakas seegi , kuidas filosoof , kes tegeleb sellega , et jumala pärast mitte midagi öelda ( lõplikku , tähendavat , tähistatavat , puhast , paljast ) , kelle eesmärgiks on natuke , mitte palju , endale nii palju järglasi ja jäljendajaid on jõudnud soetada . ( Muidugi ka vaenlasi , aga see on loomulik ; kas ikka on ? ) Ma siiski natuke ikka arvan , et kõik see joviaalne ja irvehimuline seltskond üksjagu pelgab sõna Tõde . Tõdede paljusust , seda mitte , üht tähte tegelikult vaid : T. " Näiteks vormis , " Mina , T/t/õde , räägin . " ( lk.<arv> ) Kuid nagu ma juba alguses ütlesin , võtan mina Derridad rohkem kui ilukirjanikku ning paigutan tema teosed , mida ehk loodetavasti juurde tekib , meelsasti edaspidigi " valesse " riiulisse . Kirjanduslikul quasipinnal rohkem nagu rääkisingi . Ja mul oli seda erakordselt kerge teha . Sest : " Olen alati kirjanduse vastu huvi tundnud , kirjanduse kirjutamine , fiktsioonide loomine on olnud minu südamesoov . Filosoofia on minu jaoks olnud ringtee , mille kaudu jõuan tagasi kirjanduse juurde . ... Ja siis oli mul tunne , et oskan kirjutada erinevalt . Seda ma " Glas " 'i ja " Postkaarti " kirjutades tegingi . Kuid praegu on mul tunne , et ... tahaksin jälle kirjutada erinevalt . Erinevalt - see tähendab , seal oleks enam fiktsiooni ja rohem nii öelda " autobiograafilist " ( jutumärke , palju jutumärke selle sõna ümber ) . " ( Intervjuu Derridaga . Imre Salusinszky . Kriitika ühiskonnas . Lk.<arv>-<arv> ) Igasuguse kirjutise puhul on minu jaoks tähsaim ütlemise toon . Just see teebki Derrida mulle vastuvõetavaks , mõneti isegi läbipaistvaks , sarnaseks endaga , ükspuha millise mõeldava teisega . Nii palju või vähe , kui mina teda ( inglise keele vahendusel ) lugenud olen ( pigem vähe ) , pole Derrida kunagi olnud lammutav , oma eelkäijaid prügikasti heitev . Sellepärast mõtlengi - küllap on ta tark inimene . Kuid maailm on kummaline : Ameerika üliõpilased koos " edumeelsete " õppejõududega mässavad praegu tunniplaanide vastu , tahetakse lahti saada Shakespeare'ist , ning kui ikka õppida , siis pigem juba lähedast kaasaega , seebioopereid , massimeedia mõju jms. Vähe sellest , loengutest on saanud " avatud " jututoad ning kõige selle põhjustajaks olevat kui mitte Derrida isiklikult , siis kõigega mänglev , kõiki mängida lubav , alati vähemalt kahemõtteline , keelele kui niisugusele keskenduv dekonstruktivism . Sellepärast pole mingi ime , et Derrida peale kannavad kanda kõik alalhoidlikud akadeemikud ja konservatiivid . Mõistagi on mäslejatest vaid vähesed Derridad või Paul de Mani lugenud ning võib öelda , et lammutamine on rohkem järgijate ( paremgi sõna veel - kopeerijate ) kui loojate süü . Derrida ise on kuuldavasti oma meetodi " järgijaid " hukka mõistnud . ( Vt James W. Tuttleton . Back to the Sixties with Doctor Graff . Kogumikus : Against the Grain . The New Criterion on Art and Intellect at the End of the Twentieth Century . Ed . by Hilton Kramer and Roger Kimball . Chicago , <arv> , pp.<arv>-<arv>. ) Oletagem nüüd , et Derrida poleks oma õpetust loonud ? Milline oleks siis maailm ? Või oleks ta selline , nagu ta praegu on , ilma Derridatagi ? Minu arvates oleks ta kindlasti hallim ja rõõmutum . Kuid ma siiski arvan , et hoolimata Hasso Krulli kinnitusest , et " " ... mäng " on vaid tehniline termin " ning et " Nii või teisiti on kõik Derrida mängud strateegilised , nad on teatava mõtteviisi funktsioon " ( vt POSTIMEES , <arv>.okt. ) , on mängust saanud omapärane ilma ideoloogiata ideoloogia : Mängimine kui tõde , Tõde kui mängimine . Olen ka kindel , et see on toimunud nö vastu looja , so Derrida tahet . Pole sugugi võimatu , et ta ise kunagi osutab mingile väljapääsule kordamise ( alpimise ) vulgaarsest nõiaringist . Või teeb seda keegi teine , mis vahet ? Vastutus on asi , millega me kõik peame arvestama nii sõnades kui tegudes , eriti aga sõnades , mis , oh kui kergesti teoks ( jõuks , võimuks ) saavad . Teisest küljest on ideaalne vastus vastutusele vaikus , sedalaadi ütlemishirmu ( mida võiks nimetada ka russofoobiaks , mis meil oma kahemõttelisusega eriti sobiv termin ) põeb praegu enamus eesti keskmise ja vanema põlve intelligentsist . Mis aga saaks siis , kui mäng muutub domineerivaks ning , ehkki see on ekstreemne otsustus , tahtmatult marginaaliasse tõrjutud vastutus kaob ? Kui see toimub iseenesest , kellegi käskimata ? Kunagi meeldis mulle Teilhard de Chardin ( meeldib praegugi , ainult armastus on kuhugi kadunud ) . Panpsühhologistlik maailmakäsitlus oli võluv sellega , et nii oli kõigel olemasoleval , nii elusal kui elutul äkitselt üks kõikeseletav põhjendus . Chardini järgi sattume me kõik ( juhul muidugi , kui maailm enne ei hävine ) pidevalt evolutsioneerudes lõpuks mõtlemisriiki ehk noosfääri , tegusid seal enam pole , ainult õnnestav mõtlemine , arvatavasti armastusest , küllap siis ka Jumalast . Armastus on kõikjal või muidu poleks teda meis ! See kõlas usutavalt , oli oma lihtsuse veenav , paraku aga , jäin hetkeks mõtlema , sarnaneb riik , mida Chardin kirjeldab , surmaga . Samasugune tunne valdas mind lugedes Eesti Ekspressis Ülo Mattheuse visiooni XXI sajandil saabuvast jumalariigist , kui vapustused läbi teinud maailm langeb jälle jumala rüppe . Kuid teinegi tunne oli mul - mind nagu kohustati millekski , milleks ma võimeline polnud . Ja mul hakkas hirm . Ka mänguline mänguriik on sellega veidi sarnane , ehkki mul selle ees mingit hirmu pole , pisike pelg ainult . Kõik sõltub toonist . José Donoso . " Chattanooga Choochoo . " Tõlkinud Ruth Lias . Loomingu Raamatukogu nr <arv> <arv>. <arv> lk. Ta oli nahkne rahatasku , mille kõik trukid ja nööbid hoolega kinni pandud . " Nagu " jõud on ühtlasi tema jõuetus . " Nagu " võib omavahel siduda roosi ja rauda , kõntsa ja ilu , hullumeelsust ja õndsust . Teispool silda võib paikneda üksainsam sõna , aga ka sajasõnaline , komadest tükeldatud lauselohe . Kuid loodud side võib olla tühine , pealiskaudne , petlik : kauged maailmad ei saa kokku , see , mida uskusite tulenevat asjade sügavast sisemisest loomusest , oli vaid pelk pettekujutlem ! Ma usun , et iga kirjaniku töös tuleb ette hetki , kus ta sooviks lahti saada kõikidest võrdlustest , visata üle parda iga viimne kui " nagu " ning lasta maailmal eksisteerida nii , nagu ( ! ) ta on : vahedalt , vahenditult , vabalt . Selline ihalus - ehe iha - on tegelikult võrdväärne nagu-januga . Sest vaadake oma seni viimast kirjapandud lauset , kust te nagu-noa oma absurdses absoluudinäljas välja kiskusite ! Kui inetu , kui ebaloomulik ! Tema õige kuju on ikkagi " nagu " , korpakasvanud , kuid veel värskete haavaarmidega pehme keha , mis kohe verest tühjaks nõrgub , kui noad temast välja kistakse . José Donoso " " Chattanooga Choochoo " " rajanebki sellisel " nagu " puudumisel . Metafoori püütakse esitata tõeluse pähe ning tulemuseks ei saa olla muu kui anekdoot . Selles pole midagi halba : inimese väärtus küll kuigivõrd kahaneb , kuid stiili osakaal aiva kasvab . " Nagust " loobumine tähendabki inimesest loobumist , inimese asetamist karikatuuri jutumärkidesse . Meile räägitakse lugu , mis nagu iga teinegi lugu räägib meestest ja naistest , kuigi õigem oleks öelda naistest ja meestest , sest naistegelased on raamatus meestegelastest subtiilsemad , mingil märkamatul , aeglaselt aimuval moel kuulub neile nii jutustamise kui puändi õigus , ning kui raamat lõpeb , jääb väljapoole raamatut miski , mis otsustab mehe-elu kvaliteedi üle ning see miski ( mis pole " nagu " ) on samuti naine . ( " ... kolmandaks , sel ööl , voodi intiimsuses , pika öö jooksul , millest saab hommik ... panen ma tema - olin selles kindel - unustama musta kohvri ... vähemalt järgmise päevani , mil ta helistab Raimundale , et kunagi lähemal ajal minna koos kohvi jooma ja oma ese tagasi saada , sest tal läheb seda vaja . " lk.<arv>. ) Raamatu kulminatsioon saabub ettenähtud kohas - keskel ( lk. <arv>-<arv> ) . Seal avastab peategelane-minategelane Anselmo pärast naise sõbranna Sylviaga magamist , et " ... seistes alasti klosetipoti ees ja vaadates kehaosa , mida ma vaatama pidin , tõdesin ehmatusega , et see , mis nüüdsama oli mulle võimaldanud tohutut naudingut Sylviaga ... oli haihtunud . " ( lk.<arv> ) Ei mingit " nagu " ! Nii ongi ! Edaspidi peab Anselmo läbi ajama ilma " oma esemeta " , millest hargneb hulgaliselt lustlikke olukordi ? la " ma olen täna väsinud " , " olen vist kusagil külma saanud " jne. " " Chattanooga ... " " kujutabki endast anekdooti ( õnneks mitmekihilist ) või unenägu , millest peategelane filmi lõpus võpatusega ärkab : vanamoeline aga efektne lahendus , kuid " " Chattanoogagi " " on omal moel nukralt nostalgilise alatooniga raamat , kus kusagilt tuhande valgusaasta tagant kumavad võrdväärsena vastu vanaema ja Garcia Lorca ( " Voodis , käsi mõnusasti selle koha peal , mida minu vanaema ja Garcia Lorca nimetasid patu paigaks ... " , lk.<arv> ) , Carl Jung ja Marcel Proust ( " End duši all pestes ümisesin rõõmsalt " Chattanooga choochoo " viisi , laulu , mida ma tunnetasin nagu Swann tunnetas Vinteuil' sonaati ... " , lk.<arv> ) . Proustiga seob Donosot seegi ( ehk : kohati on Donoso nagu Proust ) , et nende tegelased on olemuslikult sarnased . Nad igatsevad pääseda ringkondadesse , kuhu nad varem pole pääsenud , külastada kohti ( hotelle , restorane , kuurorte ) , kus nad varem pole viibinud , ning armastada naisi , kellest nad nooruses unistagi ei julgenud . Ainult et Donosol on igatsusest saanud tüütuvõitu reaalsus , kus kõik on mehhaaniline , üdini eba . Meile esitatakse kaasaegse heaoluühiskonna võrdpilt , mis sarnaneb F. Légeri maalidega , millel masin on kui inimene ja inimene kui masin . Midagi sarnast ka tundes : mõlemail , nii raamatu tegelastel kui pildil kujutatud inimestel , pole lahtivõtmisest valus , nad isegi nautlevad seda ! Raamatus esineb veel teinegi " nagu " -tasand . See on seotud söömisega . " Neid /lihatükke/ ulatades sõnas Sylvia taas : " Ja Magdalenal on nii hea maitse ... Kas oli ta teda maitsnud ? " ( lk.<arv> ) See situatsioon seletatakse siiski lahti - " naguks . " Rohkem sellest enam juttu ei tule , kuigi tahaks arvata , et kirjanik mõnes teises teoses sedagi võimalust kasutamata pole jätnud . Ma söön su ää . Ülikooli käies ostsin endale ARTIA väljaandes Miroslav Lamaci " Moderne Tschechische Malerei , <arv>-<arv>. " Kõige rohkem meeldis mulle sealt üks pilt : Jan Zrzavy " Kurbus . " See pilt meenus mulle ka Donoso teost lugedes . Mustjaspunasel taustal on kujutatud üht lillat värvi munajat naisepead . Naine on nukker . Tema pilk on maha pööratud , suu on poollahti , nina vaid aimub heledamast valguslaigust , mis moodustab kulmudest lõuani ovaalse kaare , kuhu mahub ka suu ja valge hambarida . Tegelikult polegi see inimene , saati siis naine , vaid värvist kasvanud valu , mida võiks hõlpsasti , paari pintslilöögiga rõõmuks muuta . Kuid midagi on pildis sellist , mis ei luba seda teha . Miski ei ole siin mahakustutatav , uus tunne nõuab uut pilti . Donoso kirjutas/avaldas oma novelli <arv>. aastal , Zrzavy pilt kannab daatumit <arv>. Sellesse ajavahemikku mahub mitu inimpõlve , kuid kulg kerglasemasse , mängulisemasse on selgemast selge . E.L.Doctorow. Billy Bathgate . Tõlkinud Enn Soosaar . Tuum . <arv>lk . Ükskord küsiti Francis Coppola käest , kas ta ei karda , et maffia tema peale kurjaks saab , on ta ju oma filmis " Ristiisa " paljastanud seda , kuidas mafioosod tegelikult elavad , kuidas töötab nende organisatsioon . Coppola hakkas naerma , ütles , et tal olevat hiljaaegu olnud kohtumine ühe jõugu pealikuga , kes lubanud peale maksta , et ta selliseid filme rohkem teeks . - Miks ? - Nii ei saa keegi meie kohta mitte kunagi mitte midagi teadma , kõlanud vastus . Sama võinuks juhtuda ka kirjanikuga , kelle nimi on Doctorow ning kes on kirjutanud raamatu " Billy Bathgate " , loo ühest juudi päritoluga poisist , keda kuritegelik maailm magnetina enda külge tõmbab . Billy on agulilaps , tema ema on vaikne hulluke , isa tal pole . Billy unistab saada kellekski teiseks , rebida ennast lahti kehvadest oludest , võtta rikas naine või armuke , viia ema luksusrestorani ... Kõiki neid unistusi Billy otsesõnu välja ei ütle , kuid see on ütlematagi arusaadav : Billy taga on terve Ameerika , Billy , see on suur unistus , mille täitumist on pikkisilmi oodatud sest ajast peale , kui esimesed bandiidid , kauboid , Ameerikat tegema hakkasid . Ütlen meelega tegema , ingliskeeles make , mitte looma , sest tegemine ja tegutsemine on ameeriklasele meditatsioonist tähtsamad , sõna seisab väärtusskaalal teost järgu võrra tagapool . Make love , make money . Billy hakkabki tegutsema ning ei möödu kaua aega , kui ta leiab end olevat maffiaboss Dutch Schultzi usaldusalune . Tegelikult on nad juba ammused tuttavad , kord on Dutch oma õllelao juures poissi kohanud , talle käe õlale pannud ja see on sama mis vangistus . Billy on noor , kõigest viieteistaastane , kuid vägivald meeldib talle ... Siinkohal teeksin väikse pausi ja räägiksin kahest kukkumisest . Esimene pärineb " Billy Bathgate " 'ist : " Üks ( aknapesijaist kõrghoone fassaadil - T.R. ) kukkus uperpallitades mööda maja külge alla . ... Siis prantsataski rõhtasendisse keeranud keha kogu oma pikkuses ja laiuses vastu hoone ette pargitud auto katust ja raksatus , liha ning luu langemisjõu kohutav plahvatus oli nii vägev , nagu oleks siinsamas suurtükki paugutatud , ja mind pani luksatama just see , et mees liigutas ennast , liigutas ellest metalses nõos , mille ta oli ise muljunud , tema purustatud luudega väändunud kehast käis läbi tõmblus , just nagu olnuks ta rõngasse tõmbuv tõuk kuumal plekil , enne kui elu viimne tukse väreles sõrmeotstest minema . " ( lk.<arv>-<arv> ) Ja teine Norman Maileri romaanist " Ameerika unistus . " " Ning siis , ammutanud jõudu paanilisest hirmust , mis haarab igaüht , kes jääb põlevasse ruumi ning ihkab kõigest hingest sealt välja saada , hiivasin ma ta kätele ja jõupingutus , mis ma selleks tegin , oli lausa kohutav , sest tema keha raskus käis mulle üle jõu ( või oli hirm mu tühjaks pumbanud ) , ja ma upitasin ta jalad üle akna ääre , mis oli raskem , kui olin arvanud ... tõmbasin veidi hinge ja lükkasin ta välja , ise aga kukkusin vaiba peale pikali , nagu oleks tema mind tõuganud , ning seal lebades lugesin kaheni , lugesin kolmeni , kui kiiresti , ei tea , ja ma tundsin tema keha lennust joovastust ja siis ma kuulsin kümme korrust allpool olevalt tänavalt häält , lamedat , üllatavalt valju ning õõnsat mütsatust ... ja ma tõusin üles ja nõjatusin aknast välja ja vaatasin ja nägin Deborah keha poolest saati auto esiotsa alt väljas ... ja ma tõin kuuldavale ahastuskarje , mis polnud päris , aga ahastus oli päris - esimest korda elus teadsin ma kindlalt , et teda pole enam - ja see karje oli looma karje . " ( American Dream . Panther Books , <arv> , lk.<arv> ) Nii nagu on erinevad need kaks kukkumist , üks nähtuna alt , teine ülalt , on erinevad ka raamatud . Kukkumist kirjeldavad laused on ise kukkumised , nad on kukkumiste rütmilis-graafiline vaste , mille järgi võib mõõta kukkumiseks kulunud aega . Esimene , loeme , algab kusagilt viienda-kuuenda korruse kohalt , teine kümnendalt , kuid kui Maileri lauses aeg praktiliselt seiskub , ning langemise trajektoor on närviline , jõnklik , siis Doctorow' aeg on väline , vaatemängulikum , teekond laugjam , lõpp aga kujutab esteetilist ilupilti , millel pole mingit pistmist surmaga : " ... elu tukse väreles sõrmeotstest minema . " Võib öelda , et Doctorow' kukkumise lõpus ootab kukkujat lunastus , kohe-kohe algab tõus taevasse ; Maileril on kukkumine pikem , kurjem ja pärisem : kümme korrust napib selleks , et neid mõtteid lõpuni mõelda . Kahjuks pole Maileri romaani eesti keelde veel tõlgitud , muidu võiks sellest pikemaltki juttu teha . Doctorow on oma intervjuudes rõhutanud müütide ümberrääkimise vajadust . Tema arvamuse kohaselt pole müüt iseendast ei hea ega halb , teda tuleb lihtsalt aeg-ajalt kohendada , uuesti mõtestada , demütologiseerida . " Mina vallutan müüdi-areaale ; müüte , mis on ennast maskeerinud ajalooks . Nagu mulle tundub võiks taolise uus-leidmise üheks eesmärgiks olla müüdi tagasikirjutamine ajalooks . Kui müüte ei uurita , kui müütide kohta ei küsita , kui müütidega pidevalt ei tegeleta , siis nad kivistuvad ja muutuvad hädaohtlikuks . Neist võib saada kindla struktuuriga usk ja see ajab inimesed hulluks . Ühiskond muutub ühel või teisel viisil monoliitseks ning despootlikuks . " ( The Literary Review , <arv> , lk. <arv> ) See haigus on meile juba vana tuttav : müüti , millel sotskommunistlik ühiskond püsis , ei tohtinud keegi õõnestada . Või kui täpsem olla , siis oli " aktuaalsete " mõistulugude esitamine ( lubatud piirides ) iga endast lugupidava sulerüütli kohustus . See omakorda tekitas pentsiku olukorra , kus iga ümberütlemine , mil riigikukutamisega mingit pistmist polnud , võis saada tõlgendatud kui SEE . Iga " nagu " oli poliitiline , kõik kased sini-must-valged jne .. Eriti meelsasti tegelesid müütidega , eeslite ja eestidega hierarhia tipus olevad kirjanikud . Lõigu lõpetuseks laenaksin " Billy Bathgate " 'i eestikeelse tõlke ümbrispaberilt geniaalse lause : " Paralleelid tänapäeva Eesti olustikuga on kerged tekkima . " Kui " Billy Bathgate " on müüt või lugu sellest , kuidas taolised müüdid sünnivad võis sündisid ( Doctorow : " " Billy Bathgate " kui müüt käsitleb ameeriklaste kiindumust inimlike ja sotsiaalsete hälvete vastu . Meile meeldivad gangsterid . ... Meie vaba ühiskond rajaneb revolutsionääridel , ühiskonnakukutajatel , vägivallal . " LR , lk. <arv> ) , siis sisaldab ta endas tugeva annuse seda , mida justkui purustama , uuesti vaatama ja käänustama peaks . Sõnaga , säilimist , konservatiivsust , kivistumist . Veel ( ja jälle sõnaga , ainukesega , mis mul on ) : Billy Bathgate pole mitte muinasjutu kriitika , vaid muinasjutt ise , seda näitab nii õnnelik lõpp , kui ( retro ) suhkrustatud stiil ( mida kõrvutusega Maileri teosest püüdsin paremini välja tuua ) . Billy Bathgate'i elavad mitte ainult ameeriklased , vaid kõik inimesed . Mis eestlastesse puutub , siis neile on see arvatavasti omasemgi kui ühendriiklastele , kelle mõistlikum ( intellektuaalne ) osa on arvatavasti sama suur kui meie mittemõistlik ( tarbijalik ) . Seejuures , imelik küll , pole " Billy Bathgate " mitte halb raamat . Tegelikult - oo jaa , tegelikult ! - on BB üsna ideaalilähedane teos , siin on kriminaalsust , on illusoorsust , lugu jookseb nagu õlitatult , olles samas ka moodsalt mittelineaarne , allhoovustena jooksevad sellest läbi imekenad kujundid : juudiusk ja -inimene kui värelev küünaleek , katoliiklus kui kollektiivne alistumine ülalt tulevale käsule , eriti aga arvude tähedeks muutumise filosoofia ühe raamatu kõige meeldejäävama tegelase härra Bermani elu ja suu läbi . Teose eestikeelne väljaanne on imekena , Varraku mõnede üllitiste kõrval üks väheseid raamatuid , mille kaant pole reklaamtekstiga kahjustatud , ka tõlge on laitmatu ! Kuid see kõik pigem kinnitab kui väärab eelpool öeldut . Willem Elsschot . Liimilevõtmine . Jalg . Tõlkinud Mati Sirkel . Varrak . <arv> lk. Willem Elsschot on eesti lugejale tundmata - flaamikeelsest belgia kirjandusest ei tea me õhkagi . See-eest on nii " Liimilevõtmises " kui " Jalas " kirjeldatav elu meile võrdlemisi tuttav . Nii tuttav isegi , et noid raamatuid ühes ilmunud retsensioonis juba vaata et tüssamis- ja reklaamimüümisõpikuks peetud . Õnneks see siiski nii pole , ehkki rööpsusi leidub nii tüssamises kui traagikas . Mulle kerkisid romaani ( de ) peategelase Laarmansiga kohtudes ( " Keegi ei suutnud siis temaga võistelda flaamluse valjuhäälses kuulutamises ... " , lk.<arv> ) silmpilkselt silme ette kõik eestisoost sirged seljad ja vabadustnõutavad hääled , mis hiljem mõistetavatel põhjustel kooku vajusid ja televiisoris lõhnaõlireklaami lugemisele ümber spetsialiseerusid . Ka masendus , mis sellest saada võidi , on praeguseks arvatavasti kadunud ning asendunud melanhoolmasohhistliku huumoriga , mida ka Ellschoti raamatuist leida võib . Nagu me järelsõnast lugeda võime , oli kirjanik " ... flaami ärimees reklaami alal , kes oma põhitöö kõrval ka kirjutas - tõik , mis hiljem oli üllatuseks mõningatele lähedastelegi . " ( lk.<arv> ) Kuid raamatus on ka kohti , mis tõestavad vastupidist : Ellschot oli kirjanik , kes oma põhitöö kõrval ka reklaami alal töötas . Pealiskaudsel lugemisel võivad need märkamata jääda : detailselt kirjeldatud reklaamitöö üksikasjad summutavad põhisõnumi . Kui Laarmans ja maagiline ärimees Boorman esmakordselt kohtuvad , on Boormanil käsil äri , mis määrab ära kogu edasise tegevuse . See on " Maailmaajakiri " , ajakiri ei millestki , ajakiri , mida keegi ei loe , kuid mille abil Boorman nüüdsest siis Laarmansi abil ja osavõtul klientidelt raha välja pressib . Tähelepanuväärsel kohal on ajakirjas ilmuvad universaallaused , mille osi saab vastastikku välja vahetada , ilma et sisu sellest märkimisväärselt muutuks . Neid lauseid tuuakse lugeja ette ilmse esitajalõbuga : täies pikkuses ja prantsuse keeles , nõnda siis pilab Ellschot oma " päristööd " , kuid ka Flaamimaad , kus elatakse hollandi keeles , äri aga tehakse prantsuskeeles . Üldse tõmbab puhtfiloloogiline aines Elschotti tihti endaga kaasa ning kasutatav keel sooritab siis lustakaid fopaasid . " Kõigil järgnevatel külaskäikudel tõi ta /Boorman.-T.R./ selle jala kaasa ... Alati pingutas ta , et see mõnda aega minu tähelepanust kõrvale jääks , nagu mõni inimene peidab häbiväärset haigust , aga kähku ilmus nähtavale varvas , mis teatas jala tulekust , ja oma sõiduvees tundis ta end alles siis , kui jalg lebas meie ees laual . Tõeline kirurgiline kunsttükk . " ( lk.<arv> ) Jalg on ühe tüssatud kliendi , proua Lauwereyesseni oma , kelle ees Boorman pärast oma naise surma on hakanud tundma süüd , mida ta lunastada püüab , kuid ei suuda , sest uhke naine ei võta hüvitust lihsalt vastu , raha kinkimine kellelegi , kes seda ei taha , on aga ühiskondliku praktika seisukohalt ühtaegu nii taunitav kui võimatu . Nii juhtubki , et Boorman satub lõpuks hullumajja . Elsschotti huumor on leebe ja leplik , segu Jaroslav Hašekist ja Lewis Carrolist ( keelemängu osas ) . Ta ei hammusta , vaid haukab . Teist elu ( korrraldust ) pole inimesele antud , sellega , mis on , tuleb leppida . Surmakaarikuiks maskeeritud kiirabiautod , korthalsid , toimetavad inimesi teispoolsusse , aga ka selle eest tuleb maksta . Mitte tunnetes ja kaastundmuses , mis tundvad olema ülearused , inimest eksitavad , vaid kupüürides . Inimest piinab süü . See süü on sügav ja nimetu . Vaid kahel korral pääseb see jahedasse teksti - Ellschotile iseloomulikul moel märkamatult , kikivarvul , varjuna . " Ta /Boorman - T.R./ tõmbas sügavalt , nagu kevadet nuusutades , hinge . Ja mind eesnimega kõnetades tunnistas ta : " Jah , Frans , see oli õnnistatud päev . Homme käin surnuaial ära . " Ja ta pani mulle käe õlale nagu isa . " ( lk.<arv> ) Oh , nägin unes , ema , ma surivoodil sind ja enne lõppu jõudmist su pilk veel vaatas mind . Sa soovisid : jää ausaks ja sammu õigel teel , veel naeratasid veidi ja lahkus sinust meel . " Temaga on kõik korras , " katkestas mind Laarmans , " ja kuidas on lood sinu omaga ? " Ma hõljusin veel Laarmansi värssides ega saanud nii kähku pihta . " Minu millega ? " küsisin ma lõpuks . " Emaga , " ütles mu sõber . " Laarmans valetab , ema on surnud . Kuid meil on selge , et meie ees on mitte oma tähtsusetut elulugu re-monteeriv reklaamiagent , vaid Kirjanik . Gustave Flaubert . Kolm juttu . Püha Antoniuse kiusamine.Tõlkinud Tiiu Kaldma , Anu Lõun ja Tatjana Hallap . Europeia . Perioodika . <arv> lk. Eestis ilmub praegu kaks raamatusarja , mis tutvustavad moodsat ilukirjandust ning kus vaid pisteliselt ilmub teoseid , mida ilmutades mõeldud kasumi peale : " Europeia " ja " Loomingu Raamatukogu " . Arvesse võiks tulla veel " Nobeli laureaadid " , kuid seal on mindud kindla peale ning avaldatud " kivisse raiutud " autoreid , mis sageli ka müügiesikümnesse satuvad , kui mõne raamatukaupluse vaateakende edetabeli järgi otsustada . Seega hoolivad kirjanduspildi uuenemisest vaid need kaks , olles seejuures visad ja vist ka oludest kiiduväärselt mittehoolivad . Eriti silmapaistev on " Europeia " , kus ilmunud kahekümne kaheksa teose hulgas säärased väärtautorid nagu Maupassant , Mérimée , Wilde , Gary , Gide jt ning tulemas veel Proust ning Jean-Jacques Rousseau ! Kõik trükivalgust näinu pole küll kõrgkirjandus , kuid maitsevääratusi pole ka " madalama " kirjanduse osas . Ja ei pea ühtegi kordustrükki ! Gustave Flauberti " Püha Antoniuse kiusamisega " võiks ju tõesti eestikeelse floberiaana peaaegu et lõppenuks lugeda , sest " Madame Bovary " ja " Tundekasvatus " on eesti keeles juba varem ilmunud , kui poleks viimast lõpetamata jäänud romaani " Bouvard ja Pécuchet " , eriti aga kirju , mis paljuski köitvamad või igal juhul elavamad kui kirjaniku mõned kohati steriilse stiilsuse all kannatavad traktaadid . ( " Salammbó " , " Püha Antoniuse kiusamine " ) . Siis saaksid eesti inimesed ükskord ometi oma silmaga näha neid kirjakohti , kus Flaubert end Emma Bovaryks kuulutab või kirjanikku jumalaks , kes nähtamatuna oma teksti kohal hõljub , ning otsustada , kas see ikka päriselt nii on , nagu ta senimaani sekundaarsetest allikaist lugema on pidanud . Kirjadest selgub tõde ning see on nagu alati kusagil vahepeal , seega siis seal , kus stiil karakterile ( kangelasele ? inimesele ? mis vahet ? ) käe ulatab ; selgub seegi , et oma pooleliolevaid teoseid nimetab Flaubert järjepidevalt mon chéri'deks , kuigi ta nende lihvimise kätte vaat et kohe hinge heitmas või enesetappu sooritamas oli . Küsimus looja kohalolekust või -olematusest on kirjandusloo üks mõttetumatest , mis aga paraku aeg ajalt üha uutes versioonides liikvele läheb . Olgu siinkohal näiteks või meilgi tuntud null-stiil , mille sünnitajaks ja parimaks esindajaks ikka seesama Croisset' erak , keda Jean-Paul Sartre oma monumentaalses provokatiivse pealkirjaga uuringus " Gustave Flaubert , perekonna idioot " süüdistas väikekodanlikus individualismis ning estetistlikus vastutustundetuses á la miks ei võtnud kirjanik kordagi avalikult sõna , kui Pariisi kommuun <arv>. aastal veriselt maha suruti ? Ka Prousti heidab Sartre üle parda umbes samadel alustel ning heidab talle ette oma ( väikekodanliku , homoseksualistliku jms ) kogemuse universaliseerimist , selle kohandamist ühiskonnale , nõnda viimase allakäigule kaasa aidates . Tuleb siiski uskuda , et see probleem märksa laiem on ning meiegi maavillasesse kaasaega ulatub - leiduks vaid õpetus , kuidas olla korraga nii hea kirjanik kui oma rahva saatuse eest hea seisev kodanik . Kui osata need asjad nõnda ära lahutada , et üks teise läbi kannatama ei peaks , siis poleks vist viga midagi . Ehkki kõigis kolmes loos võib märgata ühisjooni Flauberti varasema loominguga ( " Üks lihtne hing " meenutamas " Madame Bovary'd " , " Legend Püha Julianus Võõrustajast " " Püha Antoniuse kiusamist " , " Herodias " " Salammbód " ) , on inimlikult mõjusaim vast esimene . " Ühes lihtsas hinges " teeb Flaubert seda , mida ta alati soovinud oli - muudab provintsiaalse , võimalik , et tõestisündinud lookese võimsaks üldistuseks , millel ei puudu pühakirjalikud allusioonid , kuid mis on olemuslikult karmim , karedam ja tõtträäkivam kui Piibli leierdatud mõistulood . On olemas isegi selline mõiste nagu " Flauberti papagoi . " Kui juhtute seda kuulma , siis teadke , et papagoi nimi oli Loulou , teenijanna nimi aga Félicité ning et kui teenijanna " tegi oma viimse hingetõmbe , uskus ta nägevat pooleldi avanenud laotuses hiiglaslikku papagoid , kes liugles ta pea kohal . " ( lk.<arv> ) Pühakirja pea peale pööramine , pühakute elulugudes nüansside ja lisatähenduste leidmine oli Flaubertile väga meele järgi . Seda teeb ta ka kahes järgevas loos . " Legend Püha Julianus Võõrustajast " tõukub Roueni , Flauberi kodukoha katedraali külglöövi vitraazist , kus pühameest kujutatud . Katedraal sai teises maailmasõjas küll kannatada , kuid aken on pärast kiriku restaureerimist omal kohal ning külastajad võivad selle poole kaelu sirutada . " See ongi legend Püha Julianus Võõrustajast , umbes nii , nagu see on maalitud kirikuaknale minu kodukohas , " lisab kirjanik loo lõppu . Nõnda ongi - " umbes nii " . Sest hagiograafilisest dotseerivast üldterminoloogiast vabaneda ja lugu aknalt maha , inimeste keskele tõsta Flaubertil ei õnnestu , lahjaks see jääbki , hoolimata kohati kreeka tragöödia mõõtu ema ja isatapmisloost . Ka " Herodias " on umbes samas vaimus kirjutatud , kuid midagi on ka teisiti - rõhuvad , täpsed detailid ; otsekui oleks kirjanik oma käega katsunud , oma silmaga näinud tolleaegset olustikku , kugistamisi ja kägistamisi , eebenipuust sänge , kullatud kilpe , nuubialannasid , preestrinnasid ja bakhanditare . Siinkohal oleks sobiv mainida , et Flaubert kulutas oma teostele materjali hankimiseks tohutult aega , luges ohtralt ning käis ka ise nö sündmuskohal . " Antoniusele " näiteks kulus kakskümmend viis aastat - selle aja jooksul aga surid need , kelle hinnangut raamatu kohta Flaubert kindlasti kuulda oleks soovinud . " Herodiast " loeti ja hinnati põhiliselt Salome tantsu pärast , mille lõpul piiga nõuab , et talle ulatataks liual Johannaani , Ristija Johannese pea . " Kolme jutu " eest sai Flaubert isegi Le Figaro kriitikuilt kiita - tema puhul haruldane asi . Ehkki " Herodias " meenutab stiililt mõnevõrra " Püha Antoniuse kiusamist " , on teosed siiski erinevad . Erinevus tuleb kõige paremini välja , kui vaadelda lauseid , õigemini nende intensiivsust . See , mis " Herodiases " oli ettevaatlik ja ettevalmistav , on " Antoniuses " esitatud nö täie veendumusega , religioosse , reglamenteeriva rangusega , mis ühtmoodi omane nii religioosseile kui religiooni kritiseerivaile kirjutistele . Samuti kui " Bovar ja Pécuchet " on ka " Antonius " inimrumaluste kataloog , õigemini selle üks osa , milles üles loetud ning mingil moel ka dramatiseeritud teoloogilised rumalused . Võnkes pühaku hingeelu visklemisega möödub lugeja silme eest terve eklesiastiline/looduslooline ajalugu ning pole etappi või perioodi , mis poleks süüdi inimese enda ja tema usu tapmises . Vähe mõtet oleks sellel lähemalt peatuda . Tundub nimelt nii , et oma sajatamistes on Flaubert piisavalt tüütu ( nagu inimene , kel kõiges õigus , tavaliselt ju on ) ning et meeleheitlik sõnavalik , võrdluste ja psühhologismide vältimine teeb temast tahes-tahtmata maailma kõige igavama asja - raamatukogu kataloogi , mis võib olla muidugi ka humoorikas nähtus , kui teda sellisena võtta . Flaubertilt seda nõudma hakata oleks muidugi rumalam kui ükski kirjaniku enda poolt nimekirja viiduist . Sellise perfektsionistliku stiili puhul jääb tõesti üle ainult kretiini kombel küsida nagu Saaba kuningannast omal kombel vaimustatud ajaloolane Taine oma kirjas Flaubertile : " Väga närvekõditav ... Ma võin vist kindel olla , et Te tema moraalfüüsilise tüübi esitamisel , aga ka riietuse kirjeldamisel lähtusite autentsest dokumentaalsest materjalist või autoriteetide arvamusest ? " Võib olla oli õigus Simone de Beauvoiril , kui ta ütles : " Suhtlemine /=kirjutamine . T.R./ eeldab huvi maailma vastu . Isegi siis , kui kirjaniku ja maailma vahelisse suhtesse ilmub ebasümpaatia ja põlastus ning kui ta maailma piitsutades , paljastades ja hukka mõistes õõnestab vastastikust usaldust nagu Flaubert seda tegi...tahab ta , et maailma teda märkaks , vastasel juhul oleks hukkamõistmine määratud luhtumisele ning sel poleks mingit tähendust . ... Ainult vaikus on sobiv vaste totaalsele ahastusele ning kõige ja kõigi pimesi vihkamisele . " Mõnikord jääb tunne , nagu poleks Flaubert oma teadliku enesetaandamisega sellest - vaikusest - kuigi kaugel olnud . Kuid kõige huvitavama ja täpsema vastuse Flauberti paradigmale annab katkend Prousti " Kaotatud aegadest " . Olgu see siinkohal osaliselt esitatud . " Minu arvates on vanadel kirjavahetustel mingi eriline veetlus , " ütles kirjandusega hästi kursis olev daam ... " Kas te pole märganud , kui tihti on kirjaniku kirjad tema teostest paremad . Mis oli selle kirjaniku nimi , kes kirjutas " Salammbó " ? " ... " Flaubert , " ütlesin ma , kuid printsi /prints d'Agrigente . -T.R./ suust tulevad jõulised jaatushäälitsused summutasid mu vastuse ning nii polnudki minu vestluskaaslane kindel , kas olin öelnud Paul Bert või Fulbert , millistega ta kuidagi täiesti rahul olla ei saanud . " Igal juhul , " jätkas ta , " kui intrigeeriv on tema kirjavahetus , parem kui ükski tema kirjutatud raamat ! Tänu sellele mõistan ma teda paremini , kõigest , mis ta oma teoste kirjutamisel esinenud raskuste kohta ütleb , saan ma aru , et ta polnud tõeline kirjanik , andekas inimene . " Küsimus pole sugugi mitte ainumas selles , kas Flaubert oli andekam ja huvitavam oma kirjades , vaid milleski hoopis suuremas , märksa olulisemas - selles , et oma nimega ei sula looja ühte isegi pärast surma . Edward Morgan Forster . Howards End . Tõlkinud Asta Blumenfeld . Eesti Raamat . <arv> lk. Ta oli neljakümne viiene , kui loobus romaanide kirjutamisest . Ta oli kolmkümmend kaheksa , kui armus aleksandria trammikonduktorisse Mohammed el Adlisse . Selle ajani polnud ta kogenud armastust . Ta oli väga tagasihoidlik , kuid mõistev . Ta kirjutas kaks romaani , mis tegid ta tuntuks . Omal tagasihoidlikul moel ta seda ka nautis . Ma ei ole andekas , ütles ta . Tolstoi oli , mina ei ole . Mina oskan kirjutada ainult kolme sorti inimestest : neist , kes on minuga sarnased , neist , kes mind ärritavad ning neist , kes ma ise tahaks olla . Ta ei tahtnud või ei osanud olla suur . Ta teadis , et inimest pole võimalik mõista , kuid pühendas sellele kogu oma elu . Ta oli üheksakümmend üks kui suri - nelikümmend kuus aastat kriitiku ja esseisti-elu ! Temast jäi järele mahukas kirjavahetus . Tavaliselt tegelevad kirjanikud surma eel käsikirjade ning muude ihu ja ilu intiimseid saladusi paljastavate paberite põletamisega . Tema seda ei teinud , vaid hoolitses selle eest , et mahatõmmatud fraasi all oleks näha ka ekslik originaal . Ta teadis , et mida ta ka ei tee , kui avalik ja häbitu ka ei ole - tõde tema ( inimese üldse ) kohta jääb nagunii sündimata . Ta oli - EDWARD MORGAN FORSTER . <arv> - <arv>. Eesti inimene teda tunneb , ilmunud on postuumselt avaldatud " Maurice " ja nüüd siis ka " Howards End " , üks neist kuulsaist , ehkki tuntuim , " Teekond Indiasse " on ikka veel tundmatu . Ja filme on ka nähtud . Sest E.M. Forsteri kuuest romaanist viis on tänaseks ka ekraniseeritud . Selline ime saab sündida vaid kahel tingimusel - teos peab sisaldama lugu ning olema kaasaegne , haakuma mingi tänapäevase probleemi või igatsusega . Igatsuse väljenduseks on film vast sobivamgi kui raamat . Ning igatsust Forsteril jätkub : paremate aegade , helluse ja headuse järel . Aeg , olgu siis hea või halb , on asi , millega Forster oma romaanis " Howards End " kõvasti vaeva näeb . Leheküljel <arv> on lõik : " Margaret jäi hetkeks vait , siis aga muutis kõneainet . " Kuidas on lood teie endi majaga ? " " Ikka niisamuti nagu siis , kui te seda möödunud nädalal oma külaskäiguga austasite . " " Forster kasutab siin oma tavapärast võtet informeerida lugejat toimunud sündmusest alles takkajärgi , kasutades selleks põhiliselt dialoogi . See muudab terve romaani siseeluliste mõtiskluste , tundeliste peisaazide ning maailmaempaatiliste üldistusega laiendatud näidendiks või potentsiaalseks filmitstenaariumiks . Kuid meid huvitab siinkohal üks - sellist aega , nagu Margareti kaasvestleja , tema hilisem abikaasa , Henry Wilcox eelpool toodud kõneluses mainib , tegelikult ei eksisteeri . See tähendab seda , et külaskäiku polnud . Selle kinnituseks on terve järgmine , seitsmeteistkümnes peatükk , kus Margaret tõepoolest külastab Ducie Streetil asuvat maja , mis kannab sümboolset nime Howards End , kust kõik saab alguse ning kus kõik ka lõpeb . Margareti pilk tubades ringi kolades on esmanägija oma , see on kohe selge . Jääb veel üle uni - romantiliste romanistide ( aga seda Forster suuresti ka oli ) meelisvõte . Kuid kellele peaks see sel juhul kuuluma ? Kes on unenäo autor ? Muidugi see , kes lause lendu lasi - Henry Wilcox , kuid unenäod ja igatsused , millest uned tingitud , ei kuulu temasuguse kaine natuuri juurde , pealegi , nagu selgub hiljem ja võib juba varakult aimata , ei armasta ta Margareti . Jääb üle huvitav võimalus - maja ise kutsub endasse , igatseb sisenemisi , üksikuid uksepaotamisi , millest ei lugeja ega autor ei pruugi teadlikud olla , tegelastest rääkimata . Olgu selle tõestuseks aplus , millega maja neelab või imab endasse kõik need , kes pole inimestena erapoolikud : mõlemad õed , Margareti ja Heleni , ning Heleni lapse . See juhtub viimases peatükis , viimane peatükk on teose viimane tegu , suur suutäis , kus kõik läbi nämmutatakse ja klõnksatusega alla neelatakse . Kuid see , mis kirjanduslikult küündimatu , võib eluliselt olla oluline . Sest just siin toimib see , millest jutlustavad modernfilosoofia empaatilised õied : Richard Rorty , aga ka Habermas , ning miks mitte ka Derrida . Just siin muutub teooria praktikaks , tõeks . HALASTUS ajab endale juured alla , Howards Endi taritakse kaasa isegi Henry Wilcox , kalk kapitalist . ( " Ja naine tegi seda , mis tundus kõige mõistlikum - ta viis mehe Howards Endi tervist kosutama . " lk.<arv> ) Siitki kumab läbi Forsteri unistus - ehk sõltub kõik inimesest , mitte ühiskondlikust korrast . Ons võimalik nii olla ja elada , et inimesed üksteisele haiget ei tee ? VALU VÄLTIMINE ? Forster , tundub , tahaks kõigest hingest uskuda , et see on võimalik , kuid nagu kunstnikuhing talle dikteerib ning mis viimases peatükis ka realiseerub - võimalik ainult paigalseisus , värvitus Eedenis . Margaret teeb siin õmblustööd , ta oleks nagu tegutsemisest loobunud , maja-aeg on ta alla neelanud , tema suust väljuvad vaid somnabuulsed laused . Näiteks : " Kuula mind Tom , : titat ei tohi veel püsti tõsta /jutt on õde Heleni lapsest - T.R./ ; teda ei tohi näoli keerata ; ta ei tohi ka niimoodi lamada , et pea rippu jääb ; teda ei tohi kiusata ega kõditada ; teda ei tohi kiusata ega kõditada ; teda ei tohi niidumasinaga kaheks ega ka mitmeks tükiks lõigata . Kas sina oskad nii hoolsalt tema järele vaadata ? " ( lk.<arv> ) Kuivõrd ka Tomi näol on tegu lapsega , siis on selline mainitsuskõne formaalselt küll justkui õigustatud , aga kahtlus jääb - hoiatus on niivõrd eksaktne , et tekib vastupidine tunne : nagunii juhtub kõik see , mille eest hoiatati ning laps : a ) tõstetakse püsti b ) pannakse pea rippu lamama c ) teda hakatakse vaheldumisi nii kiusama kui kõditama d ) ning lõigatakse niidumasinaga kaheks ja e ) enamaks tükiks . Keegi , mitte keegi ei suuda last elu eest kaitsta , elu teab ja teeb hullematki ! Lõppepisoodile lisab lootusetust ja süngust veel teadmine , et maja seinte vahel istub kinni Henry , vana ja vaevatud mees , keda peale kõige muu vaevab terve Wilcoxide suguvõsa needus , heinapalavik . Forster on Howards Endi ja Inglismaa võrduma pannud ( lk.<arv> ) , Howars End ei kuulu kuhugi , ta pole ei maa ega linn . ( lk.<arv> ja mujal ) , Howardis võib soovi korral - ja selline soov meil on - näha Edwardit , kirjanikku ennast . Ta on vahepealne ning valutu vastus , kuldne kesktee , mida tegelikkuses ei eksisteeri , mis ei saa mujal ollagi kui ainult raamatus . Vahepealsed on ka õeksed Schlegelid ise , saksa soost isa ja inglise ema järeltulijad ning ainult kannatused , nii elus kui raamatus , kindlustavad neile nende eksistentsi . Algselt oli Forsteril plaanis aeglasem aeg . Võiks öelda rahulikum , võiks öelda pikem . Selle aja jooksul , nagu Kings College'is hoitavatest käsikirjadest selgub , olnuks mõlemal õel aega Howards Endi külastamiseks koos lugejaga . Praegune raamatu-aeg on täis mõistatuslikke musti auke , kuid just see teeb asja huvitavaks ning hoiab ülal pinget . Kulissidetagune on eesplaanil toimuvast tähtsam , olnu saab olevaks ning sageli ka ülevaks . Kõike juhib jumalanna , kuid mitte Tyche , vaid missis Wilcox , varalahkunud Ruth , kes jättis endast järele paberitüki , pliiatsiga ( ! ) kirjutatud testamendi , kus ta pärandas võimatumast võimatu , Howards Endi , Maragaretile . Ütleb Henry : " " Jah , ta tahtis seda tõesti . ... Kui ta haige oli ja sina tema vastu nii kena olid , tahtis ta vastutasuks midagi sinu heaks teha , ja juba pooleldi teadvusetuna kritseldas ta ühele paberitükile " Howards End " . Ma uurisin seda asja põhjalikult , aga kuna see oli liiga fantastiline , panin selle paberitüki kõrvale , sest siis ma veel ei teadnud , kelleks mu Margaret minule tulevikus saab . " " ( lk.<arv> ) Forsterit on kõrgharitud seltskond pidanud kahtsusväärselt naiivseks ullikeseks , otsustusvõimetuks liberaaliks . Ta kuulus Bloomsbury rühmitusse , kuid polnud nii kuulus kui teised : perekond Woolfid , Eliotid jt. Talle kuulub küll kuulus ütelus : kui valida oleks kodumaa ja sõbra vahel , siis mina valiksin sõbra . Kuid sellegi juures jääb ütleja isik kuidagi tahaplaanile , mõni ägedam ütleja võinuks seda öelda . Ei aita seegi , kui sellele lisada " Howards Endis " ette tulnud variatsioon : " Tema /Margareti ja Heleni isa - T.R./ oli juba ligi neljakümnene , kui suutis veel vahetada kodumaad ja ideaale - aga meie , nii noored inimesed , ei suuda isegi maja vahetada . " ( lk.<arv> ) Kuidas , öelge , kahelda ideaalides ja samal ajal neisse uskuda ? Kuidas teha tegu , mis oleks tõhus , kuid ei põhjustaks valu neile , kes on teo vastu või keda tegu oma tehtuses paratamatult riivab ? Ons nii küsida pelgalt abstraktne humanism , neoliberalistlik targutus või taunitav tagurlus ? André Gide . Pastoraalsümfoonia . Tõlkinud Kaia Sisask . Perioodika . Europeia . <arv> lk. Tavaliselt ei mõista me elukogemusi , mis meie endi omadest liiga radikaalselt erinevad . Uss tekitab meis jälestust sellega , et inimesega võrreldes on ta täiesti teistsugune . Konnaga võib veel kuidagi leppida , sest eks ole tal vähemalt jalad ja pea ja kõrvadki justkui olemas , aga uss on uss ja selleks ta jääb . Kuid taolisi teistlaadsusi kohtame ka inimeste seas . Ikka on mõni ühe jala või käega , teinekord vabiseb imelikult või on tal hoopiski tänaval meie silmade all krambid . Üks põhjusi , miks me parema meelega väldime kohtumisi nende inimtõu esindajatega , on see , et me neist midagi ei tea . Või teame midagi kindlat , lapsepõlves meile kõrva sosistatut : " Ah , see on ju lilla . Ta on ebanormaalne . " Koolipõlves oli mul sõber , kellega ma muidu hästi läbi sain ( muuseas , sõpradega on teinekord just vastupidi ) , kuid kes kangekaelselt püsis arvamusel , et maailmast tuleks kõik ebanormaalne kiiremas korras ära kaotada . Ebanormaalsete kilda kuulusid homod , nõrgamõistuslikud , aga ka langetõbised . Mina sellega nõus ei olnud , kuid oma seisukohta põhjendada ei osanud . Küllap tajusin , et nii võiksime ilma peale üksi - kahekesi - jääda ning siis ei jääks ju tõesti muud üle , kui homoks hakata . Seda aga kartsin ma arvatavasti sama palju kui tema . Peab ütlema , et ta oli ( erinevalt minust ) ütlemata terve ja tugev neljateistaastane poisslaps , kes ei kavatsenud eluski põdeda midagi rohkemat kui nohu ja olla midagi vähemat kui mees . André Paul Guillaume Gide ( <arv>-<arv> ) on eesti lugejale juba ammust ajast tuttav autor . <arv>. aastal ilmus temalt Johannes Semperi tõlkes " Vatikani keldrid " , <arv>. aastal tõlkis Jaan Kaplinski " Halvasti aheldatud Prometheuse " , <arv>. aastal aga nägi ilmavalgust Semperi põhjalik essee " André Gide'i stiili struktuur . " Muidugi on seda vähevõitu , tõlkimata on põhiteos " Valerahategijad " ning autobiograafia " Seemne surm " , mis oleks sellise biograafilise suunitlusega autori nagu Gide'i mõistmiseks eriti oluline . Semper ütleb isegi , et Gide'i elu takistas teda loojana , nii et ta algmaterjali organiseerimisel end kunagi piisavalt vabana ei tundnud . Gide'i elus oli aga kaks ülimalt tähtsat asja , millest ta kunagi üle ega ümber ei saanud ning vähemalt üht neist , homoseksualismi , hoolimata peadpööritavast analüüsist ka kunagi ei mõistnud . Teisega , protestantismiga , oli asi veidi lihtsam , siin oli ees vähemalt Piibel ja traditsioonid , kust abi otsida ja leida , kuid endaga kahekesi olles sattus Gide omadega alati puntrasse . Rohkemal või vähemal määral peegelduvad need asjaolud ka " Pastoraalsümfoonias " , mis sisaldab endas nimiloo ja " Immoralisti . " Esimeses pajatab väikese maakoha nimetu pastor , kes on enda kasvatada võtnud pimeda vanemateta tüdruku , teises on jutustaja rollis Micheli nimeline mees , kes otsib taga oma kadunud mina ( nagu Proust kaotatud aega ) . Pastor hakkab väikest Gertrudi armastama ning muutub selle tagajärjel mitte ainult pimedaks , vaid ka kurdiks kõigele , mis armastuse saavutamise eesmärki ei teeni , rikkudes sellega oma poja elu , kes on samuti Gertrude'isse kiindunud ning tahab temaga abielluda . Lugu lõpeb traagiliselt , operatsioon teeb tüdrukust nägija , kuid ta ei suuda elada , sest lõhe patuse nägija-maailma ja pimeda paradiidi vahel on liiga suur . Patukahetsust - pisaraid - paraku ei järgne . " Ma oleksin tahtnud nutta , aga mu süda oli kuivem kui kõrb . " ( lk.<arv> ) " Pastoraalsümfoonia " on egotsentrismi üks põhjalikumaid analüüse maailmakirjanduses , paraku on tema esitus sedavõrd perfektne ning veatu , et sõna hakkab sarnanema ja võrdsustuma teo endaga , mis omakorda muudab lugemise kurnavaks ning kaasaelamise minimaalseks . Teise loo peategelane Michel armastab ilusaid poisse , aga ka oma naist Marceline'i , kes on ta oma hoolitsusega surmast päästnud : ravinud terveks tiisikusest . Mehe tõeline mina aga kuulub poistele , ikka ja jälle saab ta ka ise sellest aru . Nii nagu " Pastoraalsümfoonias " , nii kuulub ka " Immoralistis " psühholoogilise terrori teostaja osa mehele , naisel ei jää muud üle , kui nõus olla , andestada , armastada ning - surra . Semper mainib , et Gide'i loomingus puuduvad kaasaelamisega kujutatud naised ning ühendab selle autori homoseksuaalsusega . Päris nii see vast ei ole . Sugugi mitte alati ei peegeldu looja sisemine kalduvus tema loomingus . Näiteks Patrick White'i vanad naised , vanatädid ja vanaemad , on alati soojad . " Pastoraalsümfoonia " ja " Immoralisti " naised on küll antud põgusalt , paari joonega , rohkem vaikimises kui rääkimises , aga ometi on nad märksa sümpaatsemad kui üdini valelikud , oma valedele intellektuaalseid põhjendusi otsivad mehed . Seda oli lausa kole lugeda , kuidas Michel oma Marceline'i igal pool endaga kaasas veab , kuigi naine on haigeks jäänud ( sümboolselt samasse haigusse kui Michel raamatu alguses ) . Ja mida ta ise ütleb ? Millega oma käitumist põhjendab ? Aga sellega , et nemad rändavat nüüd sinna , kus algas nende kahe , lamburi ja allikaneitsi , armastus . Vale puha ! Sest iga nurga taga peavad araabia poisikesed peenikest naeru . Marceline surebki ning ega keegi suuremat kahjatsust ei tunne : kõige üle valitseb suur ja tundetu kõrb . Olen tähele pannud , et paljude homode raamatuid iseloomustab mingi iseäralik külmus . Küllap räägib see kuigivõrd nende ohustatud seisundist ühiskonnas . Nii on see ka Gide'iga : igavene talv saabub juba mõne lehekülje järel ega lakka ka siis , kui kevad väliste tundemärkide järgi juba justkui käes peaks olema ning linnud puu otsas laulu siristama . Tõsi , see talv on stiilne , iga kumerus ja lohk on reljeefselt välja joonistatud , kuid inimeste muredest ( mille postuleerimisega tegeletakse enamuse jutustamisajast ) on raske , kui mitte võimatu osa saada . Kõik allub lõppkokkuvõttes mõistusele ning kuigi on tunda romantilise hinge rahutust ja püsimatust ( Semperi määratlus ) , võidab lõpuks ikkagi raamat - vorm kui selline . Tundub , et selles peitubki Gide'i elu tragöödia , mille jäädvustamise peenekoelisuses ning täpsuses talle maailmakirjanduses võrdset ei leidu . Võib öelda , et Gide'i suurus seisneb väärikuses , millega ta oma valu ning teistlaadsust - ussisust - talus . Paljuski on see valu tehislik , masohhistlik . Juba Wilde , kes oli teatavasti Gide'i saatusekaaslane ning isiklik tuttav ( vapustavad leheküljed autobiograafias ! ) , käitus ja elas hoopis teisiti kui Gide , kelle jaoks polnud midagi jubedamat konnade , koerte ja kasside paarumisest ning kalade onanismist . Tänapäeva rõõmsatest gaydest , kes oma eluõiguste eest jõulist võitlust peavad , pole vist mõtet rääkidagi . Au neile ! Kuid pidagem meeles ka üht meie hulgast , kel oli inimeseks olemisega suuri raskusi , kes selle nimel kõigest väest pingutas , laskudes seejuures kõige suuremate inimlike valedeni ning patustades seal , kus arvas end Jumalast õigeks mõistetud olevat . Seda aga juhtub meie kõigiga . Vähemal määral võib olla , sest Tõde , jumalale tänu , pole meile nii kallis kui sõber , kaasinimene , elukaaslane . Suurim õpitund Gide'i puhul ongi ehk see ( ning sellest räägib ka " Pastoraalsümfoonia " ning " Immoralisti " rääkimine ) , et piiritu egotsentrism on alati hävitav , et inimene peab õppima oma kõrval nägema teist inimest , õppima olema teine kui ise . Kui ta seda ei tee , on tulemuseks vangla , totaalne isolatsioon , mida ükski sõnaline palsam ei suuda leevendada . Võib olla on õigus James Baldwinil , kes oma Gide'i kohta kirjutatud tabava pealkirjaga essees " Meesvangla " ütleb : " Mis puutub Gide'i homoseksuaalsusse , siis minu arvates pidanuks ta seda meie eest varjul hoidma või kui tal tõesti oli vajadus avameelitseda , siis võinuks ta olla veidi rohkem teaduslik - mida see sõna moraalivaldkonnas ka ei tähendaks - , vähem ebaloogiline ja romantiline . " Või siis : " Olgu samuti märgitud , et kui mehed ei suuda enam armastada naisi , siis ei suuda nad armastada , usaldada ega austada üksteist , mis muudab nende isolatsiooni absoluutseks . " Selle elutarga sententsiga jätaksin lugeja üksi , kuid mitte üksinda - loodetavasti kahekesi . P.S. Musta nahavärvi kompleks , sellest johtuv alandus ning sellele järgnev ülendus on Ameerikas juba enam-vähem läbitud etapp . Euroopas pole seda õieti olnudki , mida ei saa aga öelda homoks ( teiseks , ussiks ) olemise kohta nii siin- kui sealpool ookeani . Ikka ja jälle ilmuvad suurmeeste biograafiad , kus see kas vihje näol või otse pealkirjadesse sisse püütakse sokutada . Ju siis kätkeb see sõna - HOMO - endas midagi ussist - kätte võtta veel ei juleta , eemalt vaadata aga on üsna mõnus . Et see ka inimest tähendab , on kõikidel ammu meelest . Karl August Hindrey Iru päevik . Sügis <arv>. Litteraria <arv>. Eesti kirjandusloo allikmaterjale . Virgela . <arv> lk. Ei hakka oma vaimustust varjama - kirjastus Virgela , mille ees või taga seisab ambitsioonikas kirjastaja Aivar Kala , on hakkama saanud vägiteoga , mille sarnast Eestimaal siiani leida pole . Alustatud on Karl August Hindrey mammutsarja . Esimene köide kavatsetavast kahekümne ühest , kirjaniku viimane romaan " Aovalged aknad " ilmus aasta tagasi , sellele lubati kohe ka lisa . Kui seda siiamaani juhtunud pole , siis mitte hooletusest või hoolimatusest , vaid vastupidi - Hindrey tekstid vajavad kirjandusteaduslikku töötlemist , mis aga nõuab aega ja vaeva . Hindrey ilmumisega pandi proovile ka eesti lugeja . Kes tahab teada nende lugejate arvu , kes meie kultuuri ülal peavad ja oma niigi napist rahakotist alati raamatu ( jutumärkideta ! ) raha välja pigistavad , see küsigu kirjastuselt , kui palju oli Hindreyl ettetellijaid . Millegipärast usun , et ettekujutus neist , kelle nimesid tavapäraselt eesti intellektiga seostatakse , saab kõvasti kannatama ! Ennemini ostab Hindreyd ( aga ka eesti kirjanikku üldse ) õline jota kui parlamendisaadik , just seal - all - on meie juured ja kestmine , üleval - ja keskel - on õhk , limusiinid ja tühjad sõnad . Seda , et kirjastuse kavatsused on tõsised , näitab ka " Iru päevikute " ilmumine . Ma ei tahaks siinkohal üksikasjadesse - Hindrey tähtsus , loomingu taust jms - takerduda . See võtaks aega ja oleks tõelise kirjanduse tõelisele armastajale tüütu . Pealegi on seda kahes sissejuhatavas kirjatükis juba pädevalt tehtud ( " Karl August Hindrey totaalne tekst " Rutt Hinrikuselt ja " Karl August Hindrey " Postimehe " juures " Krista Arult ) . Tooksin vaid ära kaks päevikust leitud lauset ning punuksin nende ümber oma pesa . Muuseas , asjaolu , et lauseid juhtus olema nimelt kaks , aga mitte kolm ( mis näib olevat malliks igasuguste tõestadatahtmiste juures ) pean ma suveräänsuseilminguks , milles süüdi mitte allakirjutanu , vaid KAH . Niisiis , Esimene , tule ! " Minu jälestamisnärvid on tuimenenud : võin juba põrandalt pasteeti võtta ja ära süüa . " ( lk.<arv> ) Igaüks , kes seda lauset loeb , kirjutab mõttes selle taha veel teise . Ja siis kolmanda , neljandagi ... Oleks lugejale kättesaadav vaid see lause , leiaks ta selle kuskilt Tartu bussijaamast , kus tuul selliseid pabereid tihti üles tõstab ja reisijatele vastu jalgu keerutab , vahel kõrgemalegi , rinna vastu , kust silmadeni vaid õige vähe maad , kui inimene kraakjalgadega vihikulehele pilgu heidab ja näeb , mis sinna on kirjutatud , siis taipab ta silmapilkselt , millega tegu - inimliku tragöödiaga , sellisega , mida on tarvis ise üle elada , et õieti mõista . Ta taipab , kujutab endale ette , milline võis olla selle lause kirjutanud inimese endine , kannatuseelne elu : jah , muinasjutu kuningas võis vangitornist trellide vahelt paberi selle lausega lendu saata . Kuningas , kellele toit hommikuti voodisse toodi , aadlik , kelle valge naha ning roosade sõrmeküüntega käsi valis vilunult kümnest kahvlist selle ainsa , õige . Ja see kuningas kirjutab muinasjuttu - iseendast ja päikesest , päevast , Päiväst . Ning muinasjutt on just sellepärast muinasjutt , et teisiti ei tohiks ta seda kirjutada - hirm nuhkide ees , armastusemaale hiilinud spioonide ees on suur . Ja kuningas kirjutab , ta hakkab kirjutama hommikul vara , siis kui niiskele kivimüürile langeb valguslaik . Selle , valguse sisse ta kirjutab . Ja lõpetab , kui valgust enam pole või kui valgus ennast pilve taha peidab . Kuid selleks , et seda teha , valgusse oma kraakjalgade jäljed jätta , peab ta enne üleval olema , kui ärkab päev , kui Päivä voodist üles tõuseb . Ta pigistab silmad kinni , sest kardab , et jääb pimedaks - valgusest . Aga mõttes on ta tema kõrval , aitab teda ehk riidessegi panna , kuid ikka kinniste silmadega , see on kirjutamise käsk , ainult nii , jahedate kätega saab aru kuumusest , ainult nii , kinniste silmadega elust . Või õhtul , kui valgus koju kahaneb . ( " Silmad ei taha kirjutamist . Päiva jõudis vist praegu koju . " lk.<arv> ) Kuid kuningas pole mitte päris tavaline kuningas , kümme kahvlit pole tema jaoks kunagi olnud kümme käsku , tema tõeline suurus just selles väljendubki , et ta võib , kui vaja , pasteeditüki põrandalt üles võtta ja ära süüa , elu sellest katki ei jää . Talle tuleb meelde , kuidas ta kunagi Aafrikas ( ta oli külmamaa kuningas ) jõehobusid , palme ja neegreid vaatamas käis , ka siis oli tema pilk klaar püsinud , mitte üleliia innukas , neegrid olid tema jaoks ennekõike inimesed ja alles siis neegrid , palmid puud ja jõehobused üldhobuste täissöönud alaliik . Tegelikult ei tohiks ma nii kirjutada , demonstreerida , missugune võiks olla jutt või romaan , mille aluseks Hindrey elu . Selleks peaks olema targem ja ilmselt ka tagasihoidlikum , vähem bravuursem . Ja muidugi peaks tundma lektüüri , mida Kuningas luges , see oleks vast elust olulisemgi . Kuid selle loo lõpp peaks välja viima ühte kohta - Kuningas ei esinda kedagi peale iseenda , isegi riiki mitte , rääkimata siis rahvusest või natsioonist . Kuningas valib endale ise keele , räägib ilusti , kui tahab , kui soovib , saadab peesse . Tule , Teine , nüüd on sinu kord ! " Mina vastasin , et " Postimees " on idee ja oma idee juurest lahkuda pole kerge . " ( lk. <arv> ) Ka sellele lausele teisi juurde mõelda pole eriti raske , vastupidi , üsna ahvatlev , kuid hoopis teistel põhjustel . Hindrey pidas " Postimeest " omaks , see oli tema oma seni , kui polnud toimunud valskust ja valetamist , inimeste haneks tõmbamist . Näen selles lauses üldistust , mida saab üle kanda nii suuremale kui Postimees , näiteks Eesti riigile , kuid miks ka mitte maailmale . Aga ka väiksemale , milleks on iga institutsioon , iga asutus , iga inimene - " Ära ole mulle pahane , et ma armukade olen , aga ma ju armastan sind ja ei taha sind kaotada . " ( lk.<arv> ) Selle lause on kirja pannud Dauthendey , keda Hindrey Iru-vangis luges ning kellega ta ilmselt ka hingelist lähedust tundis . Hindrey ainult tõlkis , sellepärast võib seda ka Kolmandana , lõpulausena , ära tuua . Karl August Hindrey . Sündmusteta suvi . Kogutud teosed . II köide . Virgela . <arv> lk. " Nojah , aga kui vaatad neid kõiki , siis kahetsed , et Taarid ja ka naise suguvõsa Raudamid pole vana perekond ... " ( lk.<arv> ) Lõikan siinkohal tsitaadi läbi , edasisel poleks enam mõtet , niigi on ettekääne kirjutamiseks olemas , tuleb ainult veel öelda , et küllap on tegemist nimede juhusliku kokkusattumusega , mis teeb mulle küll rõõmu , sest Hindrey on mulle alati sümpaatne olnud , kuid ei seleta midagi . Ja seletada polegi vaja - muudkui hakka aga kriitikuks ! Ja seda ma teen , ehhki ei tea , kuidas see mul välja kukub , aga seda pole ma kunagi teadnud , miks siis nüüd . Närvidega lugemisest teeb KAH juttu oma Iru-päevikus . Veel räägib ta tundmusest ja peab seda kirjutamise juures eriti tähtsaks . Ka " Sündmusteta suvi " on mõeldud neile , kes seda kunsti , närvidega lugemist , oskavad . Ega see neilegi keelatud pole , kes ei oska , ainult et nemad ei saa lugemisest täitmõnu kätte . Mina tahaksin raamatu ( vana tuttava , sest loen teda juba mitmendat korda ) kallal õige veidi vägivalda tarvitada ; tahaksin temasse sisse lugeda ka selle , mida seal võib olla pole või on väiksel , vaieldaval määral . Osa kirjandusinimesi peaksid sellist väidet absurdseks : kõik interpretatsioonid on võrdsel määral seotud neid sünnitava raamatuga , poleks algallikat , raamatut , poleks ka tõlgitsust . Ometi on ilmne seegi , et osa neist on justkui õigemad , teised jälle valemad ; mulle isiklikult tundub , et mõnikord paisatakse õhku suvaline sõna , näiteks " mula " ( vt Jan Blomstedt . Kosmopoeetika , lk.<arv>-<arv> ) ning seotakse tema külge terve maailm . Sest ka maailm võib olla raamat , filosoofi jaoks ongi : ainuke elukaaslane ja kallim . Nõnda väljendatakse oma põlgtust maailma vastu , kus kõik , eriti aga aeg , surma vaenlane ja surma tooja , on tinglik ning tehislik , maailmaga õige või tõese kontakti leidmine on nagunii võimatu , laskem siis assotsiatsioonidel vabalt lennata . Minu " vägisi " on väetim ; ta teeb ettepaneku , ta usub sellesse , kuid ei solvu , kui keegi selle purustab , maha matab ja unustab . Näen Karl August Hindreys modernismi eelkäijat Eestis , " Sündmusteta suves " aga teost , mille psühholoogiliseks tagapõhjaks on kahtlus kirjeldatava adekvaatsuses ; kirjandus , mis iseenda kohta ( tungivaid , tugevaid ) küsimusi esitab , ongi modernism . " Nägusid ei maksa kirjeldada , sest see ei vii kuhugi , vaid annab ainult kõige umbkaudsema pildi . Mis ütleb see , kui ma tähendan ... " ( lk.<arv> ) Ja nii edasi . Kuni meil lõppude lõpuks pole silme ees mitte konkreetne naine , vaid võimalus , et see konkreetne naine , Mari-Ann siiski olemas on . Mõistagi ei ole siinne kahtlus muutunud kahekümnenda sajandi neuroosiks , võimetuseks luua usutavaid karaktereid ning süzeed ( millest , tõsi küll , pikkamööda paranema hakatakse ) ; Hindrey säilitab rahu , ta jääb viimse hetkeni kapteniks laevas , mille põhja ta ise piraadi kombel aulikuks on torpedeerinud . Ka Mari-Ann on olemas , tema väline kuju pole nii tähtis kui hing , millesse Hindrey-kangelane silmade kaudu siseneda püüab : " See vahest ütleb midagi ( ehkki kahtlus jääb ? - T.R. ) , kui tähendan , et neis silmades oli soojust , mõtlikkust , intelligentsi , taipu . " ( lk.<arv> ) Moodsal romaanil on tavaliselt mitu lõppu . Või lõpp , mis haakub algusega , romaani esimese sõnaga , nii et lõppu jõudnu võib soovi korral uuesti alustada . Ka Hindrey mängib mainitud võimalusega : " Õieti peaksin ma nüüd võtma Mari-Anne , kes ennist elas siin üleval ja kelle sammud kostsid aegamööda päris koduselt alla , nagu praegugi , peaksin võtma selle Mari-Anne ühes Allatiga ja tegema happy end'i / . Las olla õnnelikud . Või peaksin seadma üles teesi ja sellele kohandama Maret Naastu , et ka temal oleks täita mõni missioon meie ajastus või et ta vähemalt oleks mõni ajastut märkiv tüüp . " ( lk.<arv> ) Hindery suhtumine on leebe : võib nii , võib ka teisiti ; ükspuha kui huvitav teooria ( Hindreyl : tees ) ei kaalu kunagi üles tegelikkust , seda , mis elus juhtus või jäi juhtumata . ( Pandagu ka tähele kahe ajatasandi sujuvat ühtesulamist : Mari-Ann , keda lause kirjapaneku ajal enam pole , kes on suvituskohast tagasi linna sõitnud , on seal ometi kujutluses olemas : nagu praegugi ) . Suhtumine ajasse on kirjanikul alistuv : kõik me peame olema , kõik me peame surema . Nii juhtub järve ääres suvitajatega , tuttavate ja sõpradega : " Ta /Leebik - T.R./ haigestus hilissügisel ja suri ruttu . ... Oli va kena mees . " " Room suri nelja aasta eest tiisikusse . Oli va kena mees . " ( lk.<arv> ) Allat , Mari-Anne kavaler ja arvatav armuke on küll elus , kuid tema kohta on kirjanikul öelda vaid minevikulist : " Allatit näen vahetevahel . Meil on teineteisele nii armetult vähe öelda . Oli va kena mees . " ( lk.<arv> ) Üks , kes ei sure , on kirjanik . Teda seob omal ajal antud tõotus kõigest sellest kirjutada , maalida pilt , kus elust saab märkamatult kirjandus , ja vastupidi . Kuid ei tohi nii olla , et üks teist solvab , millegagi välja vihastab . See oleks väär , see oleks sajand , mille nimeks kahekordne tundmatus : XX . Kunagi ammu elas Prantsusmaal üks aadlimees , kelle nimi oli Beau Brummell . Ta oli umbes sama vana kui KAH : kusagil kuuekümne ligi . Ükskord kutsus ta oma teenri , andis talle pika nimekirja ning käskis kella seitsmest alates külalisi sisse kutsuma hakata . Teener oli jahmunud , sest nimekirjas olevad isikud olid juba ammu surnud . Kuid ta tegi , mis kästud , pealegi oli laud kaetud , vahaküünlad ( tollase aja kohta luksus , tavaliselt kasutati rasvaküünlaid ) põlema süüdatud . Käsi ukselingil , hõikas ta iga viie minuti järel uue nime , juhatas saabunu laua juurde , tõmbas välja tooli ning lükkas selle mõne hetke pärast nähtamatu külalise nähtamatu istmiku alla . Kui nimekiri läbi sai , kohad laua taga täidetud , langes musjöö Brummell tugitooli ning hakkas hüsteeriliselt nutma . Seejärel käskis ta oma teenril tõlla ette kutsuda ja külalised koju viia . Alles siis võis teener magama minna . Ka KAH käitub sarnaselt : romaani algul istub ta üksinda oma järveäärses suvilas ning mõtleb neile inimestele , kes varsti siia peavad saabuma . Ta manab nad kujutluses silme ette ja varsti nad kohal ongi . Kas vaimud või päris ? Surmkindlalt ei saa üht kinnitada ega teist eitada : üleminek on sujuv , kindlat piiri kujutluse ja reaalelu vahel Hindreyl pole . Hindrey ja loodus on lahutamatud , ka oma tegelasi seob ta loodusega . Nii näiteks igatseb " Sündmusteta suve " kangelanna Mari-Ann aretada välja enneolematu taime , sinise tulbi , olles samal ajal ka ise taim , orhidee : " ... ja Mari-Anne käed peegelduvad niklist kohvikannu kõhul nagu imelikult kõverdunud kollakad taimed , uskumatud vormilt , orhideed ... " ( lk<arv> ) " Sündmusteta suvi " on kirja pandud nii loomulikult ja sundimatult , et esmapilgul ei saa arugi , milliseid sügavusi ning küsimusi raamat eneses peidab . ( Autori ) truu teener ( kriitik ) , kes külalisi koju saatma läks , teeb seda siiani , kui ta surnud pole ... Kazuo Ishiguro . Päeva riismed . Tõlkinud Jüri ja Liisi Ojamaa . Kujundanud Arne Mesikäpp . Eesti Raamat.<arv>lk. Hoolimata sellest , et " tõelise " kirjanduse auhindu pälvivad endiselt raamatud , kus aeg on pihustatud ja vaatenurgad obligatoorselt kummalised , on aeg-ajalt väljendatud rahulolematust seda liiki destruktiivse modernismiga . Võiks isegi küsida : kas pole kõik need mitme lõpuga lood ning romaanid , kus tegelaste fiktiivsust rõhutatakse kirjaniku sekkumisega sündmuskäiku , ainult näivalt uudsed ning kaugemas ajaperspektiivis paistab kogu kahekümnenda sajandi lõpu kirjandus vaid üheülbase klassitsismina , kus kreeka eeskujude asemel teksti hakitus ning kangelaste asemel perverdid , kelle ainsaks eesmärgiks veenda nii lugejaid kui iseendid elu mõttetuses või paremal juhul vormi primaarsuses . Kazuo Ishiguro romaani peategelaseks on ülemteener Stevens , kes terve oma elu on veetnud ühes inglise mõisas nimega Darlington Hall . Kui raamatu-aeg tõlkida millekski nähtavaks , tajudega hoomatavaks , siis võiksid teose leheküljed olla need miilid , mille ülemteener läbib kuue-päevasel teekonnal Darlington Hallist kaunisse mereäärsesse väikelinna Weymouthi , kutsumaks mõisasse tagasi miss Kentonit , kellega tal oli ... romaan . Selles romaanis on omakorda leheküljed - päevad - , millest tükkide lahti rebimise ning mõttes korrastamisega ülemteener reisul pidevalt tegeleb . Stevensit võiks võrrelda Robinson Crusoega ning Darlington Halli saarega , kus näivast sagimisest hoolimata valitseb suur üksindus . Nii Stevens kui Robinson on uhked oma üksinduse üle ning aja võitmiseks on nad valinud relva aja enda arsenalist - päeviku . Tundubki nii , et ajaga toime tulemiseks , ajaga usaldusliku vahekorra saavutamiseks on üksindus ainuvõimalik . See imperiaalne aeg , mille hõbetatud liudu , kõlisevaid pokaale ja inkrusteeritud tuhatoose Stevens lauale rivistab , on ülemteenri vastu sõbralik . Ta ei ähvarda teda surmaga , ehkki laseb surra isal , isegi armastusega mitte , kuigi miss Kenton sellele juba küllalt lähedal seisab . Armastus on ohtlikum kui surm . Armastus on aja surm , sellepärast ei lase aeg armastust oma sõbrale Stevensile ligi . Ta laseb tal küll tunda ning ühe korral isegi pisaraid valada , kuid jaa öelda , armastust elama hakata - ei iial ! Üldiselt on pisarad ohtlikud , pisarad on aja ülemteenri jaoks metafüüsiline ilmutis , ta lausa kardab neid , kuid pöördub mõtteis nende kui võimaliku pöördepunkti juurde ikka ja jälle tagasi . Kuulakem : " Kui ma jõudsin miss Kentoni ukseni , sain ma ukselengi juures läbi prao paistvast valgusest aru , et ta oli veel seal . Just see hetk , praegu olen ma selles kindel , on sööbinud mulle mällu - hetk , mil ma kangestusin pimedas koridoris , kandik käes , ja tundsin , kuidas minus võtab võimust veendumus , et siinsamas kõrval , mõne jardi kaugusel teisel pool ust nutab praegu miss Kenton . " ( lk.<arv> ) Stevensi kuuletumine ajale on jäägitu . Aeg ja Darlington Halli peremees on ülemteenri silmis võrdsed , peremeeste kaudu võtab Stevens osa maailma kujundamisest ka siis , kui see vales või ebakõlblas suunas minema juhtub . Maailm pole redel , mille pulki mööda inimene ülespoole pürib , vaid pöörlev ratas , mille liikumist juhivad rummu ümber seisvad jõud , tähtsad ja mõjukad inimesed , nende seas ka Stevens , näivalt teenrina , tegelikult nähtamatu mõjurina , VASTUTAVANA . Mis saanuks Darlington Hallis <arv>. aastal toimunud konverentsist või teistest diplomaatide salakokkutulekutest , kui Stevens poleks õigel ajal veinipudeli või konjakiga kohale jõudnud ? Või kui ta oma kohustusi hüljates surevale isale appi oleks tõtanud ? Kuid vaevalt isa , kes ise eluaegne teener , sellist tegu heaks oleks kiitnud . Darlington Hall on rumm , mida Stevens oma igapäevase tööga õlitab . Stevens ise nimetab seda arukaks lojaalsuseks . ( lk.<arv>. ) Raamatus on isiklik ja üldine , mitteoluline ja oluline omavahel läbi põimitud , eurooplase egotsentristlik maailm variseb siis lausa silmnähtavalt kokku ning sellepärast on " Päeva riismed " tõepoolest julm lugu , ehkki kohati ka suisa idamaiselt kaval . Maailmasõdade-aegne peremees on raamatu-ajaks juba surnud , Darlington Hallis valitseb ameerika ärimees mister Farraday , kelle jaoks mõtlemine moraalist ja eetikast on ebaprofessionaalsuse ilming . Loomult ei ole Farraday halb inimene - kes ärimeestest on ? - , tema õigustuseks on aeg , muutunud aeg , kus valitsevad teised seadused kui kuninganna Victoria päevil . Kuid aeg ei õigusta kedagi ja pole sugugi võimatu , et trendi-keskne kunstimaailm elab aega , mis tegelikult juba ammu möödas , surnud . Kirjanduskeelde tõlgituna tähendaks see selliseid uue aja vaimus loodud teoseid , mida asustaksid täisverelised karakterid ning millel oleks helge , kuid usutav lõpp . Kuid sellisel aja-sõbralikul nõuandel saab nagu Norra referendumil Euroopaga/maailmaga ühinemise asjus olla vaid soovitav iseloom , igasugune sundus kooliõpiku või kriitika näol viiks asja tasakaalust välja . Kirjandus vajab vaid üht - tõelist annet . Kuni kirjutatakse lauseid lausete , mitte elu pärast , jääb kummitama külma manerismi , tundmata tunde oht . " Päeva riismed " oleks nagu viimane tolle , kadunud aja vaimus kirjutatud raamat . Ometi on ta ilmunud alles hiljaaegu , tema järgi on tehtud meilgi linastunud film ning tema kirjutajaks on veidral moel mitte mõne endisaegse lordi lapselapselaps , vaid jaapanlane . Need kaks asjaolu - ja suurepärane teos ise - näitavad , et tegemist pole mitte lõpu , vaid algusega . Ehk uue aja , kus inimesed jälle elada julgevad - täisverelist elu , mitte intellektuaaleksistentsiaalset pahna ? Olgu esialgu või pelgalt raamatu sees , kõvade või pehmete kaante vahel , sest sealt ellu ja aega on ehk pisemgi samm kui elust raamatusse . Abraham B. Jehošua . Viis aastaega . Tõlkinud Kalle Kasemaa . Ilmamaa . <arv> lk. ... üks juudi lugu jälle maailmas rohkem ! Ja sugugi mitte kehvake . Mõnikord tekib tõesti tahtmine teada saada , milline näeb välja üks keskpärane juudi jutustus , kuid ennäe , mida pole , seda pole , kõik , mis on , on head või väga head ! Või on mõni ? No öelge , ei usu . See tuleb vist sellest , et juut on inimesega tihedamini seotud kui inimene ise , eestlasest rääkimata . Mulle jääb eluks ajaks meelde üks televiisoris nähtud vestlus . Vestlejateks olid kaks kirjandusgiganti , tõelist geeniust . Üks oli Isaac Bashevis Singer , teine Anthony Burgess . Singer on peaaegu et eesti kirjanik , temalt on Soosaare ja Kasemaa tõlkeis ilmunud hea hulk teoseid , ka lülitub tema nimi tänu kuulsale õmblusmasinale lobedasti keskmise eestlase kultuurikõrva . Burgessiga on lugu kehvem , temalt pole meil ühtki raamatut ilmunud , kuigi ta kirjutanud palju ja hästi ja hästi keeruliselt , esitanud oma lugusid kui sümfooniaid , mis pole ka miski ime , sest elukutselt on mees helilooja . Vast mõni filmihull tunneb teda Kubricki " Üleskeeratava apelsini " järgi , mille stsenaristiks Burgess oli , ehkki enne oli raamat , siis stsenaarium ja alles siis film ja kõige lõpuks kino , so kriitika , skandaalid , nahkpeade sissemurdmine Burgessi korterisse jne .. Jne : tegelikult peaks raamatu/filmi pealkiri tõlkes kõlama " Üleskeeratav ( mehhaaniline , kellavedrulik ) inimene " , sest " orange " ( " Clockwork Orange " ) tähendab ühes malaisia murdes ei muud kui inimest , aga seda ei teadnud Inglismaal peale Burgessi keegi , kavalpea selline . Vestlus algas nõnda , et Singer ütles , et tema ei tea maailmakirjandusest midagi , tema tunneb ainult oma väikest jidišit ja juute , rääkigu parem mister Burgess , tema on parema meelega kuss . Burgess puikles vastu , viisakad mehed mõlemad . Aga kõige enne , unustasin ütlemata , küsis Singer , kas kaamerad on sisse lülitatud . Talle ei öeldud midagi . Muidugi olid ja kõik see - tarkus ja " tarkus " - jäi toredasti pildi peale . Räägiti maast ja ilmast , Anthony ( muuseas , ka see nimi ei aitaks teda Eestis omaksvõtul kuigivõrd , pole ju meil ei selle nimega kirjamehi ega masinaid ) meelitas kiitsakat Isaacit jutuotsale , kuid tema poolt jäigi vestlus napisõnaliseks . Mis teha , inimene on juba kord selline , tahab , räägib , tahab , ei räägi . Mulle jäi ( loomulikult ) eriti hästi meelde see koht , kui Proustist juttu tuli . Burgess pajatas Prousti modernsusest ja mitmekihilisusest , stiili subtiilsusest ja musikaalsusest . Samavõrd oleks ta kõike seda ka enda kohta rääkida võinud , kui Singer äkki tasakesi kostis : " Kas siis lugu ei olegi ? " " Lugu ... Mis lugu ? " " No et Proust rääkis siiski üht lugu . Varjatult , kuid siiski . Ma muidugi ei tea , mister Burgess on kirjandust õppinud , tema teab paremini ... " Ja leppisidki mõlemad mehed kokku , et lugu on siiski olemas . Ja inimesed . Aga millegipärast varjuvad need selle taha , millest parajasti moes rääkida - kihid , alateadvus , polüfooniline , eksistentsiaalne jms .. Jeho ? ua on kirjandusloo õppejõud Haifa ülikoolis . Temaski on kaht liiki tarkust , üks õpetatuse , teine elu oma . Kummatki pole mõtet jutumärkidega kaunistada või halvustada . Sest lugu , mida ta räägib , on inimlikult liigutav : Viiekümne lävel mees , Molcho nimeks , on kaotanud naise , kes suri vähki , kellelt lõigati mõlemad rinnad , kuid kelle eest Molcho kõik need seitse viimast elu-surma-aastat hoolt kandis , toitis ja tohterdas . Naise surma järel usub ta ennast uueks eluks võimeline olevat . Paraku on see usk mehhaaniline , nii lihtsalt peab , nii inimesed tavaliselt ju teevad , abielluvad uuesti , saavad , kui jumal õnnistab , vanemaski eas veelkord isaks . Inimesed küll , aga kas ka Molcho ? Ning vastus , nagu ühes heas raamatus olema peabki , on kas ei või võib olla . Romaani tegevusaja jooksul - sisemine inimaasta , viis aastaaega , ilus motiiv ! - kohtub Molcho nelja naisega , kes kõik ootavad , et Molcho neile oma armastusest märku annaks . Kuid Molcho ei suuda seda teha ning kaotab nad kõik , lapseohtu plikast küpse juuditarini , vananevast oravast silmist kaduva jänkukeseni . Nagu ta raamatu lõpus ise kaunilt kostab : " Tõsi , on olemas teisi naisi , reaalseid , kuid tuleb olla armunud , muidu ei tule sellest midagi välja , mõlgutas Molcho nukralt , peab olema tõeliselt armunud . " ( lk.<arv> ) Kõik eelnev - <arv> lehekülge tihedat teksti - on Molcho fiasko kirjeldus . Molcho teadvus käib elust ees , ta üritab ajada vahemist joont juhtumise ja otsimise vahel , ise ennast kõrvalt jälgides ning enda üle muiates . Muigamine on maailma üks toredamaid asju , nagu naeru väike vend . Jehošua tarvitab selleks vaid üht sõna , selle sõna nimi on - Ennäe . See sõna muudab kohati tüütavalt tõsiseks muutuvad monomaanilised mõtisklused ning kulunud psühhoanalüütilised unenäosümbolid ( Molcho näeb unes , et tema poeg on tüdruk jms ) talutavaks . Ennäe - ennäe ! - pole kogu teksti peale ühtlaselt ära jaotunud , lõpus on teda rohkem . Midagi sellest järeldada pole mõtet , fakt on fakt . " Ennäe , ta oli kõigiti austanud naise põhimõtteid selle eluajal , kuid surm oli ta sellest vabastanud ... " ( lk.<arv> ) " ... ning ta kartis , et naine võib talle nüüd selle eest kätte maksta , et ta ei olnud temaga maganud , ennäe , ta oleks võinud vähemalt püüda suudelda neid raskeid valgeid käsivarsi , mis tundusid talle kindlasti pisut kaastunnet väärivat . " ( lk<arv> ) " Ta otsustas naisele järgneda . Ennäe , see ei ole nuhk , mõtles ta naeratades , ning isegi kui ta oli , on ta nüüd pensionil . " ( lk.<arv> ) Neist kolmest näitest piisab . Mulle meeldis kõige rohkem see üks sõna . Ennäe ! Kuid raamatus on neid rohkem , üks ilusam kui teine - meeldiv miljon ! Üks inimkond ainsa hingega Carl Gustav Jung . Tänapäeva müüt . Asjadest , mida nähakse taevas . Tõlkinud Mati Unt . Vagabund . <arv> lk.Vähemalt pool oma elust olen ma ennast kahtlustanud filosoofilise hariduse vaeguses . Nüüd , Carl Gustav Jungi raamatu " Tänapäeva müüt " ilmumisega ja Linnar Priimäe retsensiooniga ( mille ilmumisdaatumit ja -paika ma ei suuda meenutada , kuid eks kinnita seegi kurba tõika ) on see mulle lõplikult selgeks saanud.Sest ma olen uskunud UFOsid ja olen nüüdseks ka " Tänapäeva müüdi " lugemisega maha saanud ning see on mulle - häbi ! häbi ! - meeldinud . Isegi sellest ei saanud ma aru , nagu ei mõistaks Jung moodsat kunsti , minu arvates ei teinud ta piltidele oma tõlgenduse leidmisega suurt suuremat pattu , kui koduperenaine abstraktset maali tagurpidi seinale riputades . Ja mis neil arhetüüpidel häda peaks olema ? Minu arvates on nad olemas hoolimata sellest , kas keegi Üks neid nägi ja sõrmega katsus ja siis teistele rääkis või olid nad enne olemas kogumina , hulgana ( olgu või kuulujutuna ) ning alles seejärel uskus see Üks neid kogenud olevat . Pole vist mõtet selle üle probleemitseda , mis oli enne , kas muna või kana , kanamuna reaalsus seeläbi ei kahane . Minu jaoks ühenduvad kõik raamatud mingi minu elus aset leidnud , kuid unustusehõlma vajunud looga . Raamatud aitavad neid lugusid taastada . Mõni lugu on meeldiv , mõni mitte ( kuigi ebameeldiv meenub iseendast , paneb mühhitama ja pead raputama ) . Sellepärast , teades , et kõik raamatuis kirjeldatu on nii või teisiti seotud minu endaga , üritan ma nii lugedes kui loetud raamatuist hiljem kirjutades jääda võimalikult erapooletuks . Ettevaatlikuks teeb just see - hirm haavata iseennast , kas olnut ja unustatut või veel olemata , kuid enam-vähem kindlalt tulevat . Kunagi mittekuldsetel kuuekümnendatel olin ma mina , kes uskus UFO-sid . See usk ( mis oli ühtlasi mina-usk ) ei tulnud kohe , ilmutuse , põleva põõsa või " rohelise mehikese " näol , vaid pikkamisi ning seoses sellega , et tollased ufo-usulised tahtsid kõik saada paremaks , see oli peaaegu et põhikirjaline nõue . Mul on meeles , kuidas me Tallinnas salakoosolekuid pidasime . Seal nägin ma Viivi Luike ja Jaak Jõerüüti ja Tunne Kelamit , teisigi . Nad olid nemad , kes samuti uskusid UFOsid , kuigi nende usk erines veidi vist minu omast , mõni võis muidugi niisama uudishimust ka käia . Mul on siiani selgelt meeles Tunne Kelami malbelt naeratav nägu . Tuba oli rahvast pungil täis , olime tulnud kuulama üht inimest , kelle UFOd une ajal Kuu peale sõidutasid ja jälle tagasi tõid , voodis lamavasse kehasse . Keha , muuseas , oli tollal täiesti põlastusväärne asi , temast mõeldi kui ebaolulisest , kusjuures toored kaerahelbed oli toit , mis aitas vaimu tugevdada , keha aga hõrendada . Kelam tegi seda ning oleks peaaegu auto alla jäänud , kui ta elava liiklusega kohas üle tee minna üritas , mõeldes et teda pole . Tuli nii välja , et siiski oli . Tollal oli see kõik surmavalt tõsine asi , naljatoon lisandub alles praegu . Mul oleks siiralt hea meel kui ma praeguste parlamendis olijate kohta teaksin , et nemadki omal ajal natu-natukegi UFO-usku on olnud , sest ma tean , et hoolimata omakasust ja nipitamisest , mis ju ka olla võisid , jäi midagi kõikidele siiski külge . Midagi hea-olla tahtmisest , paremaks muutumise soovist . Mina ise üritasin pääseda joomakohtadesse . Seda oli lihtne teha , raskem oleks olnud leida alkoholivaba paika . Ise ma mõistagi ei joonud , käitusin nagu tüüpiline usu-hull , ootasin parajat hetke ja hakkasin kohe oma ajama , küsima : " Kuule , kas sina ei taha paremaks saada ? " Ma ei tea , kust ma selle julguse võtsin , oleksin ju kohe kere peale saada võinud , kuid ometi seda ei juhtunud . Otse vastupidi , paljud jäid kuulama . Ma vist oskasin inimestele läheneda . Isegi kõik tollased armuvahekorrad või eeldused nende tekkimiseks teenisid sama eesmärki . Mul on meeles , et üks neiu puhkes suisa nutma , kui ma talle UFOdest ja kehast välja minemisest rääkisin . Tema matemaatilismateriaalne maailm ( ta õppis ülikoolis matti ) purunes minu vaimse haamri löökide all kildudeks , halvima vältimiseks pidi ta põgenema , kuid oli ka neid , kes jäid . Jaa - jaa , jaa ! - kunagi olin ma mina , kes uskus UFOsid . UFOsid oleks ju edasigi uskuda võinud , kui poleks olnud inimesi , kes hea idee ära lörtsisid , väites , et nemad on need kõige paremad uskujad ja et neid peavad teised , kelle usk võib olla väetim on , tões ja vaimus teenima , neile puid lõhkuma näiteks . Või vastsündinud beebi , jumala saadiku , märgi lappe vahetama , seni kui oma naine transis viibib ja teispoolsusega ühendust saada püüab . Tekkis omamoodi usuhierarhia ning see oli mulle talumatu . Võib olla ma kunagi kirjutan sellest . Jung polnud tavaline teadlane . Tavalise teadlase jaoks on olemas ainult see , mida saab laboratooriumis teist korda esile kutsuda . Tema kõnemaneer on rahulik , leebe , ta ei väida , ei raiu oma ja ainsamat tõde ( nagu näiteks Freud ) . Käsklaused ja hüüumärgid on talle võõrad , kusagil ei suhtu ta põlastuse või üleolekuga sellesse , mida ta ise ei usu.Üks vana-kreeka isa olevat kogunud erootilise sisuga unenägusid . Neid analüüsides , neist ratsionaalset iva otsides lootis ta poega säästa armuelulistest traumadest . Unenägude kogust kasvas välja raamat , õpetus , mille " kasu " tänapäevasest perspektiivist vaadatuna olematu ning kavatsus ise anekdootlik , naeruväärne.Umbes samasuguses vahekorras on Jungi raamat maailmaga , mida ta igasuguse seletamatuse , müstika ja ebausu eest kõigest jõust kaitsta üritab : " Mulle on see kuulujutt või ka taoliste kehade füüsiline reaalsus niivõrd oluline , et ma tunnen vajadust tõsta hoiatavat häält nagu kord siis , kui idanesid sündmused , mis pidid andma Euroopale surmahoobi . ... Mind ei sunni tagant mitte ülbus , vaid arsti südametunnistus , mis käsib mul täita oma kohust ja hoiatada neid , keda suudan veenda , et inimkonda ootavad ees sündmused , mis alati kaasnevad ühe suure ajastu ( Äon ) lõpuga . " ( lk.<arv> ) Võimalik , et Jung üritas võimatut - kaitsta maailma/inimest tema enda eest . Kuidas ka ei ole , edevusest ta seda ei teinud , oma ego polnud talle seejuures tähtis . UFOsid ei pruugi ju uskuda , arhetüüpe samuti , küll aga võiks meis olla respekti hindamaks ka neid maailmu , mis meile endile võib olla võõraks jäävad . " Meie maailm on meile kitsaks jäänud ja see segab meil mõistmast , et on vaid üksainus inimkond üheainsa hingega . Selline alandlikkus pole sugugi tähtsusetu , ja kristlased peaksid seda vähemalt halastusest ( caritas ) järgima , andes head eeskuju ja tunnistades , et on ainult üks tõde , mida räägitakse paljudes keeltes ja mida me oma piiratud mõistuse tõttu ei suuda veel alati mõista " Keegi pole nii jumalik , et teaks üksi kogu tõde . " ( lk.<arv> , kursiiv minu ) Yasar Kemal . Madu maha tappa ! Tõlkinud Ly Seppel . Loomingu Raamatukogu nr.<arv> , <arv>. <arv> lk. Kemali jutustuse vedrusõna on " räägitakse . " Öeldakse jube olevat , kui inimene muutub selliseks , kui temast räägitakse . " Räägitakse " paine on eriti suur ja tuntav väikestes kohtades , külades , agulites ja väikelinnades . Selle eest põgeneme me kõik : suurlinnadesse , kus keegi meid ei tunne , " sisutusse " muusikasse , kus keegi ei saa meid solvata , surnud kirjandusse , kus ka kõige lobisemishimulisem tegelane on põhimõtteliselt keeletu . Hasan on väike poiss , " nii umbes kuue- või seitsmeaastane . " ( lk.<arv> ) Esme , tema ema , on Cukurova ilusaim naine , isa Kerim aga on surnud , temast mäletab Hasan ainult verd , mis " pulbitses isa meelekohast " ( lk.<arv> ) , kui isa söögilauas maha lasti , laskjaks Abbas , ema ammune austaja . On veel vanaema , külahull , onud ja mõned teised külaelanikud , kes kõik " rääkimisest " rohkem või vähem osa võtavad . " Rääkimine " räägib oma suuvoodrite kaudu sellest , et Hasani isa on pärast surma kodukäijaks hakanud . Et ta ei saa enne rahu , kui isa tõeline tapja tapetud on . Ning selleks polnud Abbas , kes siinsamas külaväljakul maha lüüakse , vaid ema . Jutu laseb lahti vanaema , surnud Kerimi ema . Ja pikkamööda hakkabki Hasan juttu uskuma : " Jaa , kus suitsu , seal tuld . Võib-olla on vanaema õigus , et ema ongi isa surma peasüüdlane ... " ( lk.<arv> ) Siis kingib onu Mustafa Hasanile püssi ning rääkimine muutub korrapealt konkreetsemaks , tema ümbert kaovad ( kadusid ) olematuse jutumärgid , aeg tegutsemiseks on kätte jõudnud . Esialgu lastakse ( räägitakse ) siiski umbmäärases suunas : " Päevad läbi uitas Hasan lageda taeva all ringi - ta küttis nii hunte kui ka saakaleid , laskis faasaneid ja parte . Ta tulistas metshobuseidki , kes end tagajalule püsti ajasid , ja keeritssarvedega hirvi ja gaselle , kelle iga hüpe oli otsekui õhulend . Lustlikul ja muretul meelel pidas Hasan jahti . " ( lk.<arv> ) Rääkimise relvad on sõnad , mitte kuulid . Kuulid tapavad , kui laskur on täpne ( aga Hasan on ! ) , sõnad tabavad , inimene jääb nende üle järele mõtlema , mõtleb enda surnuks . Rääkimine on retoorika ime , kõnekunsti näidiseksemplar . Kes vaadata oskab , märkab diafragma liikumist lilledega lipsu ja roosa triiksärgi all . Kes ( mis ) tapaks rääkimise ? Vaikus muidugi . Nii kuriteo sooritanud poissi kirjeldataksegi : " Ta oli lihtsalt vait . " ( lk.<arv> ) Kirjanik ja kurjategija kohtuvad vanglas , tüüpiline , kuid mõjuv : " " Kui sind ei oleks , " tunnistas ta ( Hasan - T.R. ) , " kaoks mul kõnevõime vist päriselt ära . " " ( lk.<arv> ) Õnnestub siis õnnetul poisikesel korda saata suurim vägitegu , rääkimise roim ? Koos emaga põgenevad nad kodust mägedesse , vaikusse , kuid nad püütakse kinni ja tuuakse tagasi . ( lk.<arv> ) Kuid rääkimisel on varuks lisamanööver - armastus . Kõigepealt laseb ta ema ilu Hasanile nähtavaks muuta . Selleks saadab ta Dursuni , vähemalt saja-aastase vanataadi , kes ütleb : " " Kuule , poju . Sa ära tapa oma ema ! Nii ilusat naist ei tohi tappa . " " ( lk.<arv> ) Seejärel saab Hasan lell Ali käest kingituseks revolvri , relva , mis kuulus kunagi Hasani isale . Ali olevat vaimuna ilmunud isa palvel kolmel korral nende kodus käinud , et ema ära tappa , kuid polevat suutnud , nüüd peab Hasan seda tegema . ( lk.<arv> ) Rääkimine on lõppu jõudes väsinud , kuid samamoodi kurnatud on ka need , kes teda kuulma on pidanud : eelkõige Hasan , kuid ka vanaema , lelled ja muud latsutajamaod , kurja juured , tigeduse tipud . Rääkimine teeskleb tumma . Ning see on Hasanile kõige talumatum . On ta ju sõnadega , mis sest et kurjadega , lõppude lõpuks nii ära harjunud , et ei suuda nendeta elada . Ta läheb mägedesse ning näeb seal rästikukarjasest isa , kes hüüab talle raamatu pealkirja : " " Tapa madu maha ! Löö ta maha , Hasan ... " " Varem polnud Hasan end sellisest võltspateetikast puudutada lasknud ( näiteks lellede puhul , kes talle oma nägemusi pidevalt nina alla hõõrusid , oli ta mõnikord ainult muianud ) , nüüd on ta tegutsemisvalmis , rääkimisel jääb öelda lõpusõnad , tegelikult üsna tühjad , kuid see pole enam tähtis , kas Hasan tapab oma ema isa , islami , veretasuseaduse või kirjaniku pärast . Tahab ta ju tappa vaikust enda ümber ! Just võltsvaikusega , sõnatuse sajatusega , oli rääkimine inimesest kangem olnud . Räägitakse , et Yasar Kemali " Madu maha tappa ! " olevat üsna hea raamat ... Franz Kafka . Kirjad Milenale . Tõlkinud Tiiu Relve . Loomingu Raamatukogu nr. <arv> - <arv> , <arv>. <arv> lk ; Juhan Liiv . Mu kallis Liisi . Koostanud Aarne Vinkel . Ilmamaa , <arv> lk. " Nii Derrida kui Dickensi näide peaks meid panema kahtlema selles , kas ikka üksindus ja hüljatus geeniusele alati kasuks on ... " ( Richard Rorty ) Kuivõrd see , mis kohe järgnema hakkab , on kõigi eelduste kohaselt sügavalt isiklik , millega kõik nõus ei pruugi olla , siis seisku sissejuhatuseks see üldistavam lause , mida varemalt ühes teises kontekstis ning , peab tunnistama , hoopis vastupidisel eesmärgil kasutanud olen . Ma võisin siis olla umbes kümnene , kui esimest korda kuulsin , et üks Tallinnas elav kunstnik on lilla . Ma ei saanud aru , mida see tähendab , tänini on mul selle sõna ees võõristus . Mida see tähendab ? küsisin . Oleksin juba varem küsima pidanud , siis kui kuulsin sõna " juut " ja ei saanud aru , mis imeloom see olla võib , ma ei tundnud neid ära , ei näinud nende juures midagi sellist , mis neid teistest inimestest võib eristada , kuigi sain aru , et pean hoolega vaatama nina , tähele panema märgi huuli ja siniseplekilisi heleroosasid põski ( ühel tuttaval onul olid ka plekilised põsed ja tema naisel märjad huuled , aga nad ei teinud kahepeale kokkugi juuti välja ) . See on siis , kui mehed armastavad mehi , vastas mulle ema . Mäletan , et seisin suure musta kirjutuslaua ääres , mis oli mulle vööni ( sellest järeldan , et võisin olla <arv> ; kirjutuslaud on vahepeal kasvanud , mina olen ikka sama ) , veel on mul tunne , et isa ei tahtnud , et ema vastaks . Mul oli hirm , hämminguga segatud hirm , esimest korda taipasin , et kunstnik olla tähendab üksindust , ning et kunstniku saatus on traagiline . Seda sõna ma natuke teadsin , olin läbi lugenud mõned raamatud , ka läbilugemata raamatud , võib olla just need eriti , andsid mulle aimu sellest , et " õnnetu " ja " kirjanik " on enamvähem üks ja sama . Kuid just see tõmbas : oleks tahtnud teada saada , mida see tähendab : olla teistsugune . Selle nimel võinuks olla natuke lilla , natuke juut . Ainult nii , teisitiolemise kannatusest , sündisid tõelised kunstiteosed . Küllap olin kuulnud ka luuletajast , kes oli hull . Kirjanikust , kes ühel hommikul ärgates avastas , et on kõvakooreline putukas , polnud mul veel aimu . Hea meelega jätaks jutu siinkohal efektselt katki , ütleks , et kõik see on sees ka kahes raamatus ( ja nii ju ongi ! ) , kahtedes kirjades , mis äsja ilmunud , Juhan Liivis ja Franz Kafkas , Milenas ja Liisis , lugegu lugeja parem neid ja otsustagu ise , kas need lood ja nende vastutahtmist kirjutajad omavahel tõesti nii sarnased on , et nende nimedega sellist jõhkrat mängu nagu pealkirjas mängida võib . Natuke saab , veidi võib alati . Tuleb ainult meeles pidada , et mõlemad , hoolimata sellest , mis tegelikult juhtus - sünd , surm ; surm , sünd - on siiani olemas . Ning suuresti just tänu sellele , et neist jäid järele kirjad , mida nad ise küll sugugi ei soovinud , Kafka kui tagamõttelisem ( " Kui ettepanekus on tagamõte - kus seda ka poleks , seda kohutavat looma , kes saab end vastavalt vajadustele päris väikseks muuta ... " lk. <arv> ) vast vähem , Liiv aga täiesti siiralt . Kafka puhul peab kohe mainima , et Milena polnud talle kaugeltki mitte ainus , Kafkal oli veel teine ( ajaliselt esimene : Felicie Bauer ) , kolmas ja neljaski armastus , võib olla viies ja kuueski , sest kõigist pole kirju säilinud , kõiki ta võibolla kirjade vääriliseks ei pidanud . Sellest võib teha järelduse , et Kafka üksindus oli kunstlik , et ta ise oli selle looja . Kuid see on omane ka Liivile , kelle ainus teadaolev armastus oli Liis . Ka tema eelistas üksindust , ka tema pigem vältis , kui soovis kokkusaamisi oma " väiksega . " Ikka ja jälle saame kirju lugedes teada , kuidas Liiv pole mõneks lubatud kohtumiseks kohale ilmunud , jäänud toimetusse , olnud raskelt haige , pidanud vahemaad pikaks , olnud tööga üle koormatud , jäänud karjamaale pilvi imetlema ( viimane minu lisandus , tegelikult seda polnud , ma poleks seda teinud , kui poleks olnud puhtust nende sõnade taga : karjamaa , pilved ... ; puhtus aga oli põhjus , põhiline põhjus , miks need valed ja valekesed sündisid ) . Sama ( ka puhtust ) märkame Kafka puhul . Võrdle : Liiv : " Veel ei ole ma oma lubadust täitnud , aga ma olen Sulle alati lähidal ja usun , et ka Sina mu viibimist mitte külmusest ei arva tulevat . Ma tean , et Sa mind ootad , aga niisama hästi ka seda , et Sa mu soovisi , mu truudust ja tulemise takistusi tunned . " ( <arv>.kiri , lk.<arv> ) Kafka : " Sa kirjutad , et tuled võib-olla järgmisel kuul Prahasse . Tahaksin peaaegu paluda : ära tule . Jäta mulle lootus , et Sa , kui ma kord äärmises hädas palun Sul tulla , tuled kohe , aga nüüd jäta parem tulemata , Sa peaksid ju jälle ära sõitma . " ( lk.<arv> ) Tuglas , kes Liivi kõige põhjalikumalt on uurinud , ei tee mainitud asjaolust välja , tema peab kõike , mis Liiv kirjades räägib kui mitte tõeseks , siis tõeselt toimuvaks , sotsiaalselt tingituks , jms. Eriti paistab teda huvitavat Liivi vaimuhaigus : uurija ei jõua ära imestada , kuidas Liiv oma parimaid luuletusi sellises seisundis kirjutada sai . Kust võttis ta selle jõu ? Kuidas võis see olla võimalik , et inimene , kelle eest lapsi ära peideti , suutis väljendada oma tundeid sellise selguse ja sügavusega ? Sellele , usun , ei oska keegi õiget vastust anda . Sellepärast oleks parem , kui kujutleksime endale ette ( vähemasti neil kohtadel , kui küsimus hullusest/haigusest jälle üles kerkib ) , et Liivi ja ka Kafkat ( neid kohti leidub ka temal ) pole kunagi olemas olnud . See ei tohiks olla ülemäära keeruline , nõnda saaks täidetud ka mõlemat ühendav soov - olla surnud juba eluajal ! Just surmateadlikkus andis neile jõudu edasi elada ! Kirjad kõrvuti päevikutega peaksid andma inimesest ettekujutuse . Kuid seda vaid sel juhul , kui päevikut peetakse iseendale , kirju aga kirjutatakse kellelegi teisele , endast erinevale . Nii Kafka kui Liivi puhul märkame tendentsi muuta too teine võimalikult endasarnaseks . Algul on see vaevu tajutav , piirdutakse lembekirjade tavanippidega , mesimagusate meelitustega , kuni jõutakse asja olemuseni , päristõeni , mis seisneb selles , et kirja adressaadiks on kirjutaja ise , peegel , süda südames , veri veres . Kafkal on see intensiivsem , kuid igatsus täita ruum ja aeg armsama ümber iseendaga on mõlemal suur , reaalseist puuteist , nagu juba öeldud , samavõrd ei hoolita , neid pigem välditakse . Kafka : " Kui ma tõesti oleksin see kapp /metamorfoosiks valib Kafka mööbliesemetest selle kõige kohmakama ning kandilisema : ehk meenutas see talle toora ettelugemise poodiumit sünagoogist ? - T.R./ , nihutaksin ennast päise päeva ajal toast välja . Jääksin esikusse vähemasti nii kauaks , kui lilled on närtsinud /jälle mängib Kafka siin enda kui jälestustvääriva , elusale lillele , st Milenale surma toovaga ! - T.R./. Ei , see ei ole ilus . Ja nii kaugel on kõik ja ometi on mul Sinu ukselink nii lähedal silme ees nagu mu tindipott . " ( lk.<arv> ) Võrdluses võrduvad ukselink ja tindipott , kirjatäht annab juurdepääsu Milena südamesse . Ideaalis näeks Kafka ( tingimisi ka Liiv ) Milenat kirjutuslaua taha naelutatuna , ta ei tohiks muud teha , kui kirjutada Kafka kirjadele vastuseid , olla ennastunustavas armastusaktis , igavesti . Seda näitab kasvõi kirjade laviin , millega Kafka Milenat uputab . Muidugi mitte kogu aja , vaid periooditi . Ei tohi unustada , et kõneldes Milenaga , Milenaga iseendaga , kõneles Kafka ka surmaga , kuhu ta hoolimata oma egomaniakaalsusest ei Milenat ega kedagi teist endaga kaasa rebida ei soovinud . Siiski on " Milena " juba teine kaasus , esimene oli " Felicie " , kaks korda kihlatu , kaks korda reedetu . Viimane oli Dora Diamant , <arv> aastane piltilus idajuudi neiu , kelle hoolitsevate käte vahel Kafka ka hinge heitis . " Kõige rohkem üllatasid tema silmad , hoolimata sellest , kas ta rääkis või kuulas , olid nad alati valvsad , mõnikord ka võitlushimulised . Kuid mitte kunagi ei vaadanud nad sind hirmunult , nagu mõned on väitnud , vastupidi , neist vaatas alati vastu hämming . Tal olid arglikud pruunid silmad , mis rääkides särasid . Mõnikord paistis neist huumorisäde , rohkem kelmikas kui irooniline ning näis , nagu teaks ta seda , mida teised ei tea . ... Tal olid kõhnad randmed , tema sõrmed olid pikad ja tundlikud . Kui ta jutustas mõnd lugu , ärkasid need ellu , saates tema sõnu , olles nõnda tegelikult üks rääkimisviis . Kui teised rääkisid kätega , siis tema tegi seda sõrmedega . Sageli lõbustasime end sellega , et tegime seinale sõrmede abil siluette ning temal tuli see eriti hästi välja . Kafka oli alati elurõõmus , talle meeldis mängida , ta oli sündinud mängukaaslane , kes alati mõneks vembuks valmis . Ma ei usu , et depressioonid olid tema iseloomus domineerivaks . " ( Franz Kafka . I am a Memory Come Alive . Ed . N. Glatzer Schocken Books , New York , p. <arv>-<arv> ) See kirjeldus , usun , üllatab nii mõndagi neist , kes Kafkat on lugenud . Ka kirjad ei muuda pilti : siingi valitsevad sünged toonid , haigused , totaalne lootusetus , surm . Ning muidugi ka visa edasipürgimine , kivi mäest üles veeretamine . ( Heinz Politzer oma raamatus " Franz Kafka . Paradoks ja mõistujutt " võrdleb Kafkaga Camus'd . ) Kafka puhul pole põhiraskus mitte kivi , vaid mägi . Mägi , mis pärast iga tagasilangu uuesti ehitada tuleb . Mägi on raskem kui kivi , sellepärast on mägi Kafkale tähtsam kui kivi : mitte see , mida veeretada , vaid kus ja kuidas . Õnneks ei süüdistanud ta selles peale iseenda mitte kedagi , kirjutades karistas ta iseennast , tema haigused olid suuremalt jaolt psühhosomaatilised . Ometi jõudis ta üht-teist ära teha ka reaalses elus . Üks viimase aja tähelepanelikumaid Kafka uurijaid Ernst Pawel on näidanud ( " Mõistuse luupainaja " , <arv> ) et kuigi Kafka lõi endast pildi kui üliabitust ning saamatust inimesest , seda eriti tööl , mida ta justkui jälestas , oli ta tegelikult innukas teenistuja , loominguline bürokraat , kelle tööalaste saavutuste hulka kuuluvad põhjalikud muutused tšehhi tööorganisatsioonis : kompensatsiooni maksmisest töötajale tööõnnetuse puhul sai tänu Kafkale hoopis efektiivsem tööõnnetuse ärahoidmise süsteem ! Liiv jagab Kafkaga maailma teistsugusena sündimise süüd , tahaks selle eest Liisit hoida , kuid ei suuda . " Üks niisugune hirmus vahe on seespidise hingeelu ja selle pildi vahel , mis elu uulitsal iga päev paistab . Mõni võib küsida , kas ei ole lillel mitte rumalus tuisu ajal talvel õitseda tahta , inimesel rumal ideaalisi otsida , hoida , kui inimeste kogu ümber neid iga päev täpini surnuks lööb ? Mina ei tea . " ( <arv>.kiri , lk.<arv> ) Mida arvas Liiv ideaaliks ? Puhtaks , millest puhtamat enam ei leidu ? Vastakem vend Kafka sõnadega : " ... kirjutamine on minu jaoks kõige tähtsam asi maailmas , täpselt nii nagu hullumeelsus hullumeelsele ( ilma selleta läheks ta " hulluks " ) või rasedus naisele . " ( kirjast doktor Robert Klopstockile , kes nagu Doragi viibis Kafka surivoodi juures ; <arv> , märts ) Kui aga antaks valida ? Kirjanduse ja ( abi ) kaasa vahel ? Kumba valida ? Vastaku vend Liiv . " Mina nagu aimaksin , et kirjandusepõld mulle midagi tõutaks , enam kui teistele , eksin ma aga selle arvamisega , siis olen ma küll kõikidest rohkem eksinud . ... Sinu peale mõtlemine on praegu mu - amet , aga paljas mõtlemine , ilma selle heaks midagi tegemata . Mõte Sinu peale õnnestab ja tõstab mind kõrgele , aga niisama meelitav on kirjanduse aupärg ! " ( <arv>. kiri , lk.<arv> ) Keegi ei tea , mis juhtunuks siis , kui Liiv oleks Liisi ära kosinud , Kafka aga isale kuuletudes Felicie naiseks võtnud . Oleksid siis imetlust , aga ka õudust äratavad eesti-saksa-tšehhi ühisteosed siiski sündida saanud ? Mis ka ei oleks või olnuks , üks on positiivse vastuse korral ilmne : postmodernne ajastu oleks sel juhul varem alata võinud . Prantsuse ning ameerika kriitik võinuks oma kuulsad ja vähemkuulsad ( nende hulka kuulub ka artikli algul tsiteeritu ) varem välja öelda . Eesti kriitik aga alustanuks enne " õige aja " saabumist aeglast , kuid pidevat liikumist Selguse poole . Rudyard Kipling . Kim . Tõlkinud Marta Sillaots . Eesti Raamat . <arv> lk. Kim . Ütleks seda sõna - nime , ühe väikese poisi nime - veel üks kord , nii sulnis on see suulaele , turgutav mõttele . Kavatseksin selles kirjatükis rääkida veel muustki , mitte ainult kimmist ( julgeksin kirjutada nagu räägin ; nagu mõtlen - ei iial ! ) , kuid kõik , mis ma siin ja edaspidi ütlen , on ikkagi Kim . Kim , kim , kim , kim ja nii edasi kuni lõpuni välja . Esimese ilmasõja ajal , ühel hallasel oktoobri või novembrihommikul ( kõik surmasaamise hommikud on hallased , ehkki mitte just ilmtingimata oktoobrid-novembrid ) upitas üks noormees ennast kaevikust välja , ette kuulile , mis hetk tagasi paarisaja meetri kauguselt muldvalli tagant lendu oli saadetud . Kuul tabas Maurice'i otse rindu , vasakule poolde , südame kohta . Maurice vajus kokku , kuid ei saanud surma , sest tema põues , frentši all , oli raamat , mida ta endaga igal pool kaasas kandis ja luges , kui mahti sai . Kaevikusõjas muud suurt teha ju polnudki , kuid millegipärast oli lugejaid siiski vähevõitu , imestas Maurice . Imestas siis , kui taipas , et on ellu jäänud . Võttis elupäästja põuest välja - Kim . Kim , kim , kim , kim . Prantsuskeelne , aga kindlalt Kim . Kuul oli raamatust peaaegu läbi läinud , viimased kakskümmend lehekülge päästsid Maurice'i elu . Kohe seejärel anti Maurice'ile nagu kõikidele teistelegi prantsusele poistele , kes pea kaevikust välja pistsid , vapruse eest Croix de Guerre , mille võiks eesti keelde tõlkida Sõja Rist , kui see nii naljakas ei tunduks . Maurice'i jaoks oli asi mõistagi naljast kaugel , ta riputas risti paela abil august läbi , sidus surma raamatu külge ning saatis koos kirjaga Kiplingile . Kipling , kes polnud kunagi vastu võtnud ühtki sellist autasu või aumärki , mida sai endale külge riputada ( isegi kuninga Teenete Ordenist keeldus ta ! ) , võttis kingituse vastu , kuid ainult ajutiselt . Kui Maurice'ile <arv>. aastal poeg sündis ning see Kiplingi soovitusel sai nimeks Jean ( " Minu poja nimi oli John , /tapeti samas ilmasõjas - T.R./ saagu teie poja nimeks siis Jean . " ) , saatis Kipling nii raamatu kui risti Maurice'ile tagasi . Möödaminnes mainiksin , et sellised lood pole kirjandusloos just päris tundmatud . Nii näiteks sõbrunes James Joyce noormehega , kes juhtus kandma sama nime , mis tema kahe romaani , Kunstniku portree noore mehena ning Ulysses , peategelane : Stephen . See selleks , Stephen ( veel üks võimalikke Kimi metafüüsilisi variante ) stiiveniks , meid huvitab - Kes - või mis - oli siis Kim ? Kim ( raamatus , parimas , mis Kipling eales kirjutas ) on valge . Valge orb suures ja kärarikkas Indias . Nagu Mowgli dzunglis . Tema vanemad olid iirlased , ema lapsehoidja , isa soldat . Kimi jaoks on isa tähtis , raamat algab legendiga isast , looga Punasest Sõnnist rohelisel väljal , mida isa Kimile rääkis ning mida Kim mäletab . Kim erineb teistest lastest mitte ainult väljanägemise poolest , ta on Kogu Maailma Väike Sõber , suur luiskaja , kes on juba varakult inglaste poolt salateenistusse värvatud : kõik , mis ta turuplatsil ja tänavatel kuuleb , on kasulik teada ka valgetel sahiibidel . Kõik see kokku on Suur Mäng ning Kim on selles küll väike , kuid hoopiski mitte kõige rumalam vigur . Siis kohtab Kim tiibeti laamat , abitut vanameest , räpast kerjust , kellest saab Kimi õpetaja ning kellega koos nad asuvad teekonnale , otsima Suur Jõge . Suurim õrnus seob neid , sest nüüd on nõder , peast põrunud vanamees ( pühadus ning hullus enam-vähem üks ja sama ) Kimi isa , keda ta maailma eest hoiab ja kaitseb . Algul on vanamees abitu , siis selgub , et tal on palju raha , millega ta Kimi õpingute eest valgetele maksta võib . Nimelt kohtab Kim laamaga läbi India rännates kaht kaplanit , kes kunagi olid teeninud ühes polgus tema isaga , Kimballiga , joodiku ja narkomaaniga , pöörase iirlasega . Nemad need poisile " õiget " kasvatust anda püüavadki . Mõistagi tüssab Kim mõlemat , hülgab kristliku legendi budistliku kasuks , tema ja laama teed ühinevad jälle . Ränd läbi India on raamatu ilusamaid kohti , tegelikult on ränd juba varem alanud , esimesest lausest peale , kus " Kim istus kõigi ametlike eeskirjade kiuste kaksiti Zam-zamma-nimelisel kahuril , mis oma telliskivialusel seisab otse vana Ajaib-Gheri ehk Imedemaja vastas ; Imedemajaks nimetavad pärismaalased Lahore muuseumi . " ( lk.<arv> ) Kuid rohkem kui võõrapärastes nimetustes , mis mõnikord ka kohe Kiplingile omasel viisil , lapidaarselt lajatades sulgude sees ära tõlgitakse , on Indiat stiilis eneses , selles , kuidas ta end nagu madu aeglaselt korvist välja kergitab , mõne näo ümbritsevast udupildist välja valib , kuid siis kedagi suskamata , kellelegi valu tegemata , kuid kõiki narritades end vilepillimeloodia saatel korvi tagasi kerib . Just siin , selles hetkes , mil raamat avaneb ning siis jälle sulgub , stiilisiug kaante vahel kinni , sisaldub kogu India elu-olu : lõhnad , lehad , värvid , varjud , hõiked ja lärm , valge halatihõlma alla tõmbuv tõmmu käsi . India pole mitte ainult Kimis ega laamas , vaid ka lauseis , mis neid kirjeldavad , ütlemise rütmis , mis võib ütlemise objekti äkitselt hüljata , siirduda mõne uue värvi või lõhna juurde ( eriti just dialoogis ) , kuid just lahkumine annab asjale juurde , rikastab seda , kes parajasti rääkis . Räägitakse raamatus ohtralt , " Kim " ongi tegelikult katkendlik jutuvool , kust nagu värelevast õhust joonistuvad välja tegelased . On tähelepanuväärne , et Kiplingi enda poliitilis-rassilised eelistused ei paista teoses välja : " Kimi " võinuks vabalt kirjutada ka panpatsifist või iiri natsionalist . Kipling sulab ühte oma raamatuga , sümpaatsed on ka need , keda Kipling elus võis jälestada , olgu neiks siis mõni selgrootu poliitik , vabadusvõitlejatest iirlased , bolševikud või bengaallased . Kiplingi ideaal , tugev valitseja ( kuningas , Mussolini jms ) on seekord raamat , " Kim " , Kim , kimm . Kipling ei ole , vaid laseb olla ja see on hea - kim ! Kuid mitte kõik pole kim . Küsitavused tekivad raamatu/teekonna lõpus . Laama ja Kim on jõudnud mägedesse . Laama on leidnud Suure Jõe , mis pole ei suur ega ka jõgi , oja hoopis , kuhu ta puhtjuhuslikul kombel sisse on lartsatanud ( koomika , muuseas , on " Kimis " sagedane külaline ) . Tegelikult on ta juba surnud , Elurattast välja pääsenud : " Jah , mu hing oli vaba . Tiireldes nagu kotkas , nägi ta , et tegelikult pole Teshoo-laamat ega kedagi muud . Nagu veepiisk tõmbab vette , nii voolas mu hing Suurde Hinge , mis on kõrgemal kui kõik loodu . " ( lk.<arv> ) Kuid Laama otsustab tagasi tulla , nii kallis on talle see väike poiss , Kim . Ning ta ärkab tagasi ellu , sinna , kus " ... Kim lebas sügavikus , mis oli sügavam kui uni . " ( lk.<arv> ) See tähendab seda , et ka Kim oli valmis Laamaga koos minema , lahkuma maailmast , kus ta oli nii üksi , ikka ja jälle eneselt küsiv : " Ma olen Kim . Ma olen Kim . Ja kes on Kim ? " Laama naasmine pole loogiline ega ka sisemiselt kuigivõrd veenev - samahästi oleks ta võinud sealtilmast Kimi järel valvata . Pigem tulevad siin ilmsiks Kiplingi enda eelistused - värvilise filosoofia valgele ei sobi , ei sobi värvilisele endalegi , parem saada tsiviliseerituks . Ja kuhu läheb Kim ? Kas taipab ta või ei , et kandes inglise salateenistusele ette kõik selle , mis nad laamaga koos olid läbi elanud , on ta lõplikult reetnud selle rahva , kelle hulgas ta elas ja üles kasvas ? Vastus küsimusele jääb andmata - teist korda eksida Kipling ei kavatse . Kuid võib olla on vastus mujal ? Näiteks siin : " Siis ütlete teie : " Kaste pole olemas , kui inimene tahab - süüa tarkeaanit " Te teete vahet nende kahe sõna vahel . " Tahab - süüa . " See ongi kogu saladus . Väike vahe sõnade vahel . " ( lk.<arv> ) See spiooniparoolis sisalduv sõnapaar on võti ( muidugi mõista mitte ainus ) , mis annab raamatule ideoloogiavälise sissepääsu . Korrakem - keerakem - üle . Saladus on vaikuses , väikeses pausis kahe sõna vahel . Mitte lauses , tahab süüas , vaid tahab'as ja süüa's ja selles , mis jääb vahele : kim . Jerzy Kosinski " Kirgas lind " . Tõlkinud Udo Uibo . Loomingu Raamatukogu nr. <arv>-<arv> , <arv>. <arv>lk . Mõnikord häirib mind mu nimi . Kuidagi liiga ümmargune ja lame tundub olevat . Pole , millest kinni haarata , libiseb sõrmede vahelt välja nagu märg kummipall . Rahulolematus nimega on üks esimene asi , mida oma lapsepõlvest mäletan . Kaks asja oli , millega ma rahul polnud : nimi ja nina , nina ja nimi . Mõneti on need mul ka sarnased - lameduse osas vähemalt . Seepärast sooviksin endale vahel teist nime . Vahelduse mõttes võiks see Kosinski olla . Kosinski on terav , luine , võimalik , et ka pisut tige . Samu sõnu võiks ka tema nina kohta kasutada . Küll mitte juuste ja silmade kohta . Juuksed ja silmad on nagu lips , neid võib nimest kergemini lahutada kui nina . " Ühe käeviipega tõukas mölder naise tee pealt eest . Ja samasuguse kiire liigutusega , millega naised kartuleid koorides mädaplekke välja torkavad , pistis lusika poisile silma ja keeras silma välja . " ( lk.<arv> ) Umbes nii . Ja edasi : " Nad /silmamunad - T.R./ ei sure , kuni nad on vabad ; ja et nad on väikesed , saavad nad end hõlpsasti igal pool varjata ja inimestel salaja pilku peal hoida . " ( lk.<arv> ) Kosinski raamat on kirjutatud mina-vormis . Mina on väike poiss , kes vanematest mahajäetuna eksleb Teise maailmasõja ajal paigast paika , külast külla . Ühtki inimest ta oma rännakul ei kohta . Igal pool valitseb kurjus , vägivald . Ainsad inimesed on tegelikult loomad ja linnud . Tuvi , hobune . Kuid needki saavad inimese käe läbi kas julmalt hukka või sunnitakse neid laskuma inimese tasandile , olema vahendiks sadistlike ihade rahuldamisel . Raamatu skeem on tegelikult lihtne : hüljatud lapse hingeelu järkjärguline kalestumine . Paraku on lapse hing juba sündides viga saanud . Ta on kuri juba algusest peale . See , millega ta kokku puutub , on vaid peegeldus sellest , mis seal kogu aja olemas olnud . Mul on ( kuri ) kahtlus , et lugu , mida mina-poiss raamatu kirkais toonides kirjutatud lõpus üles ütlema hakkaks , oleks sõna-sõnalt sama kui see , mille ta äsja läbi elas . Kui mitte hirmsam . Ehk puuduksid sealt isegi need õrnad kohad , mis nüüd looduskirjeldustes . Ehk saaks temast ülerääkimisel uus Markii ? Või ulmeõuduka rezissöör ? Lühidalt öeldes - totaalne igavus ? Seda on siiski raske uskuda , kuigi mõned vägivallakirjeldused ei erine suurt suurest arvelauast , mille abil lastele kunagi aritmeetikat õpetati , mustad nupud ükskõikselt üksteist koksimas ( punaseid nuppe vähem , neid liigutati harvem ; ei tasu arvata , et kõik , mis ma räägin , ainult raamatu ja nime kohta käib ) . Kui minu nimi oleks K ja ma kirjutaksin sääraseid raamatuid , siis hakataks mind varsti Lasnamäe kolliks kutsuma . Kõige igavamad kohad on need , kui poiss jõuab Stalini-maale ja hakkab kogema . Seda on tüütu jälgida . Sealtmaalt alates , kust asi konkreetseks läheb ja kurjusel on konkreetne nimi ( Stalin ) ja tegevusala ( Nõukogude Liit ) . Nüüd jääb veel puudu , et mina ütleks oma nime . Tere , mina olen Jerzy ning see kõik on minuga tegelikult juhtunud . Siiski on Kosinski sääraseks maitsetuseks liiga hea kirjanik . Kosinski keel on statistiline , olemuslikule tõele sellega niisama lihtsalt ligi ei pääse , ehkki K sooritab sellega suisa imesid , sadistlikke salto mortalesid . Ma juba mainisin loodust . Enamus võrdlusi sünnivad just seal , sellest . Justkui oleks loodus see ainuke , kes võib öelda " mina " ilma et see kellelegi liiga teeks . Vaid Jumal võib seda teha , mitte inimene . Ning juudina teab Kosinski seda ülihästi . Igaks juhuks üks umbropsu näide : " Raskelt koormatud mesilased , kes tõid surevatelt lilledelt nektarit , lendasid sumisedes pikkade põlispuutornide valve all laisalt läbi paksu alusmetsa tuuletu rahu . " ( lk.<arv> ) Noh , said aru ? Taipasid , mis on kirjandus ? Mina küll ei saanud . Laps oma liigutava , kuid siira mõtlemisloogikaga ( seda ka sõnalisel tasandil ) on kurjuse alasti koorimisel parim , mis olla saab . Võta või " headuse süütenöör . " " Jäin tukkuma ja silme eest käisid läbi kõik leiutused , mida ma kavatsesin teha . Näiteks süütenöör inimkehale , mis põlema panduna asendab vana naha uuega ning muudab silmade ja juuste värvi . ... Süütenöör , mis kaitseb kõiki kurja silma eest . Siis ei karda mind keegi ja mu elu muutub kergemaks ja meeldivamaks . " ( lk.<arv> ) Või see : " Kas poleks lihtsam inimeste silma- ja juuksevärvi muuta kui suuri ahje ehitada ning juute ja mustlasi taga ajada , et nad seal ära põletada ? " ( lk.<arv> ) Mina-poisi hääl kaob pärast seda , kui missaalikandmine kirikus Issanda ihu päeval luhta läheb ning ta karistuseks käimlaauku visatakse . Loogiliselt ei tohiks see talle nii rängalt mõjuda , sest taolistes aukudes on ta varemgi viibinud , kord isegi maa sisse maetud , kus kaarnad ta peaaegu surnuks nokivad . Kuid sümbol on alati sümbol just sellega , et ta läbinähtav , tema ilmumine enamasti etteaimatav , meie/Kosinski raamat aga on just äsja poole peale jõudnud , mis tähendab seda , et mingi muutus lihtsalt peab toimuma . Tuli ja vesi , vesi ja tuli , need kujundid hoiavad " Kirgast lindu " õhus . Ning ka hea tõlge - U.U. Hääl ei tule tagasi enne kui lõpus . Keegi helistab , " ... kusagil liini teises otsas oli keegi , võib-olla samasugune inimene nagu mina ise , kes tahtis minuga rääkida ... " ( lk.<arv> ) Võib-olla ? Või kindlasti ? Tahtis minuga rääkida ? Mida ? Salman Rushdie on Naipaulile ette heitnud , et selle raamatuist puudub pea täiesti sõna " armastus " . Sama võiks küsida ka Kosinski kohta . Või Becketti . Või ma ei tea kelle kohta veel . Nii lapsik kui see ka ei ole ( sest see , et ei ole , ei tähenda veel seda , et ei ole ) püsib kirjandus vaid sellistel küsimistel . Jerzy Kosinski , mees , keda süüdistati võrdselt nii selles , et ta on poola spioon kui CIA agent , sooritas enesetapu <arv>. aastal . Üks tema viimaseid ütlemisi oli : " Te ei taipa , te ei saa millesti aru . On asju , mida ma pean varjama . " " Jerzy hoidis mul kogu aja silma peal ning ta tegi seda ka siis , kui ma seda tähele ei pannud . Sellist üksindust pole ma varem kellegi juures kogenud . Ehk tuli see sellest , et tal polnud lapsi , võib-olla sellest , mis tal lapsepõlves läbi tuli elada , ei tea . " Nii räägib üks kirjaniku sõpru . Tema nimi - jah , nimi - on A.M.Rosenthal. Kohtumise ajal viibisid nad ühes puhkekodus , Rosenthal oli äsja haige olnud . " Ta poputas mind nagu väikest last . " Milan Kundera . Surematus . Tõlkinud Leo Metsar . Monokkel . <arv> lk. Kirjanik istub laua taga . Ta on murelik . Ta on tahtnud kirjutada raamatu , mis on vaba . Vaba all mõtleb ta niisugust vormi , mis võimaldab tal teosesse paigutada kõik , mis iganes pähe tuleb . Näiteks kuuleb ta õues vaibakloppimist , samal ajal aga hüüab naine köögist : " Söök on valmis , kallis , söö-ma , söö-ma ! " Ning tema kirjutab selle oma raamatusse , kus miski ega keski selle vastu ei protesteeri : teost hiljem üle lugedes tunduvad just need spontaanselt sündinud kohad kõige loomulikumad , teose struktuuri kuuluvad . Selline raamat , arvan ma , on iga endast ja oma elukutsest lugu pidava belletristi unistus . Mis aga sugugi täituda ei pruugi , mis iial täituda ei saa , sest need , keda ta seal kirja on pannud - tegelased , protagonistid - nõuavad tavaliselt ikka oma , tõrjuvad välja vabaduse kui liigkeha , mõttetu kasvaja , umbrohu siledal stiilimurul . Milan Kundera raamatud on sellele ideaalile väga lähedal : üks ei tapa teist , karakter ei kao kirjaniku sekkumistest , vaid hoopis karastub , omandab värvi , muutub mitmetahulisemaks , sügavamaks . Olekski vast õige siit alustada - kangelasest , kelle nimel kirjanik oma vabaduse alati ohverdab . Milan Kundera ning tema kangelaste vahel on alati soe sõbralik suhe . Nii ka " Surematuses " . Kirjanik on avameelne : " Ma kirjutan Agnesest , kujutlen teda , lasen tal istuda saunalaval ... " ( lk.<arv> ) Agnes tekib olematusest , juhuslikult pealt nähtud zestist : " See naeratus ja zest kuulusid kahekümne aastasele naisele . " ( lk.<arv> ) Autor annab talle nime : " Ja mulle meenus sõna Agnes . Agnes . Ma polnud iialgi mitte ühtegi sellenimelist naist tundnud . " ( lk.<arv> ) Ja sündinud ta ongi : merevahust , viipest , nimest ! Ka teiste tegelaste sünnilugu on sarnane : raadiohäältest , keda kirjanik hommikul poolunes kuulama juhtub , materialiseerub Agnese mehe Pauli sõber Bernard , vallandamist ootav raadioreporter , kes reklaamiga läbisegi räägib Hemingwayst ( kes samuti varsti koos Goethega ellu ärkavad ) ning kellest saab Agnese õe Laura armuke , hiljem , pärast Agnes surma ka naine . On veel kirjaniku vana tuttav ja hea sõber Avenarius , kelle elu eesmärk nagu kunagi masinapurustajatel ludiitidel seisneb maailma vabastamises autodest või sõitjatel sõiduisu võtmises ; nimelt torkab Avenarius tervisejooksu teeseldes läbi autokumme ning soovitab seda soojalt ka sõbrale . Avenarius tunneb ka Laurat , on temaga korra või paar voodisse pääsenud , Agnes omakorda on taassündinud Rubensi armuke jne , jne. " Surematus " võiks olla filosoofiline traktaat , mis on pantomiim või pantomiim , mis on filosoofiline traktaat , kui poleks neidsamu kangelasi , inimesi , kes teavad ( või kelle kohta teab autor ) , et olemisel pole mõtet , et kõik lõpeb nagunii surmaga , kust pole tagasitulekut , kuid kes ometi , üks vähem , teine rohkem , käituvad nii , nagu poleks see tõsi . Kui on taassünd , siis on ka vastutus , inimese vastutus oma tegude eest , kui seda pole , kui inimene teispoolsusest ei naase , siis pole ka vastutust ja inimene on vastutusest vaba . Selline filosoofitsemine , Heiddeggeri vaimus sõnutsemine , iseendale sõnadega haua kaevamine näib ka Kunderale vastumeelt olevat ; ta nagu toonitaks mitte ( uskmatuse ) silla ületamist , vaid sellel viibimist , kord totaalses lootusetuses ( noore tüdruku enesetapukatse maanteel ; Agnese surm ) , kord õhkõrnas lootuses . Põhirõhk on Kunderal minu arvates mujal - inimene on vastutav mitte niivõrd iseenda , kuivõrd teiste ees . Ehk : minu surm on lõplik , naasmiseta , ma ei pruugi isegi tahta tagasi tulla , kui mulle seda võimalust sealpool ka pakutaks , kuid mitte kunagi ei või sama väita teiste kohta ; need , kes jäävad pärast mind , on praktiliselt surematud , kuivõrd minu silmad nende kadu ei näe . Seepärast on koletud kõik need kalmud , kus sõber ( tavaliselt põhjamaine poeet-budist ) varalahkunud sõbrale hüvastijätukõnes soovib , et ta enam kunagi siia maailma tagasi ei tuleks . Milline vastutustundetu vulgaarsus , kas pole ? Tundmatu tüdruk , kes südaööl maanteele maha istub ja käed silmade ette paneb , et surra , toob oma käitumisega kaasa mitte enda surma , mida ta arvatavasti soovis , elu asemel eelistas , vaid teiste oma : surid/kannatasid need , kes auto teel kükitavast kogust kõrvale juhtisid ja vastu puud paiskusid : Agnes ! Minu arvates on päris ilmne , mida selle stseeniga öelda tahetakse . Kundera teosed on kõik ühel või teisel viisil seotud muusikaga ( muuseas , Kundera isa oli muusika-ajaloolane ) , mõnikord otsesõnu , kommentaaride koostisosana , mõnikord raamatu enda ülesehituses peituvana . " Janaceki muusika põhineb erinevate , isegi vastuoluliste emotsionaalsete fragmentide sagedasel kordusel ühes tervikus , ühes liikumises . " Nii kirjeldab Kundera tšehhi heliloojat Leo Janacekki ( <arv>-<arv> ) , Kafka kaasaegset , kelle surematuse eest kandis hoolt ( kui Kunderat parafraseerida ) üks ja sama isik , Max Brod , ennastohverdav kunsti- ja kirjandusearmastaja Sama võiks öelda ka Kundera loomingu kohta . Või kui filmimaailmast paralleele tuua , siis sarnaneb " Surematus " oma lõputute leitmotiivide ning korduvustega nii teose enda struktuuris kui inimsaatustes ( keegi on keegi teine , kes sellest ise ei tea ) Kieslowski " Kolme värviga " , veel enam aga " Veronique'i kaksikeluga . " Mozart kui õhuline , kerge , Beethoven kui pateetiline , süngelt programmiline , Mahler kui surma ennustav ja mõtestav ( mis ime , et just tema on " Surematuses " nii tähtsal kohal ) . Kunderale on esmatähtis tekst , seda ei tohi autori tahte vastaselt muuta ega mugandada . Seda oma muret on ta mitmes essees ka kirjeldanud . Paraku maailm millegi muuga ei tegelegi : Kafkat antakse välja taskuväljannetes , lühendatult , pedagogiseeritult ja ei tea veel , kuidas ; dirigendid ( Ernest Ansermeti juhtum ) muudavad meelevaldselt Stravinsky sümfooniaid ilusamaks , tõlkijad tükeldavad Prousti hiigelpikke perioode , lühidalt : kõik sisemine , subtiilne ning kaunis muutub selle tagajärjel väliseks , vulgaarseks , millekski muuks , millel pole mingit õigustust . Ei olegi , ainult kuidas teha nii , et õiged asjad ( biograafiad , armastuskirjad , intiimpihtimused ) ikka õigete inimeste kätte sattuksid ? Nagu Nabokov , nii jälestab inimlikku huvi ka Kundera . On ehk veel ekstreemsemgi , nagu kõu kärgatab ta prohvetisõna . Kui nüüd " Surematuse " eestikeelse väljaande juurde tulla , siis peab ütlema , et ( kuid enne seda peab ütlema , et too tulek on võrdne taevast maa peale tulekuga , tõesti , taevas oli - on - mugavam ) , peab ütlema , et raamat on inetu . Põlistatud näotus ühe raamatu näol on kindlasti taunitav nähtus . ( Vt . Kultuurileht , <arv>.<arv>.<arv> ) Sellele on ka tähelepanu pööratud , kuid kirjastaja käes olevat , jumal hoidku , saladokumendid , milles peegelduvat autori püha tahe ! Nimelt nõudvat Kundera just seda kaanepilti , just toda layouti ( ega ometi ka ohtraid ortograafiavigu ? ) . Kriitikavaba lausarmastus , lömitamine " autoriteetide " ees on vist eestlasele igiomane , samuti kui väiklane sallimatuski . Autori nõusolek pole sama mis nõudmine . Lõpuks võin ma ju arvata , et maailm on tükkideks ( ja nii ju ongi ) , kuid see ei anna mulle veel õigust ka oma teost tükkideks rebida ja tükkidena välja anda ( kui ma ikka tõsiselt soovin , et minu poolt kirjutatu ilmavalgust näeb ) . Kundera Kafkast : " Ning on veel üks usutav põhjus : autor armastab oma loomingut , kuid mitte maailma . Mõtegi sellest , et ta oma teosed jätaks tuleviku hooleks , mida ta vihkab , on talle väljakannatamatu . " Kuid maailm , ennäe imet , armastab loojat ning tahaks , et säiliks kõik temaga seotu . Sest kuidas muidu saaks olla , et reinkarneerunud Kundera saaks kirjutada oma teoseid , mis küll veidi erinevad esmakunderast ( Kundera I ) , kuid ammutavad oma ainest samast , igivärskest allikast : teiste inimeste eludest , säilinud/säilitatud armastuskirjadest , intiimpihtimustest , luhtunud katseist olla hetkekski , ükspuha kui naljakas-traagilisel viisil surematud . David Herbert Lawrence . Lady Chatterley armuke . Tõlkinud Mati Soomre . Tuum . David Herbert Lawrence ( <arv>-<arv> ) on üks neist paljudest kirjanikest , kellele lahterdamine kõige otsesemas mõttes kahju on toonud , kuid kuigivõrd on ta selles ka ise süüdi , sest kui ütleme Lawrence , siis mõtleme seks , ja vastupidi . Sellega seoses oleks mul üks naljakas-õpetlik lugu välja pakkuda . Õppisin siis ülikoolis , olin inka fil , mul oli Tartu äärelinnas üürikorter , kuid rohkem liikusin õhtu- ja öötundidel ringi Pälsoni vanas intris . Lawrence oli tollal moes . Mitte küll kogu aja , vaid nagu moenähtus ikka , periooditi , nii teise kursuse lõpus , kolmanda alguses . Hoiatan ette , lugu , mida rääkida tahan , on ülierootiline , hullemat ei tea tahta . Niisiis , lähen ma ühel õhtul mööda kolmanda korruse koridori , kui äkki näen - üks tüdruk loeb raamatut . Ning mitte lihtsalt loeb , vaid on poolkükakil , toetab õlgadega vastu seina , kollased juuksed paelaga kuklasse krunni tõmmatud , suits suus , silmad sinisest suitsunirest vidukil . Ja mitte lihtsalt raamatut , vaid D.H. Lawrence'i " Lady Chatterley armukest " inglise keeles . Nii ta mulle ütlebki : " Kas sa ka tead , mida ma loen ? " Lady Chatterley's Lover " by David Herbert Lawrence . Tead , mis ma tähele panin ? Kõik toimub kirjaniku sees , väline tegevus peaaegu täiesti puudub , kas tead ? " See tüdruk oli meie kursuse parim keeleoskaja , võimatu on kirjeldada , kuidas täpselt helises tema huultel ( ka huuli on võimatu kirjeldada ) deividhöbertloorens , kuis laksus leiditšatrelizlavö . Igal juhul tähendas see midagi muud , kõlas nagu kutse ning õhk meie vahel täitus säriseva erootilise laenguga ( tõsi , paari sammu kaugusel asus köök , kus toimus vahetpidamatu kartulipraadimine ) . Kõik oli mulle lubatud , ma võinuksin alustada keskustelu , luisata , et minagi olen Lawrence'it lugenud ning enam-vähem samale äratundmisele jõudnud . Või öelda tõtt , tunnistada , et pole kahjuks lugenud , kas ei laenaks ta mulle raamatut mõneks päevaks või , mis veel parem , ehk loeksime üheskoos ning teeksime sellega mõnes vaiksemas nurgas kohe algust . Millegipärast ma seda ei teinud , põrnitsesin kinganinasid ning tõttasin superlugejast mööda , trepist alla teisele korrusele , kus <arv>. aasta suvel või sügisel leidus üks toatäis tüdrukuid , kes D.H. Lawrence'it õnneks polnud lugenud . " Lady Chatterley armuke " on tegelikult omamoodi õrn raamat : pööra ette üks tema külg ja ta puruneb põrmuks ; pööra mõni teine ja ta jääb , tahab olla , püsida kõikide kirumiste ja alavääristamiste kiuste . Alustagem esimesest , sest purustada on alati lihtsam . Tõepoolest , kui nii võtta ( aga kuidas teisiti ? ) , siis on tegemist banaalse , kohati teatraalsevõitu , sümboolsusest räige armastuslooga , kus võidam tugevam . Loo tegevus leiab aset Kesk-Inglismaal Wragby maamõisas , kus elavad sõjas haavata saanud , ratastooli aheldatud impotentne kirjanik sir Clifford ning tema noor naine Constance . Constance on üldiselt kuulekas , peab lugu oma mehe vaimuannetest , armastab teda " sellest " hoolimata . Kuni saabub esimene ( petlikult ) mehelik mees Michaelis , kellest saab mõneks ajaks Connie armuke . Teine mees , kohalik metsavaht Mellors , on aga märksa õigem - mehelikum . Mehelikkust mõõdetakse raamatus lapse kombel ainult riista pikkusega ja sellega , mida sellega teha saab . See on liha , mis räägib , sõnad peaksid selle juures justkui surema , aga ei , ka nemad muutuvad suguaktide vahetute osalistena võimsaiks ja veenvaiks , nagu see ühe uusreligioosse jutluse puhul üsna loomulik . " Lady Chatterley ... " ongi totaalne lihaülistus , millele vastandatakse vaimuilma tühisused : moodne kirjandus ( millega tegelevad Clifford ja tema sõbrad ) , oma piltidel mutreid ja torusid kujutavad kunstnikud ( F. Leger ? ) , kellesarnased Mellorsi arvates maa pealt lihtsalt minema pühkida tuleks . Mellors on oma hinnangutes üldse äärmiselt radikaalne ning kindlasti jagas üht-teist tema sümpaatiatest-antipaatiatest ka Lawrence ise . See on veel kuidagi arusaadav , et ta ( Mellors ) tahab maha lasta Cliffordi , kes keeldub Conniele lahutust andmast , aga miks need lesbid ja homod tal küll meele nii mõruks ajavad ? Äkki on temas endaski midagi sarnast varjus ... ja nii edasi Freudi vaimus . Samuti kirub ta hoogsalt masinaajastut ja mammonat , olemata seejuures ei marksist ega kommunist . Tõsi , siia juurde kuuluvad nostalgilised leheküljed kodukaotuse hirmust , ühed kaunimad raamatus . Nii kaotab Inglismaa osake iseendast ning oma ajaloost , sest söetööstuseelseid maastikke ei too enam keegi tagasi . Raske öelda , on maailma jagunemine peaks ja peeks ( Lawrence'i fraseloogias " kenad kannikad ja magus vitt ) pärit Piiblist või inimese enda sügavamast loomusest , igatahes on " Lady Chatterley ... " totaalselt must-valge raamat : liha - hea , vaim ( juhul , kui ta lihavaim pole ) - paha , loodus - hea , tööstus , tehnika , raha - paha . Kindlasti oli " Lady ... " omal ajal vabastav raamat ning Lawrence'il selle kirjutamiseks sama palju põhjusi kui Marxil oma " Kapitali " või Rousseau'l oma " Pihtimuste " kirjutamiseks , kuid kirjandusteosena tal suuremat väärtust pole . Selle karmi kohtuotsuse järel tekib nagu iseendast kiusatus küsida : aga kui ikka päris nii ei ole ? Miks ta siis ikka püsib ja surra ei taha ? Osalt muidugi sellepärast , et ta nii ilusasti kirjutatud on : kenad on looduse ja inimihu kirjeldused , mõni koht on kohe päris naljakas ( Connie ja Mellors üksteise häbeme- ja kubemekarvadesse põllulilli põimimas ) , kuigi raamatus tervikuna jäävad kõlama süngevõitu toonid ning erapoolikud otsustused . Kõige mõjuvam põhjus on vist ikkagi see , et teos nii tükk aega keelatud oli , ehkki see fakt iseloomustab rohkem keelajaid kui raamatut . Maailma kirjandusajalugu tunneb teisigi juhtumeid , kui meelemürki keelamise , hävitamise ja põlu alla panemise läbi kaotada taheti . Praegu oleks õige aeg välja anda " rõvedate " raamatute üle toimunud kohtuprotsesside protokollid . Materjali peaks jätkuma : Lawrence'i " Lady Chatterley armuke " , Nabokovi " Lolita " , Burroughsi " Alasti eine " , Milleri " Vähi pöörijoon " , Joyce'i " Ulysses . " Kõne alla võiksid tulla ka Joyce'i kirjad oma naisele Norale , mis on tõelised poeetilised pärlid , ehhki sõnad , mida kirjanik kasutab , on veidi " imelikud . " " Minu armas väike libulik Nora , Sinu kirja lugedes rahuldasin ma ennast kaks korda ning sellega sai Sinu soov ka täidetud , oo mu pisike rõve plika , ja mul on hea meel , et Sulle meeldib , kui Sind nikutakse tagantpoolt ja mulle meenub öö , kui ... " Loodan , et toodud katke erutab ja õhutab tulevasi kirjastajaid ... " Lady Chatterley ... " vastu võinuks protesteerida homod ja lesbid või cliffordid , mitte kohtunikeks maskeerunud kirjandusteadlased , kriitikud ja muidu moraalijüngrid . Neil ainsana olnuks sellele õigus ja küllap nad seda ka teeksid , kui Lawrence oma raamatu praegu oleks kirjutanud , lehvitaksid lipukestega ning hüüaksid , et neid kirjanik tahab neid ... Õnneks on Lawrence surnud ja raamat elab kõige kiuste edasi . Lõpetuseks veel kaks tähelepanekut ( kontekstis kõlab küll seegi sõnapaar siivutult ) . " Lady Chatterley armukese " tähelepanelikul lugemisel võib tuvastada iseäralikku ihalust muuta sõnad sigivaiks , sõnadena seega mõttetuiks . Rääkimine on armastuse lahutamatu koostisosa , naised räägitakse armastama , kuid sealt välja , uue armastuse/rääkimise kütkeisse , peavad nad end ise rääkima . Kuid need sõnad on siis suguakti läbi naise üsas/suus juba sõnade poegadeks saanud . Sest sõnad sigivad palju kiiremini kui inimesed , ehkki nii ühtesid kui teisi kipub viimasel ajal ülearu olema . Mati Soomre tõlge on tundlik , tihe ja täpne . Pole siin lobetõlgetele omast jutuvada , tegemist on eelkõige tõlkega , mitte meil laialt praktiseeritud ümberjutustusega . Ainult ühes ma kahtlen , aga see võib ka minu viga olla . Nimelt arvan , et Mellorsi sõnavaras esinev " keppi tegema " on liialt eufemistlik ning väljendab pigem koolipoiste südamesoove kui täismehe maskuliinseid unistusi . " Nikkuma " või " nussima " pannuks asja ( d ) paremini paika ning ni-hu-ta-nuks ka kohalikku kultuurihäbedust vajalikus suunas . P.S. Unetutel öödel mõtlen vahest , et võinuksin tookord aastate eest kutsele ikkagi vastata ja minna , nüüd aga on nii , et ei teagi , kuhu kutsuti ja mille pärast . Raamat on hoolega läbi uuritud , aga tüdrukut enam pole . Sellest moraal - kogu väärtkirjandus tuleb kohe ilmumisel läbi lugeda ! Gabriel García Marquez . Armastus koolera ajal. Tõlkinud Marin Mõttus . Varrak . <arv> lk. Nostalgia on ilus sõna , aga kunagi oli ta paha . Vabadust ( veel üks sõna ! ) , vabandust , siis veel polnud , aga ta oli kohe-kohe tulemas . " Loomingu " toimetuses käis siis erutatult ringi Rein Veidemann , peatoimetaja , ning kirus nostalgiat , küllap oli teisigi , aga tema jäi meelde . See olevat utopistlik vanade aegade ihalus , mis teeb palju halba , sest uinutab inimesi tegutsemise asemel . Mul hakkas hirm , sest kandsin endaga igal pool kaasas Prousti , kolme köidet , kokku kolme ja poolt tuhandet lehekülge , lisaks veel Prousti teenijanna Celeste'i mälestusi oma peremehest , mis polnud küll kuigi mahukas , kuid millest õhkus samasugust nostalgiat kui " Kaotatud aegadest . " Kõik need leheküljed tolknesid mul kuuekrae vahelt välja ja olid kaugele nähtavad , raamatud libisesid kaenla alt välja ja kukkusid tänavale , kust ma neid kõikide nähes uuesti üles korjama pidin . Eriti nähtavaks muutus mu lemmikteos just siis , kui mainiti sõnu , mis olid Prousti mõistmisel olulised - siis läksid leheküljed krae vahelt näkku , valet täis silmadesse , kurtidesse kõrvadesse , sest ma ei tahtnud sellest kuuldagi , et too kallis sõna - NOSTALGIA - on halb ega näha neid , kes niimoodi öelda julgevad . Kust see kõik tuleb ? küsiti ükskord Gabriel García Marquezi käest . Millest saate inspiratsiooni ? " Kõik tuleb nostalgiast . Tunnen igatsust oma maa , elu enese järgi . Mul oli erakordne lapsepõlv , mind ümbritsesid elava kujutlusvõimega ebausklikud inimesed , kelle maailm oli täis viirastusi . Minu vanaemal näiteks oli kombeks rääkida mulle lugusid , mis tõstsid mul peas juuksed püsti . Mõistagi tegi ta seda tahtmatult . Minu vanaisa suri , kui olin kaheksane . Ma armastasin teda väga . Ta rääkis mulle oma elust ja kõigest sellest , mis külas mäletamatutest aegadest peale aset oli leidnud , sõdadest , millest ta ise osa oli võtnud ning banaaniistandustes minu sünniaastal toime pandud veristest tapatalgutest . Minu ema on suurepärane naine . Kui tema käest küsiti , millest tuleb tema poja talent , vastas ta silmagi pilgutamata - " Kalamaksaõlist . " ( Tegelikult ütles ema veidi teisiti , Scotti emulsioon , aga ega seal suurt vahet pole , üks isutegija kõik , pealegi sõidab kogu Kolumbia , iberoameerika kultuur ja lõunaameerika manner selle ühe sõna seljas kibekähku Eestile lähemale . - T.R. ) Kogu minu perekond on mulle väga tähtis , kõik tema liikmed ilmuvad minu loomingus ühel või teisel kujul . Ma ei unusta seda kunagi , et olen Aracataca postiametniku poeg . " Nii kõlas Marquezi vastus , kaudselt on ära öeldud ka see , millest räägib " Armastus koolera ajal " . Armastusest . Koolerast mitte . Koolerast küll räägitakse , ta hiilib kuskil tagaplaanil , sümbolistlikul tasandil koos kõue ja mürina , välguvälgutamise ja niiske , iga hetk veeks muutuva õhuga . Tal pole õiget jõudu , kuigi lõpus on ta õiges kohas , pannes peategelast , armastusest kurnatud , kuid ikka armastust indlevat Florentino Arizat koolerakorjuste vahel looviva laeva pardal ütlema ainuõigeid sõnu . " Kapten vaatas Fermina Dazale otsa ja nägi tema ripsmetel esimest talvist härmatist . Siis vaatas ta Florentino Arizat , tema võitmatut jõudu , tema kartmatut armastust , ja äkki ehmatas kaptenit kahtlus , et võib-olla on otsatu hoopis elu ja mitte surm . " Ja kui kaua me teie arvates siin niimoodi edasi-tagasi jõlgutame ? " küsis ta . Vastust sellele küsimusele oli Florentino Ariza teadnud juba viiskümmend kolm aastat , seitse kuud ja üksteist päeva , ööd kaasa arvatud . " Terve eluaja , " ütles ta . " Seda teose lõpulõiku on muudeski arvustustes tsiteeritud ning enamasti alati tõe pähe . Kuid tõde on alati keerulisem kui pealt paista , eriti veel kui tegu suurte - veel suuremategi - tõdedega , millest ladina-ameerika temperamendil kunagi puudust ei tule . See , mis põhjamaalase käe läbi kirja panduna tunduks õõnsa üldistuse või suisa maitsetusena , on lõunamaalasele loomuomane . Kirjutanuks " Armastuse " eesti kirjanik , oleks tegu puhtakujulise priapismiga . Mäletan vaid üht eesti lugu , kus asjasse huumoriga suhtuti , see oli üks Jüri Tuuliku novell , mille pealkirja kahjuks enam ei mäleta , kuid sealgi räägiti " kordadest " , mis ühele isasele inimesele määratud , kuid villase viskamisest hoolimata kumas hirm-hirmuke , et ükskord lõpevad need korrad otsa ja ei tea , mis siis küll saab . Võiks nüüd arvata , et neil seal kaugel dzunglites sellist pelgu pole , kuid teksti lähemal uurimisel ( mis iseendast muidugi koomiline tegevus ) selgub , et Marquezki tunneb ennast oma kangelaste hüperseksuaalsuse motiveerimisel mõnevõrra kohmetult . Järgneva lugemisel võetagu arvesse või kujutatagu endale ette ( mis tegelikult üks ja sama ) , et mõlemad , nii Fermina kui Florentino ( nimede sümbolismist ei tasu mitte rääkidagi ) on juba raugad , vist ligemale saja aastased . " Fermina polnud enam kakskümmend aastat armastanud ja hoidis end pisut tagasi , kuna teda huvitas , mis tunne võiks olla seda teha niisuguses vanuses ja pärast nii pikka vaheaega . Aga Florentino ei olnud andnud talle isegi aega aru saada , kas ka tema keha armastab või ei . Kõik oli olnud kiirustav ja kurb ning Fermina mõtles : " Nüüd retsisime kõik ära . " ... Pikka aega ei proovinudki nad enam armastada , kuni ükskord tuju peale tuli , ilma et nad ise oleksid selleks midagi ette võtnud . ( Ja nüüd kuulake ! - T.R. ) Aga muidu rahuldusid nad lihtsalt koosolemise rõõmuga . " ( lk.<arv> ) Kes see loll on , kes seda usub ? Eriti kui kõik eelnev läbi loetud . Armastus on armastus , ei kordagi armatsemine , nagu see meil vast välja kukuks . Varem või hiljem . Unes või ilmsi . Küll targutatakse ohtralt selle üle , kumb on õigem , kas armastuse lihaline või vaimne vorm , kumb ees , kumb taga või mõlemad korraga ja koos . Õnneks on kirjanduslikul tekstil see hea omadus , et vähetark filosoofitsemine seal mitte alati rumal välja ei paista . Selle eest kannavad hoolt raamatu kangelased ise , Marquezi puhul nii armsad ja abitud , kirevad nagu paabulinnud või papagoid , kes ütlevad seda , mis ees öeldakse , kuid kes mõnikord tänu oma ebasünkroonsusele on samasugune tõekuulutaja kui Delfi oraakel . " " Sa lurjus ! " karjus mees . Papagoi vastas täpselt samasuguse häälega : " Sa ise oled veel suurem lurjus , doktor ! " " Nii sureb doktor Juvenal Urbino , Florentino eluaegne rivaal - juhuslikult , mõttetult , topeltsümbolistlikult , sest on just minemas ühe oma sõbra , vabatahtlikult siitilmast lahkunud fotograafi ning malepartneri Jeremiah de Saint-Amouri matustele . Ning nüüd need pärisseiklused , päriskirevused ning ( öelgem rõõmsalt ) perverssused alles algavad . Kusjuures - ning see on väga oluline - kõik on loomulik ! Sellepärast saigi alguses öeldud , et too teine plaan , mille Marquez oma raamatusse sisse on konstrueerinud , enamasti , st emotsionaalselt ei tööta - katkul pole jõudu , koolerast ja sõdadest ( ka need kaks on kokku traageldatud ) inimesed küll surevad , jõge pidi hulbib ikka enam ja enam laipu , aga armastus ei võrdsustu haigusega . Või siis on see haigus , ehk ainuke haigus , millesse kõik nakatuda igatsevad ning millest tervenemine oleks tõbi . Kui uhke olnuks arvustuse pealkirjaks panna näiteks " Armastus on haigus , haigus on koolera , armastus on koolera . " Aga ei saanud , mõistus tuli õigel ajal koju . ( Prousti puhul , muuseas , olnuks taoline onnitamine omal kohal olnud . ) Nostalgia on ka ilus sõna , mis kunagi ... aga sellest ma juba rääkisin . Millest veel ? Vast sellest , et maagiline realism või see , mida selle nimega nimetatakse , kuid mida selle pärast veel olemas olla ei pruugi , on meilgi juba koduseks saanud - kodustatud - nähtus . Selle kallal on kätt proovinud kirjanik A ja kirjanik B , kuulukse , et varsti lisandub neile veel C. Ja ongi kokku ABC , lugemise ABC , mis jälle ühe teise raamatu pealkiri : Ezra Poundi oma , mis ka kuuldavasti tõlkimisel . Kuid ettekujutusega Ladina-Ameerikast kui maagilise realismi kodust kaasneb see oht , et unustatakse realiteedid . Sellele on Marquez ise oma Nobeli preemia kõnes osutanud , öeldes : " Poeetidel ja kerjustel , muusikutel ja prohvetited , sõjameestel ja lurjustel , kõigil neil piirideta reaalsuse elanikel polegi muule toetuda kui fantaasiale , sest selleks , et meie elusid usutavaks teha , puuduvad meil kõige tavalisemad vahendid . See , mu sõbrad , on meie üksinduse põhjus . " Ükskord juhtunud selline lugu , et üks endine kasakas , kes elas USA-s ning kuulus <arv>. aastal Odessas veresauna korraldanud rügementi , juhtus nägema Sergei Eisensteini " Soomuslaev Potjomkinit " . Pärast filmi nägemist tärkas mehes südametunnistus . Ta pöördus ameerika kohtu poole ning palus ennast süüdi mõista . Ta oli kasakas , lihtne inimene , mitte kindral ; kindralid kohtu ette ei trügi . " Armastus ja koolera " ei kuulu olemuslikult selliste kunstiteoste hulka , mis sunniks inimest ennast muutma . Kasakas võis kohtu ette astuda , meie mitte : lunastust selle eest , mida me tolles olnud , tagasivõetamatus ajas tegemata jätsime , keda või mida reetsime , pole olemas . John Stuart Mill . Vabadusest . Tõlkinud Kaja Tael , Hortus Litterarum . <arv> lk. Harri Tiido : Siinkohal peab jälle küsima - kellele on see kasulik ? Raul Mälk : Jah , see on oluline küsimus , kui me sellele vastata suudaksime , oleks meil asjast selge pilt ... Ei kuula just eriti tihti raadiot ; või kui , siis mõnd vestlussaadet , nn rääkivaid päid . Ma ei näe neid , kes räägivad , kuid mulle tundub , et nad on mulle lähedal , lähemal kui televiisoris . Panen silmad kinni ( ka uudiseid kuulan ma nii ) ning suigatan . Kui ärkan , on saade tavaliselt läbi , aga mul on tunne , et pole kasutult tukastanud , midagi ikka meelde jäi , pealegi mõjuvad tuttavad hääled kuidagi turvaliselt , paremini kui muusika . Muusika peale ei saa kunagi kindel olla , ta võib äkki muutuda , üllatada , saada millekski muuks , virgutavaks . Kõnega , sõnadega seda ei juhtu : laused , kui neid ei näe ( ja ei näe ka rääkijaid ) , kui neid ei saa lugeda , on alati paratamatult monotoonsed , nad justkui räägiksid ise , iseseisvalt , ilma rääkijata , ilma eluta , ilma sisuta . On õieti kaks põhjust , miks need katked KUKU-raadio Väli ( s ) määrajast oma juttu sisse olen tarinud . Esiteks see , et ilma konkreetsete näideteta , ilma intriigita , tunduks järgnev arutlus igav ; teiseks on " kasulikkus " tõesti ainus fraas , mis mul taolistest keskusteludest meenub ning ärgateski meeles püsib . Tavaliselt esineb ta juba vestluse algupoole ; ilma temata , tundub , lihtsalt ei saa , kasulikkus oleks nagu mingi võlusõna , mantra , mille sage kordamine annab vastuse probleemile , leevendab mingit ühiskondlikku painajat , ravib mingit tõbe , mille kohta peale tema eksisteerimise suurt midagi teada pole . Seejuures ei vihja too sõna , see refrään sugugi mitte materiaalsele substantsile , vaid on suunatud kõigele , mis seotud vaimuga - võimus . Kellele on see ( poliitiline lepe , telgitagune mäng jms ) kasulik ? Kuuleme nõnda küsimas mitte ainult Harri Tiidot ( kelle töö ilma selle küsimuseta oleks ilmselt mõttetu ) ja Raul Mälku ( kelle töö ilma selle küsimuseta oleks ilmselt mõttetu ) , vaid ka presidenti , peaministrit , ministreid , kõiki asjassepühendatuid , superanalüütikuid , mantra kordajaid ning lahti harutajaid . Kavalalt silma pilgutades kordab seda küsimust Kohtla-Järve põlevkivikaevur ning Järvamaa karjatalitaja , rääkimata siis linnainimesest , tavalisest kantseleiametnikust , kellele see mõte hommikul lauasahtlit lahti tõmmates esimesena pähe kargab . Nüüd oleks paslik rääkida kahest mehest ja ühest raamatust : Jeremy Benthamist ( <arv>-<arv> ) , John Stuart Millist ( <arv>-<arv> ) ning Milli kirjutatud " Vabadusest . " Mõlemad rääkisid kasulikkusest , " suurimast võimalikust õnnest suurimale võimalikule õnnele " , kuid ometi erineb see , mida kumbki kasulikkuse all mõtles ja kuidas seda saavutada kavatses , nii suuresti , et tegelikult oleks selle tähistamiseks mõlema mehe puhul vaja eri sõnu . Benthami kasulikkus on jäik ja välistav , see mahub lõpututesse tabelitesse ja definitsioonidesse , kuid oma meeldiv külg on sellelgi . Näiteks selles , kuidas suur mõtleja ja reformaator sõnade tähendustega maadleb . Bentham tahab keelt " õigeks " puhastada , kuid sõnu ja lauseid analüüsides kohtab ta ainult pettust ning valet , inimese tahtmist ennast ja oma arvamusi maksma panna . Parimaks põhjenduseks on siis käibefraasid , mille " õigsuses " keegi kahtle . Iga sellise kõneleja taga on kas jumal või jumalik teadmine , et ainult temal saab olla õigus . Kõneleja võib kasutada ka teisi sõnu , teisi põhimõtteid ning levinud üldprintsiipe ( moraal , asjade õige kord , nii peab olema , sest mul on selline tunne , jms ) , kuid kõigis neis istub sees suurem või väiksem pettus , parim , mida inimene teha saaks , oleks tunnistada , et see või teine asi on talle lihtsalt kasulik . " Enamikel juhtudel oleks parem , kui öeldaks kasulik , kasulikkus on selgem , tema ühendus maailma valu ning mõnuga on ilmsem . " ( John Stuart Mill and Jeremy Bentham . Utilitarianism and other essays . p.<arv> ) Bentham oskas asju koost lahti võtta , ta ei uskunud üldistusi , igal juhul mitte enne , kui nad tema meetodi abil tõestust polnud leidnud . Tema eesmärk , konstrueerida selline keel , mis oleks oma lihtsuses ja läbipaistvuses arusaadav kõigile , jäi küll saavutamata , kuid selle poole püüdmine tundub tänapäeval lausa kangelaslik . Benthami ja Milli kõrvutamisel kipub alati peale jääma viimane . Selleks on ka põhjust , sest Mill on subtiilsem , pealegi on ta ise oma vaimse isa õpetusi lahanud - väga diskreetselt , ülima respektiga , milleks võimelised vaid väga tugevad natuurid , tugevad ja targad . Milli kasulikkus hõlmab ka mitte-kasulikkust , neid inimese käitumist mõjustavaid faktoreid , mis on puhta ( ma ) d : võime nautida kirjandust , kunsti ja muusikat , võime luua , võime armastada ; kasulikkus pole tema jaoks ainus , millega inimese ja maailma suhteid selgitada . Milli laused on nõtked , tõelised süntaksiimed , nad on plastilised , neisse näib mahtuvat kogu inimkogemus , kuid ka sellel osal , mis ei mahu , pole väljaspool sõnaringi halb olla . Sest temaga on arvestatud - mõnes järgnevas lauses , lõigus või uues essees . " Inimene ise on kõige enam huvitatud oma heaolust : iga teise inimese huvi selle vastu , välja arvatud tugeva isikliku kiindumuse puhul , ( minu rõhutus - T.R. ) on tema enda huviga võrreldes tühine ; ühiskonna huvi tema vastu isiklikult ( välja arvatud tema käitumine teiste suhtes ) on praktiliselt olematu ning üldse ainult kaudne , samal ajal kui kõige tavalisem mees või naine oskab omaenese tundmusi ning teda ennast puudutavaid asjaolusid mõõtmatult paremini hinnata kui kestahes teine . " ( Vabadusest . lk. <arv> ) . Lauset ära tuues osundasin ka sellele , mis Milli elus nii oluline oli , kuid millest otsesõnu rääkimine oli poeetide , mitte filosoofide pärusmaa - armastusele , Harriet Millile , John Stuarti abikaasale ning muusale , kellele on pühendatud ka essee " Vabadusest . " Kasulikkusest on seal juttu ainult möödaminnes , kuid niivõrd kuivõrd vabaduse mõiste teoses avardub , selgineb ka see , miks inimene on inimene ning miks see , mis on kasulik seale ( Carlyle'i pilge ! ) , ei võrdsustu sellega , mis on kasulik inimesele . Milli stiili iseloomustab ülim ettevaatlikkus , seetõttu on mõnikord tõesti mulje , nagu kirjutaks masin . Kartus eksida jääb komade vahele , kiillausetesse ning sulgudesse , ühtaegu peitub just neis , just tolles esitus- ning ilmselt ka elamiseelistuses nö kogu tõde nii kirjutajast endast kui maailmast , milles ta elas . Kujutatagu nüüd endale ette mõistust , mis suutis luua selliseid " eksimatuid " mudellauseid , kus kellelegi liiga ei tehtud ning millest ideaaljuhul võinuks naudingut tunda kritiseeritav persoon , Bentham , ise ! Sest kaasaelamine teisitimõtleja hingeellu oli Millile obligatoorne , ilma kujutlusvõimeta ( mis Benthamil kas täiesti või osaliselt puudus ) polnud inimväärne elu lihtsalt võimalik . Kui tahta suurte tähtedega kirjutada ( aga just see on meie südamesoov ) , siis " Vabadusest " on eelkõige TEOS SALLIVUSEST . " Meie sotsiaalne sallimatus üksi ei tapa kedagi , ei juuri välja ühtegi arusaama , kuid ta tõukab inimesi neid peitma või hoiduma aktiivsest tegevusest nende levitamisel . " ( lk. <arv> ) Ilus , kas pole ? Kui vaid sõnad sallivust suurendada võiksid ! Ja veel : " Inimsoo saatuslik kalduvus loobuda mõtlemast asjade üle , mille suhtes ei valitse enam kahtlusi , on põhjustanud pooled tema vigadest . " ( lk.<arv> ) Mill kaitseb inimese mitmepalgelisust , tema vääramatut õigust suveräänsusele , " valele " , mida ei tohi piirata ega takistada ükskõik kui suur jumalik või riiklik " õigus " , kui see ei kahjusta kaaskodanikku , tema õigust omale , valele , tõele . Milli retoorika on nüansirikas , laused keerlevad sama tuuma ümber , tuues iga kord kaasa midagi uut , esitatust erinevat . Bentham ei talunud luulet , poeesia oli tema meelest sõnade vääresitus , liialdus . Kuid nagu Mill näitas ( võttes seejuures appi just poeedi , kes oli ühtlasi ka filosoof või vähemalt mõtleja , Coleridge'i ) , on liialdamine omane igale tunnetele suunatud kirjutisele . Ehk nagu ta ise ütles : " ... et midagi saavutada ning selles kindel olla , peab sihikule võtma suure . " See tähendab liialdama , paisutama , emotsionaalse värvinguga katma , ironiseerima , irvitama ... Ning kõike seda tegi ka Bentham . Kui võtta Benthami ja Milli kui heeroseid , kangelasi ( kes nad kahtlemata ka olid ) , siis viimasele sobiks peaosa ( perekonna ) draamas , esimene aga oleks , õigemini küll muutuks tragöödiakangelaseks . Sellise tragöödia selliseks kangelaseks , kes ei püüagi saatuse eest kõrvale hiilida ( ehkki iga kirjapandud lause võib sisimas olla võrdne mõne Oidipuse manöövriga ) . Raius ta ikka kogu aja üht ja sama ? Või kahtles ? Kahtlemine , muuseas , polnud omane ei Benthamile ega Millile . <arv>. aastate algul esitas Bentham valitsusele projekti uut sorti vangla tarvis . Selle vangla ( mille eesmärgiks halbu inimesi häädeks ümber kasvatada ) , kõige tähtsamaks osaks oli keskel asuv vaatlustorn , kuhu jooksid kokku kõik koridorid ning kust oli võimalik vange ilma nende teadmata nii päeval kui öösel jälgida . Vangla kandis sümboolset nimetust - Panopticon . Sümboolne on seegi , et Bentham , aga ka Mill said oma elu jooksul hakkama samasuguse ehitise rajamisega . Vahe oli vast ainult ehitusmaterjalis , koridoride ja vangikongide arvus ning selles , et kui ühes oli kõik enam-vähem kindlalt paigas , mõrtsukas omas , vägistaja teises kohas ja koridoris ( ja mõned kurvalt , küllap kurjaltki väljaspool ) , siis teises käis vilgas ümberpaiknemine ja ( sageli maa-alune ) elu , mis jättis mulje , nagu oleks tegu üheainsa kõiki maailma patte lunastava ülisuure vangiga . Ainult et ehitised ise seisid paigal . Nagu tardunud mõttemonumendid kunagi . Iris Murdoch . Meri , meri . Tõlkinud Vilma Jürisalu . Varrak , <arv> lk. Iris Murdochis on kõike ( liiga ) palju . Igal aastal ilmub temalt raamat , raamatus on tavaliselt palju tegelasi ning raamat ise on paks , <arv> lehekülge ja üle selle . Mõistagi on siis ka sõnu palju , mustmiljon . Kuid sõnade arv iseendast ei muuda ühtki kirjanikku halvaks . Võib kirjutada vähe ja halvasti , keskmiselt ja keskpäraselt , palju ja hästi . Mis aga kirjaniku mainet märksa enam õõnestada võib , on usk . Kui kirjanik kirjutab , siis ta üldjuhul sellesse ka usub , mis sule või klahvide alt välja lendab . Vististi on võimalik uskuda isegi mitut ( füüsilist ) asja korraga . Selle kohta on mul näide olemas . Ükskord juhtusin telekas nägema intervjuud Salman Rushdiega . See toimus tema salakorteris , kirjaniku töötoas , kuhu ajakirjanikul oli õnnestunud pääseda . Rushdie ees oli kaks arvutit , üks otse ees , teine veidi kõrval , kuid käeulatuses , mõlemad olid lahti , mõlemaist säras vastu tekst . Asjale lisas manti Rushdie kõõrdsilmsus : tundus nagu vaataks ta mõlemat ekraani korraga , mõtleks elu ( de ) peale ühes ja elu ( de ) peale teises . Kuid usk oli tal üks ja see oli looja , pea jumala lakkamatu-jagamatu usk . Intervjuuerija küsimustele vastates ilmus kirjaniku suu ümber saatanlik irve , ta kindlasti kohe ei uskunud seda , mida rääkis , tegelikult polnud see üldse tähtis , tähtsam osa usust , endast oli jäänud kahte kompuutrisse . Usk on tihedalt seotud ajaga . Ajal , kus me elame , enam ei usuta , usutavasti oli ka Rushdie ametis mõne usu-dogma parodiseerimisega , mis tema puhul tavaline . Murdoch on kõikides oma teostes püüdnud kaotatud usku taas-luua . Kui Kristust enam pole , kui haud on tühi , siis tuleb see millegagi täita . Murdochi arvates tuleks see täis toppida inimest ennast , luua inimeses seda , mida Kristuses polnud . Või oli , aga kirja sai pandud teisiti - Piiblisse , prohvetite raamatuisse . Loogiliselt kasvab siit välja paradoks , mis seisneb selles , et kõikidest inimestest peaksid saama kirjanikud ( mis pole sugugi võimatu ) , kes suudavad luua maailmu , millesse nad ise usuvad , hoolimata sellest , kas tegelikkus loodule vastab . Või siis võtab lugeja igat raamatut kui pühakirja , aga sel juhul saaks piibleid palju ning see peletaks inimese kunstusust eemale . Pole pea mingit põhjust irooniline olla . Kui usk välja arvata . Usk on uks , mille taga on peidus turvaline aeg . Paraku on nõnda , et Murdochi loodud usku on raske uskuda . Miks peaksin ma uskuma lugu pealkirjaga " Meri , meri " , kus üks uskumatus lükitakse teise uskumatuse otsa ? Kus üks elust ja linnakärast väsinud mees , kuulus teatrilavastaja taandub mere ääres asuvasse häärberisse , kaljudesse raiutud kivilossi ( ma liialdan , kuid parem liialdada , ka usk on teatavat sorti liialdus ) elu üle järele mõtlema . Tahaks , aga ei saa , sest üksteise järel hakkavad talle kaela sadama esmalt endised kallimad , siis kivid , mida korvi andmisest solvunud armukesed kaljutipult alla tõukavad , eesmärgiga tappa too vastik ja valelik mees ( ja seda ta tõesti on ! ) , Charles Arrowby . Romaan kubiseb juhuslikest saabumistest , kohtumistest ( kuni selgub , et kõik on kõigiga kunagi kokku saanud ) , ukseprao vahelt kuuldud sõnadest või pealtnähtud stseenidest . Ning kõik nad lükkavad valju ragina saatel edasi süzeed . Raginast pole hoolitud , ilmselt saab seda põhjendada sellega , et peategelane on teatraal , et teater sõidab tema ellu sisse ja see on talle karistuseks , kuid sellisel juhul on tegu halva etendusega - milleks seda vaatama tulla , keera telekas lahti , vahi seepi palju kulub . Murdochi kiindumus <arv>. sajandi kirjandusse on laialt teada , tema lemmikuteks on Jane Austen , Thomas Hardy , aga ka Tolstoi . Kuid juba neid kolme nime ei ühenda omavahel miski peale selle , et nad tõesti nimetatud saja aasta sisse enam-vähem ära mahuvad . Ka Murdoch üritab sellesse aega sisse murda , kasutades ajastuomaseid literatuurseid konventsioone : pikki kirjeldusi , sõnaohtraid dialooge ja psühholoogilisi meditatsioone . Kuid aeg ja inimesed ei sobi omavahel kokku . Rahulik ning usaldusväärne usu-aeg ja närvilised , oma minast üliteadlikud inimesed . Aja-usaldus on väga oluline , see puudub meil kõigil , sest puudub usk . Kui meid kunstlikult mõnda teise aega ümber istutada , kas hakkame siis uskuma ? Vaevalt . Ometi tunnevad inimesed usu järel igatsust . Nad nimetavad seda pisut teisiti . Aeg . Me tahaksime elada mõnel teisel ajal. Formaalselt võttes põeb seda igatsust ka Charles Arrowby , kes igatseb tagasi oma noorpõlve armastust . Mis selle iseendast liigutava tunde väärtust kahandab , on jälle usk . Kui Arrowby mereäärses kolkas " juhuslikult " Hartleyt kohtab , on too mitte ainult vana , vaid inetu , sõnaga vanaeit , peale selle on ta abielus , tal on mees ning laps , kõik hüpiknukud , kes kirjaniku käsu peale lavale ilmuvad , oma jutu ära räägivad ning siis kaovad . Arrowby ei armasta seda , kes ta ette ilmub , vaid seda , kes kunagi on olnud . Kui sedagi , ka noorpõlvetunde siirus jääb suuresti kahtluse alla . Ahaa , mõtleb lugeja , mulle antakse õppetund egoismi kahjulikkusest , tema huvi raamatu vastu kaob , ta hakkab märkama detaile , mis kõik räägivad ühest - kirjaniku laus-usust , lausa armastusest oma tühjalt filosoofitseva peategelase vastu . Hartley inetusega seoses mainitakse mitmel korral , et naisel on vuntsid ( kõnnaku kohta öeldakse " tatsab " jms ) . Peale välise iseloomustuse on vuntsidel veel teinegi eesmärk - vihjata kahele algele inimloomus , sellele , et keegi meist pole päriselt ei mees ega naine , vahel vaheldumisi , mõnikord üks korraga . Kuid kõik see kõlab nagu kõle teooria , kõige kohal kõrgub idee , millele inimolemine peab alistuma . Arrowby ise küll väidab , et naise inetus pole tema jaoks probleem , kuid tühi fraas seegi . On küll ja kuidas veel ! Eksistentsialistliku romaani põhiviga seisneb selles , et ta pole eksistentsiaalne . Romaan , mille vaata et igal leheküljel tuntakse iiveldust ja surmahirmu , kus higistatakse ohtralt ja räägitakse ohjeldamatult ning ähvardatakse hulluks minna ( kuid targu ei minda ) , pole kunstiteos , vaid ( kulunud ) ideede paraad , mida võib uskuda vaid tribüünil seisev väejuht , kirjanik . Kirjaniku usku ei saa pilada . Mõnel tekib ta kergelt , teisel jälle vaevalisemalt . Mõni kulutab selle peale kohvi , teine viskit . Mõnel on vaja olla surma mõistetud , mõni jälle eelistab elada . Mõni istub kogu aja kirjutuslaua taga , mõni roomab diivani peale puhkama , kui väsimus peale tuleb . Usk on uks , mille avamise võit on uue usu ja ukse võti . Raamatud mõistavad meie üle kohut . " Kallis mister Nabokov ! Lugesin hiljuti Teie kirjutatud romaani pealkirjaga " Naer pimeduses " . Raamat meeldis mulle väga . Pöördun Teie poole tagasihoidliku palvega saata mulle mõni oma teos , mille tiitellehelt loodaksin leida ka Teie autogrammi ! Võite seda teha omal valikul , aga kui see vähegi võimalik peaks olema , saatke , palun , minu lemmik " Lolita . " " " P.S. Tahan ka ise saada kirjanikuks . " " P.P.S. Peale Teie kirjutasin veel mister Baldwinile ja mister Malamudile , kelle loomingust ma samuti lugu pean . " On aasta <arv> , <arv> või <arv> , olen kolmanda kursuse inka fil , istun seminarkas ja kirjutan oma lemmikkirjanikule kirja . Kõik on tõsi , olen tõesti neil päevil saanud endale antikvariaadist osta eelpool nimetatud raamatu , kollaste kaantega paperbacki , kus pealkirja ja kirjaniku nime vahel ovaalne medaljonpilt Anna Karinast Margot' osas , ning selle ühe sõõmuga läbi lugenud . Mõtlen , et kirjutan ausalt , kavaldamata - ehk väärib see vastust ? Ei pruugi see ju ilmtingimata " Lolita " olla , piisaks paberitükist kirjaniku või tema naise Vera või isegi poja Dmitri signatuuriga . Pole ma küll mingi autogrammikütt , kuid kui nii juhuks , siis oleksin rahul . Näitaks sõbrale , ei ütleks midagi , aga mõtleks : " Näed , mul on ka ! Sinul on " Vera " , kuid minule kirjutas " Vladimir Nabokov " ise . " Sest sõber on Šveitsi kirja saatnud , sealt ( Montreux'st ) on tulnud vastus , lühike , napisõnaline , kuid ikkagi vastus : " Seoses minu abikaasa tööalase hõivatusega üldse , viimasel ajal aga eriti , on mul meeldiv Teid tema nimel tervitada ja soovida Teile jõudu edaspidiseks ... " Ja edasi järgneb sama nimi , millega juhatakse sisse pea kõik Vladimir Nabokovi teosed , Vera , kellele kirjanik pühendas kogu oma loomingu ! Ons mul ehk lootust sõpra üle trumbata ? Või teisiti öeldult - järsku on minu kiri kuidagiviisi parem , mingil moel teisem , nõnda , et seda lugedes muidu ei saa , kui peab oma rutulised romaanid hetkeks kõrvale panema ja uurima veidi tähelepanelikumalt selle Eestimaa poisi , hm , kirjanikukstahtja palvet ? Tõtt öelda on see P.S. mulle endalegi ootamatult paberile ilmunud , kukkunud ei-tea-kust sinna , kui ta aga seal korra juba on , siis võib tema peale ka suuremaid lootusi panna ? Äkki meenub kirjanikule tema enda noorusaeg , esimesed arglikud katsetused ja loomulikud luhtumised ? " Gornõi putj " , Puškini-imitatsioon , millest ta ise end hiljem lahti ütles ? I want to become a writer myself . Eesti keeles ei kõla see usutavalt . Lausel pole õiget alust , öeldist ega sihitist , rääkimata siis tegevuse lõpetatust/lõpetamatusest , mille väljendamiseks ei eesti keele grammatika ega kirjutava subjekti psühholoogia pea mingeid võimalusi ei anna . Võõras keeles kõlab vale ja iseenda reetmine teisiti : valet võib uskuma jääda , reetmise andestada . Ei pea ju ise ilmtingimata mõrtsukas olema , et mõrtsuka tundeid läbi elada . Ning see , kui ei miski muu , kõlab juba üsna nabokovlikult , järelikult olen ma osanud lugeda sügavuti ( just seda , pinnapealse ja pealiskaudse põlastust tahaksin talle rõhutada ) ning kuulun aru-saajate kilda . Minu sõbrale , kellega me ühel kursusel õpime , Nabokov näiteks ei meeldi , ütleb , et tema raamatud on maneristlikud . Maneristlikud ? See sõna võtab mind tummaks . Kõlab umbes samuti kui " formalistlikud " , kusagilt aegade hämarusest ujub mu teadvusse märksõna " Šklovski koolkond " , ning kuigi mu sõber ei sarnane Lunatšarski/Trotski/Dzerzinskiga ja ka sõnad " manerism " ja " formalism " on lõppkokkuvõttes ju siiski erinevad , on tema suhtumises midagi analoogilist - horisontaalset . " Horisontaalne " on hea sõna . Enamik mu sõpru on minu arvates vertikaalsed , ka teda olin selleks arvanud , nüüd pean ta horisontaalsete kilda kandma . Kiri on teele läinud . Olen jõudnud vahepeal Nabokoviga lähemalt tuttavaks saada , tutvustada ja soovitada teda teistelegi , muretsenud endale spetsfondi loa ( ikka veel on aasta <arv> , <arv> või <arv> ) , lugenud kirjaniku autobiograafiat " Speak , Memory " ning püüdnud veenda hallis kitlis vanemat naist , spetsfondi ülemat , kelle punnsilmne olek ei saa jätta mulle meenutamata üht Nabokovi pikemat jutustust " The Eye " ( " Sogljadatai " ) , mille nii inglis- kui venekeelse variandi kilpnäärmehaige naise valvsa pilgu all ( " Märkmete tegemine on meil keelatud ! " ) läbi lugesin . Niisiis püüdsin toda naist veenda selles , et Nabokov pole Solzenitsõn ning et kui teda millegi pärast siin erihoius peetakse , siis sellepärast , et kardetakse mingit teksti kodeeritud sõnumit , mida seal minu arvates pole . Natuke ma muidugi luiskasin . Hitler , Stalin ja Lenin , kõik nad on Nabokovi jaoks kurjategijad , professionaalsed mõrtsukad , kuid see on nii iseendastmõistetav , et seda pole vaja tõestada või mõne sotskriitilise looga illustreerida . Selle asemel kirjutab Nabokov universaalsema koega teoseid nagu " Invitation to a Beheading " / " Priglašenije na kazn " või " Bend Sinister " või " Tyrants Destroyed " / " Istreblenije Tiranov " , kuid ka mujal lipsab nagu muuseas läbi kurja kolmainsuse nimetus . - " Selle võiks ju eestikeelses tõlkes ära jätta ? " teen mind kuulama jäänud hallkitlile kompromissettepaneku . Hallkittel noogutab . Tundub , nagu oleks ta must aru saanud , kuid ei julge seda tunnistada . Eks juhtu neilgi seal - keskuses , Moskvas , KGBs - igasugust , mille tagajärjeks on see , et valed inimesed pannakse pokrisse ja kirjanikud , kes endast " mingit ohtu ei kujuta " ( nii ma talle väitsin ) , peavad mõne bürokraadi näpuvea tõttu kasutult kinnises hoidlas tolmu koguma . Muidugi on taolise humaanse aresti põhjusi teisigi . Vanaisa tsaar Nikolai II aegne justiitsminister , isa kadettide partei üks rajajaid , suur Batovo pärusmõis Võras , saja kilomeetri kaugusel Sankt-Peterburgist , maalilise Oredezi jõe kaldal ( sinna ma veel jõuan ) . Käskiva-keelava , mahatõmbava ja väljajätva tsensori jaoks piisaks vähemastki , kuid tõeline , sügavam põhjus , miks Nabokovit Solzenitsõniga kõrvuti kopitada lastakse ning millest vast hallkitlid ise teadlikudki pole , on kirjaniku totaalne ise-olemine , põhimõtteline mitte-allumine , olgu siis kommunistlikule või fašistlikule reziimile või mõnele vulgaarsele teooriale ( millel kõik reziimid püsivad ) . Mis saab olla veel kahjulikum , horisontaalriigi alustugesid õõnestavam ? Kui tõele au anda , siis ega ta Ameerika kõikeimavasse kultuuripattagi eriti hästi sobinud . Miks näiteks tulid kuulsus , tuntus , kõik need ja muudki head asjad , kaasa arvatud võimalus lektori ja õppejõutööst loobuda ning , nagu meil öelda armastatakse ( labasus , oh labasus ! ) , ennast kirjandusele pühendada , alles koos " Lolitaga " , mitte aga " Naeruga pimeduses . " ? On need raamatud ju tegelikult üsna sarnased , Lolitaks Margot , Humbert Humbertiks Axel Rex , võibolla ainult selle vahega , et Humbert polnud nii julm ja halastamatu kui Axel , lubades endale romaani lõpul sentimentaalse mõtiskluse , milles möönab , et intiimne " minu Lolita " , millega ta oma armastatu ( kasutagem pealegi seda vanamoodsat sõna ) nii kõnes , mõtteis kui kujutlusis üle külvas , oli olnud puhas vägivald , enda omaks tegemine ; roim armastuse nimel , armastust ettekäändeks tuues , on aga räigeim roim üldse , mida aga ükski kriminalistika ajalugu ei saa sisaldada , sest pedofiilia pole Humbert Humberti kaasuse lahterdamiseks sobiv nišš . Tänu Nabokovile pääseb Humbert nagu mateeria väikseim osake alandavast ja ebaõiglasest ristimisest molekuliks , aatomiks või neutriinoks . Aga ta ei pääse karistusest . Karistuseks saab Humbert tõe asemel vale , minu Lolita asemel " minu Lolita . " Miks siis ikkagi " Lolita " ja mitte " Naer pimeduses " ( või ükspuha milline V. Nabokovi teos ) ? Miks " kõigest " Ameerika rahvuslik kirjandusmedal <arv>. aastal ja mitte Nobeli preemia ? Isegi National Book Award , rahvuslik raamatuauhind mitte ? Oli ju Vladimir Nabokov see , keda oma kirjandusliku eeskujuna on maininud Thomas Pynchon , John Updike , John Fowles , Alain-Robbes Grillet ? ja paljud teised . Ausalt öeldes võiks loetelu umbropsu jätkata - vähe on neid , kes pole Nabokovit kui mitte kirjandusliku , siis moraalse eeskujuna näinud . Nobeli preemia jagajaid peletas Nabokovist eemale vahest kirjaniku külm suhtumine humanismi ja " ajastu põletavaisse probleemidesse . " Lennukaid lauseid á la Pasternak või Solzenitsõn Nabokovil ei leidu , tema humanism ja inimese-kaitse on peidetum , kuid see-eest sügavam ning üks mis kindel - jonnakam , isepäisem . Võimalik , et NBAde züriides vaevati oma päid sama asja üle , mis nüüd Venemaal - on ta ikka meie kirjanik , mis on temas rahvuslikku , kas ta kuulub Ameerika või Vene kultuuri , taipamata , et " kirjaniku pass on tema looming . " Mis " Lolitasse " puutub , siis muidugi - " Lolita " on parem , huvitavam , mitmeplaanilisem , koomilisem , kurvem ja õrnem kui ükski teine Nabokovi romaan , kuid Ameerika aktsepteeris ekspatrieerunud vene emigrandi , väärika õpetlase ja kuulsa liblikateadlase ( üks liik kannab isegi Nabokovi nime ) põhiliselt just ebaväärtuste , " Lolitas " sisalduva skandaalse ainese pärast . Nagu poeg Dmitri oma mälestustes isast räägib , tulevat tal siiani ette stseene , kus mõni auväärt ameerika matroon Nabokovi nime kuuldes võpatab ja tereks ulatatud käe tagasi tõmbab , hetke pärast aga , ehmatusest üle saanud , uudishimust põledes küsib : " Vabandage , ega see juhuslikult teie isa polnud , kes tolle pornoromaani " Lolita " kirjutas ? " Üleüldsegi mitte kõrvalpõikena , vaid otse , tunnistades , et kõik eelnev ja see , mis käesolevas kirjatükis veel järgneda võib , on kirjutatud vaid seda silmas pidades , tahan ma nüüd küsida : kas ei juhtu meil seesama ? " Lolita " tõlge on eesti lugeja laual , kuid ei ainsatki selgitust järelsõnas selle kohta , mida see raamat endast tegelikult kujutab . See-eest leiame vihjeid " erootilisele bestsellerile " , " kirglikele vaidlustele " ja " kõmulisele kuulsusele . " Mihhailov ja Palamartšuk võivad arvata mida tahes , mind huvitaks teada saada , mida arvab Tõlkija ( kelleks õnnetul kombel Hans H. Luik ) ? Oli Lolita talle liblikas ( nagu Nabokovile ) või alaealine libu ( nagu Humbertile ) , kelle ( oma perversiooni ) estetiseerimiseks uus nimi või liiginimetus ( nagu liblikale ) välja tuli mõelda - nümfett ? Mõistagi on romaanis nii üht kui teist , kuid kindlalt esikohal ( kui arvestada , et " Lolita " kirjutas V. Nabokov , mitte H. Humbert ) tõlkija jaoks peaks olema Liblikas . Kirjutasin enne meelega Tõlkija suure tähega . Esiteks sellepärast , et kogu inimlik suhtlemine pole ju midagi muud kui tõlkimine ning seepärast tuleb seda ka au sees hoida , teiseks sellepärast , et Nabokov ise oli tõeline tõlketaidur . Muidugi , vaevalt suutnuks keegi Meistri enda maksimalistlikke nõudmisi rahuldada , see nõudnuks sõnasõnalist täpsust ja võimalik , et aastatepikkust tööd , kuid teisest küljest olnuks see ka mõnevõrra lihtsam ülesanne , kuna Nabokov tõlkis oma teoseid põhiliselt ise või siis koostöös pojaga . Usun , et vene- ja ingliskeelse " Lolita " võrdlemine võimaldanuks kahtluse korral õigema variandi valiku . Igal juhul aga tulnuks tõlkimisel arvestada sellega , et igasugused kaud- , ümar- ja soravtõlked olid Nabokovile sügavalt vastumeelsed . Miks on tõlkija valinud hägusa assotsiatsiooni , " siivutu " ( see sõna - siivutu , siivas jne - on üks tõlkija lemmikuid ) variandi , eriti kui juba järgmisel leheküljel räägitakse sellest ( ning see on ka tõsi ) , et " kogu raamatus ei leidu ainsatki nilbust " ning seda mitte tänu toimetaja filosoofiadoktor ( iroonia siingi ! ) John Ray jõupingutustele , vaid Humbert Humberti/Vladimir Nabokovi ( siinkohal kattumine lubatud , ehkki autorlus endiselt ühene ) kirjutuslaadi eripärale ? Näiliselt on see tähenärimine , tegelikult aga kujutavad taolised " apsud " eksimust protagonisti karakteri ja psühholoogia vastu . Humbert Humberti esmaste ja eluliste püüdluste hulka kuulus oma perversiooni ( mida ta paiguti sellisena ka käsitab ja selleks halastamatult nimetab ) esitamine esteetiliselt ilusal , iseendale vastuvõetaval kunstilisel kujul . Humbert Humbert ei eristanud esteetilist eetilisest , selles seisnes tema eksimus , selles oli tema karistus ning see omakorda teeb Nabokovist moraalse kirjaniku ( jutumärgid jätan mänguritele ) . Tema filosoofia oli nonde sajandialguse vene aadlimeeste-duellantide oma , kes teadsid , et lahinguväljal on kombeks surra ilusa tsitaadi saatel mõnelt prantsuse poeedilt ( või et elu lõpetamine enesetapuga on tahtejõu akt , tänu millele elu mõtte omandab ) . Nagu Nabokov oma " Jevgeni Onegini " tõlke kommentaarides mainib , olevat Puškin d'Anthesi kuulist tabatuna lumme varisedes samasuguseid värsse , sealjuures sugugi mitte enda omi , sosistanud . ( Tegelikult - ja nii arvab ka Nabokov - oli Puškini viimseks lahingväljahüüdeks - nähes , et d'Anthes tema lasust maha kukub - venekeelne " Bravo ! " Kuid selleski , nagu mulle tundub , sisaldub pigem prantsuskeelne poos . ) See tuletab mulle jälle meelde mu sõpra , kellele Nabokov ei meeldinud , kes teda maneristiks pidas ja mulle seletada ei suutnud , mida see tähendab , kuid kes sellest hoolimata ( selle pärast ? ) Nabokovi naiselt endale autogrammi välja lunis , mina aga jäin ilma , kuigi olin kirjutanud enda meelest vapustavalt avameelse ( ka iseenda jaoks ) kirja ; too sõber tuli mulle siis , kui ma ülikooli olin lõpetanud ning juba Tallinnas elasin , Võidu väljakul " Moskva " kohviku ees vastu . Küsisin , kuhu ta läheb . ( Või küsis tema minult , mis vahet ? ) Ta ütles , et Kinomajas on parajasti käimas tuntud ( kodumaise ) hinduisti ja budisti poollegaalne loeng . - " Tule ka ! " - " Kahju küll , aga ma ei saa tulla . Ajan praegu oma korteriasju . Tahavad tänavale tõsta , buldooser juba ukse ees , kuhu ma oma perega siis lähen ? " - " Kas sa siis sisse registreeritud pole ? " - " See on ateljeepind , sisse registreeritud olen mujale , elan seal vastu igasugu seadust , kirjutan praegu ametimeestele , parteisekretärile sealhulgas , kirju , see võtab võhma välja . " - " Mina sinu asemel ennast alandama ei hakkaks . Tule parem kaasa , see on kultuuriliselt väga tähtis sündmus , võib juhtuda , et pärast seda lastakse ideoloogiasekretär kohalt lahti . Olgu , kuidas on , hoobi kommunistlikule maailmavaatele annab see igal juhul . " - " Võib olla küll , kuid ilma kultuurita saab elada , ilma korterita mitte . " - " Mina arvan vastupidi . Just ilma kultuurita ei saa elada ! " Minu sõber hakkab põlglikult nohisema ja teeb nii paljutähendusliku näo pähe , et pean ennast paratamatult kaotajaks lugema . Nagu ma juba ütlesin , on mu sõber horisontaalne inimene , kuigi ma teda kunagi , meie tutvuse alguspäevil , ekslikult vertikaalseks olin arvanud . Vladimir Nabokov on väga täpne kirjanik . Täpne ja visuaalne . Mitmekihiline . ( Nagu Emma Bovary kübar . ) Nostalgiline . ( Nagu Proust . ) Filosoofiline . ( Nagu kõik modernistlikud kirjanikud , vast ehk selle vahega , et ühelgi neist pole sellist karakteri loomise ja süzee käsitlemise oskust , samuti pidas ta lapsikuks prantsuse uusromanistide kirjandusteoreetilisi targutusi . ) Ja sügavalt moraalne . ( Nii nagu Tarzan päästab krokodilli lõugade vahelt tähnikhirv Bara , nii päästab Nabokov oma tegelased " lõplike " lahenduste ja ahistavate väärtõlgenduste küüsist . ) Nabokovi meetod seisnes teineteisest kaugel olevate mõistete ( poeet - pervert , liblikas - libu ) ühendamises , oma maailma ja mõtlemise põimimises keeruka , kuid korrapärase korduvmustriga mälu- ja mäletamisvaibaks , Humbert Humbertiks ja Lolitaks . See on aga alati olnud suure poeesia üks põhilisi tunnusjooni . Kas ma siis oma kunagise kumiiri küljest tumedamaid plekke ei leiagi ? Minu arvates on neid kaks . Esiteks kaitstus ja teiseks male . Malet ma mängida ei oska . ( Võistlusmaletajad , muuseas , pidasid Nabokovi mängu küll kauniks , kuid kasutuks . ) Kui ma oma sõbrale seda mainisin , öeldes , et ma ise küll mängida ei oska , kuid alati , kui näen õhtul telekas Karpov-Kortšnoi matši analüüsi näidismalelaual ( kena tõsise olemisega abi-Lolita pika magnetkepi abil nuppe tõstmas ) , valdab mind tunne , nagu saaksin kõigest aru . Tõsi , mitte detailidest , vaid võistluspingest , võimatusest kõiki oma plaane ellu viia , mille taustal iga partii on nagu kreeka tragöödia , males peituvast filosoofilisest fatalismist , juhuse jumalikust osast ja muust sellisest , heueristlik-heuristlikust . Niisiis , male , kuid - ilma maleta ! Sõber tabas silmapilkselt minu väitluse nõrga koha ( tugevaid , tõsi , seal polnudki ) , sõnas : " Nii , mu kallis sõber ja kursusekaaslane , vaatan mina teivashüpet ! " Ja oligi üks null minu kahjuks . Kuid ega ma oma ei jäta . See , et tegelaste liikumine ja peatükkide paigutus " Luzini kaitses " malekäike imiteerida võivad , ei oma minu jaoks mingit tähtsust , küll aga see , kui Luzin oma kallimale malemusu annab : ninajuurelt paremale põsenukile , põsenukilt paljale õlale ... ( Muuseas , ma võin eksida , innukamad Nabokovi adeptid leiavad vastava koha raamatus loodetavasti kiiremini üles . ) Seda nimetaksin ma vertikaalpsühholoogiaks , inimhinge sügavustesse - veel sügavamale ! - tungimiseks ! Kaitstus ! Kaitstus , intellektuaalne ettevalmistatus kõikvõimalike rünnakute ja lahterdamiste vastu ( sageli nende esilekutsumine ) , ongi see , mis Nabokovi loomingu kergelt haavatavaks muudab . Ning asi pole sugugi selles , et " see , kes teisele ütleb , see ise on ! " Kui seda laste liivakasti-ütlust veidi muuta , siis näeme , et ta meilegi sobida võib . " See , kes teisele ütleb , et ei ole , see on ise ! " Kaks muudatust ja asi korras . Korras nagu Norras , kui liivakasti-võrdlust veelgi pikendada . Seda võiks ka teha , teades , et sedavõrd rikas maailm nagu Nabokovi oma a priori kuskil ka mingit Norrasse puutuvat vihjet sisaldab . Kuid selleni me ei lasku ( või ei tõuse ) , toome oma mõtte selgituseks pigem kujundi , õigemini kaks kujundit , mis mõlemad lähtuvad ühest ja samast , nimelt sellest , et NABOKOV ON SUUR , TÕENÄOLISELT GENIAALNE KIRJANIK . Nabokovi looming on nagu kummipall , mille vastu liivaterasid ( tõlkeid , väitekirju , moralisatsioone ) visatakse . Peotäis liiva ning kõik nad , nii iga üksik liivatera eraldi võetuna kui liivasahmak koos , varisevad palli ( loome-keha ) ümaralt , elastselt pinnalt maha või põrkavad tagasi , mis teeb ühe ja sama välja . Häda on selles , et ükski ei lähe sisse ; sisse läheb ainult terav noatera ja siis on ka pall lõhki . Shakespeare'i ( kellega ühel päeval , <arv>. aprillil , Nabokov sündinud oli , millist asjaolu ta ise rõhutada armastas , samuti kui sedagi , et ta sünniaasta , <arv> , täpselt saja aasta võrra Puškini sünnist maha jäi ) looming on pehme . Mitte pehme pall , vaid just nõnda - pehme . Kuidas aga PEHME ? t ette kujutada ? Missugune on PEHME kuju ? Meri ? Jah , võibolla , ehkki PALL sobiks nagu kõigest hoolimata siiski enam . Kuidas asjast aru saada , kui on PEHME ja peaks olema PALL , aga PALL ei ole ja MERI ei saa sel põhjusel olla , et seda ei soovita ? PEHME imab kõik endasse , kuid jääb ise kõikidest sissetungidest ja vallutusretkedest , mida nood neetud tõlked , instseneeringud , moderniseeringud ja adapteeringud ja ilma igasuguse kahtluseta on , KAHJUSTAMATA . See väike vahe siis Nabokovil ja Shakespeare'il on . Ka Proustiga on umbes sama , enam-vähem samade sõnadega kirjeldatav erisus . Proust on olemuslikult haavatav , haavu täis keha ( öelgem pealegi PEHME , öelgem pealegi PALL ) ning see muudab ta igasuguse tehisnakkuse vastu ( astmaatik , homoseksuaal , artist , edvistaja , kõikseetoo ja tooseekõik ) IMMUUNSEKS . Kaotatud maa on ka kaotatud aeg . Nabokov võinuks eluajal kodukohta tagasi pöörduda* , vaevalt , et miski peale mõne kirjanduslike kalduvustega KGB-agendi teda ähvardanud oleks . Kuid ta ei teinud seda - mitte muutunud või moonutatud maa , vaid aja pärast , mida miski peale kirjanduse tagasi ei too . Selles mõttes olid mõlemad kirjanikud , nii Proust kui Nabokov , muidugi elitaarsed ; see , mis oli neile väljapääs , pole seda " teistele " , lihtsatele inimestele , isegi minusugustele väikestele Nabokovitele mitte - juhul muidugi , kui nad ise kirjanikuks saada ei kavatse . Selline kirjandus on kurb , kurb ja ülev samaaegselt . Seda kirjandust võib - peab ! - lugeda , elada on seda märksa raskem . Kui ma jälle oma sõpra nägin ( paradoksaalselt on ikka veel aasta <arv> , <arv> või <arv> ) , oli ta nägu nalja täis , vuntsiotsad võbelesid , kõhn keha aga tantsiskles jalalt jalale ( muuseas , me oleme sõbrad edasi , igasugune laimukatse või kiilulöömine meie vahele on ette luhtumisele määratud ! ) : " Kuule , mulle sündis eile tütar ! " " Õnnitlen sind ! Rõõmsamat sündmust inimese elus ei saa olla ! " " Miks sa nii arvad ? " Ma ei tea täpselt , miks ma nii arvan . Minus pole seda täpsust , mis veidral kombel neid kaht teineteisest nii kauget inimest , Nabokovit ( kes on öelnud , et sellest , kes taimede ja puude nimetusi ei tunne , ei saa kunagi kirjanikku - minust , paraku ! ) ja mu sõpra omavahel ühendab . Niipea , kui vastused ükspuha mis sorti küsimustele konkreetseid piirjooni omandama hakkavad , tekib minus hirm , vastumeelsus keskustelu jätkata . " Kirjastusest öeldi , et järgmisel kuul ilmub mul raamat . Ausalt öeldes teeb see mulle mõnevõrra isegi rohkem rõõmu . " Hetkeks on mul tunne , nagu seisaks mu ees Humbert Humbert ( kuid ilma Nabokovita ) , seekord on ta oma esteetilised mõõdumallid veidi ümber teinud , tema kireobjekt on nüüd kirjandus ja võibolla ka karjäär , mis seal talle avaneda tõotab ( horisontaalne inimene - horisondile ! ) , ta estetiseerib oma eesmärgi , muudab selle pildina kauniks , on nõus elava elu surnud elu vastu ( milleks ju kunst paratamatult on ) välja vahetama või võrdseks arvama ning ta ei tunne seejuures ( erinevalt Humbert Humberist ) kunagi häbi . P.P.P.S. Oleks ma oma kirjas tookord olnud veidi vähem aus , poleks ma pihtinud näiteks Malamudi- ja Baldwini-armastusest , kes mõlemad Nabokovist väga erinevad ( usutavasti talle antipaatsed ) kirjanikud , oleksin autogrammi ja " Lolita " vast isegi saanud . <arv>. aasta suvel saabus vana Peterburg-Varssavi maantee ääres asuvasse Võra-Võritsa asulasse veider seltskond , mis koosnes kahest mehest ja kahest naisest , kes sugulusvahekordade järgi jaotusid järgmistesse enam-vähem kindlatesse paaridesse : <arv> ) isa ja ema ; poeg ja minia <arv> ) isa ja ema ; tütar ja väimees . Käitumise põhjal otsustades ( mis sageli välisest sarnasusest määravama tähtsusega ) , oli siiski tegu esimese variandiga , millele tähelepanelik jälgija võis eksimist kartmata lisada veel mõned üksikasjad . Poiss ( või noormees , kuidas võtta ? aastaid kusagil <arv> ringis ) kandis pikki , õlgadeni ulatuvaid juukseid ning sarnanes seetõttu veidi vene papile ( asjaolu , mida Petseri kloostris , mida perekond paari päeva eest oli külastanud , kohe märgati : " Sinu läbi , parenj , kõneleb meie päästja Jeesus Kristus ! See on Jumalale meelepärane tegu , et sa pikki juukseid kannad . " Kui mustas riides munk ära oli läinud , meenus parenjile , kuidas paar suve tagasi Tartus " Park " -hotelli ees keegi ei-tea-kust välja ilmunud purupurjus mees lillekaupluse juures tal varrukast kinni haaras , kui ta temast mööda minna tahtis , ning oma sammu tema omaga ühtlustada üritades tigedalt läbi nina ja hammaste pressis : " Sssa kurrat , sssina kirjutad jutte , ssssinusst sssaaab kirjanik . Sssssss " ) ; tüdrukuga ( neiuga ? aastaid <arv> ringis ) oli ta värskelt abiellunud , loomulikult andsid sellest tunnistust uhiuued abielusõrmused , kuid veenvam kui kulla tuhm rasvane läige oli see , kuidas noormees igal võimalikul juhul oma kätt tüdruku pihale , laiade varrukatega lühikese siidkleidi lehviga vööle asetada püüdis - ilmselt oli puudutus sama värske kui kooselu ; rahuldatult jälgisid vanemad oma poega ja tema tehtud " valikut . " " Valiku " all võib mõelda ka Võra ümbrust , kõrgete liivakallastega imekaunist Oredezi jõge , kirikut , surnuaeda ning ( irooniliselt ) pioneerilaagriks muudetud V. Nabokovi onu Vassili Rozdestveno mõisat , tibuvabriku vahetus läheduses asuvat dekabrist Rõlejevi sünnipaika ( mis erinevalt Nabokovist kandis mälestusviita ) , mis , nagu noormees mäletas ( võib olla mäletas valesti ? tuleb " Speak , Memory'st " tagasi tulles järele vaadata ! ) kuulus pärast Rõlejevite perekonna laostumist samuti Nabokovi onule . Kohalike elanikega puututi kokku kahel korral . Kui auto sillal seisis ja poiss ja tüdruk ja isa ja ema maalilist jõge imetlesid , tuli käbedal sammul üle jõe vilka olemisega vanaeit , kelle siidrätti mässitud näost paistis ainult pikk gogolinina , kes poisi küsimise peale , kas ta juhtub Nabokovit mäletama , vastas , et mäletab küll , kui aga jutt sellele läks , mis sai edasi ja kes need mõisapõletajad <arv>. aastal siis õieti olid ning kas ta teab , et Vladimirist on Ameerikas saanud kuulus kirjanik , tõmbas vanaeit lõua pearätti ning lisas sammu , mis tegi temaga sammu pidamise kui mitte võimatuks , siis koomiliseks igal juhul . Ometi jõuti juhuslikult ka eesmärgile . " Seal , " ütles lahkusest ja värskest kitsepiimast õhetav , küünarnukkidega aiale toetuv perenaine ; kiviviske kaugusel on palju öeldud , kui just viskaja just päris äbarik pole , kuid noormees seda ju pole : siinsamas juures , üle tee paistis sügava aia ja veel sügavama kaevuga sinine maamaja , kus naise sõnade järgi elas Nabokovi-pere ainus järelejäänud teenijanna , Anna Ivanovna , kui mälu ei peta ( petab ! petab ! ) . " Ta on küll väga haige , ei tõuse enam voodist , kuid teie minge , minge ikka ! " Ei läinud ! Noormehel hakkas nüüd , otsustaval hetkel äkki häbi endale võetud ja keskpäraselt mängitud üliinnuka kirjandusliku nuhi rollist , pealegi tundis ta , et ta ei suudaks vististi " viimse tunnistaja " käest midagi välja pressida , selleks nappis sõnavara ja ettevalmistus oli puudulik , sõnaga , peale selle , et ta oma kätt tüdruku piha ümber hoida soovib , ei teadnud ta isegi , mida ta tahab , aga võimalik ka , et polnudki enam midagi , millest miskit teada . Veider seltskond - <arv>+<arv> - lahkus Võrast-Võritsast <arv>,<arv> tunni pärast . Sellest aga piisab , et mäletada , ning nagu käesolevast asteriskialusest nähtub , ka mäletatud saada ja olla . Friedrich Nietzsche . Ecce homo . Kuidas saadakse selleks , mis ollakse . Tõlkinud Jaan Undusk . Vagabund . <arv> lk. " Üks on see , mis ma ise olen , teine on mu kirjatööd . " " Meeleülendusseisundit , paatose seesmist pinget märkide , sealhulgas märkide tempo varal edasi anda - see on iga stiili mõte ; ja arvestades minu siseseisundite erakordset hulka , on ka minu siseseisundid ohtrad - see on stilistiliselt rikkalikem kunst , mida üks inimene eales on vallanud . " Need kaks tsitaati - mõlemad esseest " Miks ma nii häid raamatuid kirjutan " - võiksid olla aluseks sellele , ilma võltstagasihoidlikuseta vähesele , mida ma Nietzche kohta öelda tahaksin . Esimene neist hoiatab ühendamast loomingut loojaga , tema eluga ; kuid öeldud on see nukrusega - see , milleks ma ise võimeline polnud ( saamaks teada , kes ma siis õieti olen ) , ei saa kuidagi olla jõukohane teile , kes te must paratamatult eemal-kaugel seisate . Sestap loobuge , loobuge interpreteerimast . Paraku ei saa seda kurba kutset kuulda võtta ei distsiplineeritud ajaloolane ega vabameelne kirjandusteadlane , kelle teadvustatud või teadvustamata ülesanne seisneb tõrksa metslooma puuriajamises ning tarviduse korral ka taltsutamises . Enamasti põhjustab sellist käitumist kõige puhtam armastus ( mida ilmapeal nähtud on , kui parodiseerida suurimat parodistides seas , Nietzschet ennast ) , soov säilitada väljasurev loomaliik või tirida postamendile evolutsiooni käigus nähtamatuks muutunud linnusort . Mõnikord tehakse seda ka puhtpoliitilistel eesmärkidel - tuletagem meelde protofašistiks käänatud Nietzschet ; kindlasti oleks " tundmatu vene sõdur " ta <arv>. aastal Berliinis koha peal maha lasknud , kui ta siis elus oleks olnud , tema ja Wagner , sõnapaar , mis meil veel tükiks ajaks kõrvus kumisema jääb , Hitler oli nende kõrval poisike . Sellest , et see kõik pelgalt ja puhtalt möödanikku ei kuulu , annavad tunnistust poliitilised proklamatsioonid , mida ma lugenud pole , kuid mis kindlasti olemas on , ja kõik vulgarismi-ilmingud selliste Nietzsche-uurimuste näol , mis kannavad tiitellehel pühendust - minu kahele pojale , blondile bestiale ( üht sellist teost , nagu kerge taibata , olen oma ihusilmaga näinud ) . Maitsevääratusi ju juhtub , nende vastu ei saa , ei saa ma isegi . See oleks esimese tsitaadi kohta kõik . Teine täiendab esimest , teeb asja täpsemaks , selleks , mida mida mina kuulda tahan . Nimelt Nietzsche paljusus , tema vastuolulisus terves tekstitäiuses , sageli ühe essees , mõnikord aga suisa ühes lauses . Mida sellega pihta hakata ? Mida kosta ? Kindlasti seda , et loom murrab puurist välja . Ta ei taha seal olla , ei armasta ta oma armastajaid , veel vähem viltuseletajaid , tuimalt tarvitajaid või vihkajaid ; vihkajaid , tõsi küll , sallib ta kõige rohkem , sest nendega on vahekord vähemalt klaar . Ka minul läheb raskeks , sest võttes seletuseks Nietzsche seletamatuse olen teda ometi kuidagimoodi seletanud : sõelaga , nii on kõige kindlam . Jaan Undusk , ecce homo , on kirjutanud järelsõnaks suure kaasaelamisega essee ning pannud sellele pealkirjaks ( kuigi ma olen kindel , et pealkiri sündis enne või vahepeal , nii on kõikide heade pealkirjadega , usutavasti ka Nietzcshe omadega ) " Preestrita pihtimus . " Undusk teeb Nietzschest Kristuse , kõige parema , kes kunagi maa peal olnud . See on täiesti võimalik , pole võimatu , et just seda Nietzsche ise sooviski . Kuid , paraku , puur seegi . Ning see , nagu öeldud , ei meeldi ei inimesele , loomale ega vist ka Kristusele . ( Kristusele on eesti keeles parim paik reserveeritud - kirstus . ) Minu puur on teistsugune , temas pole trelle , ainult augud , kuid siiski mitte üksteise kõrval , augu ja augu vahel on väike vahe , tükk tümamaad või muidu pääseks puurisolija välja , vabadusse , seda ma aga ei soovi , tema enda , mitte enda pärast . Sest Nietzsche on mu sõber ning kui antaks valida , kas hullus või sõber , siis valiksin sõbra . Targa ja ettenägeliku sõbra . Kuidas päästa ta hullusärgist ? Tema enda sõnadest , usun , ei piisa , tohtrid ei usuks , kui ma neile ütleks , et eile ütles ta mulle midagi õudsalt ilusat , või tarka , või küünilist , see ei saa ju loll inimene olla , päästke ta lahti . Parim , mida teha saaksin , oleks maha võtta kõik need pinged ja pained , mis tekivad siis , kui öelda " mina " . Eriti aga kirjutada . Inimene , kes on palju kirjutanud , teab , et mina lakkab kirjutamisel kohe olemast , muutub millekski muuks , mitteminaks , sulepeaks , tindipotiks , emaseks elevandiks ( nii kõneles Nietzsche ! vt. ikka sedasama esseed ) . Minal pole enam mina tähendust ning see on hea , see on kirjutamine , see on mäng , see on looming ! Seetõttu hakkan ma pisut Unduskile ich-asjus vastu . ( " Kogu pahanduse põhjustab tegelikult väike sõnake " mina " , ich , ego , mida Nietzsche tarvitab kirjutamata seaduse poolt rangelt keelatud kontekstis . " lk. <arv> ) Mitte et ma seal tõe väikest tera ei näeks - näen küll , sealt ta paistab , kollane , kullane ! Kuid ma ei arva , et me nõnda , mina-nime Kristuse omaga asendades vaimupuudulikkuse probleemist mööda pääseksime : üks hull kõik , Jeesus või mina . Ka ei arva ma seda , et Wagner seeläbi olemast lakkaks , nois kirjutistes , kus temast juttu , kui sealt Wagneri nimi maha tõmmata ja Nietzsche asemele panna . See tähendaks umbes sama , kui väita , et kui keegi kellestki kirjutab , siis kirjeldab ta ilmtingimata iseennast , ajab oma asja jne. Mäletan , et kirjutasin Proustist , mäletan , et kirjutasin Kivastikust , aga seda ma küll ei usu , et iseendast nende arvel . Või kui , siis <arv>% , mitte enam . Või muidu oleks ma andetu . Või lihtsalt tola . Seda aga ei saa olla , minuga , veel vähem Nietzschega . Sellepärast ei suuda ma uskuda , et " Wagner Beyruthis " , hoolimata sellest , et ka Wagner seal iseennast ja oma muusikat ära ei tundnud , on Nietzsche autoportree , pigem segazanr , kus on nii üht kui teist . Ma ei ütle seda sellepärast , et ma midagi tõestada tahaks , mul on lihtsalt tunne , et nii , elutõde , elule kuuluvat tõde taga ajades võib ise hulluks minna , sellepärast . Et autorit ( puurist ) päästa , on soovitav tema kohta natuke luisata , ainult see toob tõe ( sõela ) lähemale . Nimetasin , et Nietzsche oli täis vastuoksusi ning et teadlasel-uurijal , kes teda kusagile paigutada tahab , tekib tõsisi raskusi , tema enese tekst satub konflikti mõne autori poolt välja öeldud mõtte või lausega . Näiteks ütleb Nietzsche ennast olevat dekadendi , aga ka selle vastandi , loeb Shakespeare'i ja Dantet enda kõrval tühisteks , kuid mujal jälle kiidab neid ning nimetab ennast nende , eriti Shakespeare'i austajaks . Esseed kubisevad kiidusõnust iseendale - kõik see kõlab kui ameerika reklaam , nagu ka Undusk mainib . Kiitmise kohta jälle soovitus - ei maksaks seda liiga täht-tähelt võtta või muidu tuleb meil ütleja paratamatult hullude hulka arvata . Ning hakata otsima aastaarvu , millal haigus kirjanikku tabas , kas raamatu kirjutamise ajal , enne või pärast . A mis siis , kui ta üht kirjutas ( seda , mis meid ei huvita ) , teisest aga ( sellest , mis meid huvitab , mis meie meeli üles kütab ) juba siis mõtles , nii et esimese selgus ja teise hullus omavahel huvitavalt kombineerusid , kulmineerudes ma ei tea milles . Parem võtta kahtlase maiguga eneseupitust kui irvet või muiet , eneseparoodiat , mille suur meister Nietzsche minu arvates kahtlemata on . Toon paar näidet esseest " Miks ma nii tark olen " , parimast minu maitsmisele . Kõigepealt pealkiri . Undusk ütleb Nietzsche peakirjad olevat Euroopa parimad . Nii ka on . Kuid ainult siis , kui neid mitte üleliia tõsiselt võtta , á la Nietzsche ise nii tahtiski . Minu jaoks , kes ma Nietzsche reaalsus-aspekti enam-vähem välistanud olen , peitub nõnda sõnastatud pealkirjas väike irve või paremgi veel , muie . Ning just muigest algab suhtlus , milleta minu arvates ei ela ükski kirjandus ega filosoofia . Miks ma nii tark olen ? Ning vastus , mis on sees juba küsimuses endas , on - ega ikka ei ole küll . Nüüd tuleb kohe teksti juurde tõtata , sealt toetuspunkte otsima hakata . Tekstis , mille valinud olen , essees pealkirjaga " Miks ma nii tark olen " leidub neid loomulikult piisavalt ( või muidu poleks küsinud ; peaks vast kohe mainima , et nii pole mitte kõikide tekstidega , siin jääb õigus kellelegi teisele , küllap Unduskile . ) Essee algab bravuurselt , esimeses osas hõikab autor välja iseennast ning oma omadusi , mis teistel puuduvad , kuid temal juba sünnist saati olemas - puhtus , suutmatus mõelda süü peale jne .. Kuidas saab see võimalik olla ? Selle asemel , et vaimu vaimuga seletama hakata , idealistlikult ( prrr ! ) , teeb Nietzcshe kannapöörde ning ütleb : " Hoopis teistlaadi huvi pakub mulle küsimus , millest " inimkonna heaolu " palju enam sõltub , kui mingist teoloogilisest kurioosumist : see on küsimus toitumisest " . ( lk.<arv> ) Kohe selgub seegi , et toit pole ikkagi päris toit , vaid ikka vaim : on üsna raske kindlaks teha , kas Nietzsche mõtleb toidu all raamatuid ( halbu ja häid , enamasti küll halbu ) , või tüüpilisi saksa söögikombeid või mõlemat koos . Põlgtuse alla kuuluvad ka veinid , aga ka vegetariaanlus kui selline . Lauda , ennäe imet , on kutsutud ka tüliõun Wagner . Teises osas muutub tõsiseim zanrite hulgast , paroodia , veelgi ilmsemaks . ( Rõhutan : räägin nö puhta lehena , ilma eelneva Nietzsche tutvuseta , seega ilma " tõeta " . ) Kuulake või seda lauset : " Mitte kellelgi ei ole voli kõikjal elada ; ja kui kellelgi on lahendada suuri ülesandeid ( minu rõhutus - T.R. ) , mis kogu tema jõudu proovile panevad , siis on valik isegi eriliselt kitsas . " ( lk.<arv> ) Või seda ( mis hea tõlke läbi eriti soodsalt kõlab ) : " Mul seisab silme ees juhtum , kus väljapaistev ja vaba eelsoodumusega vaim ainuüksi klimaatilise instinkti ebapiisava peenuse tõttu ahtaks ja arglikuks , piripotiks ja spetsialistiks sai . " ( lk.<arv> ) Kui mitte enne , siis nüüd vallandub lugeja lõugade vahelt naerupahvak ! Kes aga Hippokratese tervisetraktaatidega vähegi tuttav , on ühe parodiseeritavatest põhitekstidest juba ammu ära tundnud . Teise osa lõpus seisab tähtis lause : " Alles haigus tõi mind mõistuse juurde . " ( lk.<arv> ) Seoksin selle esseed lõpetava , eelviimase lausega ning ütleksin oma arvamuse . " Minu valem inimliku suuruse tarvis on amor fati . " ( lk.<arv> ) Haigus on tugev identiteedi alus . Kuigi ta inimest pureb ning lõpuks ka maha murrab ( aga seda teeb ka " tervis ) , võib juhtuda , et inimene , kes on suutnud tõve trotsides ( " trotzdem " ) kellekski saada , ei tahaks terveks tagasi saada , kui see võimalik oleks . Nii harjunud võib ta oma haigusega olla , et tervis tundub talle uue , tundmatu tõvena , millega ta ei oska toime tulla . Haigele inimesele on omane tugev realiteeditaju ; või muidu saaks haigus temast võitu . Põdura tervisega Nietzschele , usun ma , pidi see kõik tuttav olema . Üks võimalikke lisaseletusi ideaalijälestusele ( jumal , hing , voorus , patt , teispoolsus , tõde , igavene elu jms ) võiks siin peidus olla . Siinkohal oleks oluline mainida , et Nietzsche ei põlastanud näiteks headust kui inimloomu üht omadust , vaid kasutatud , kasulikuks muudetud headust - kristlikku allasurutuse moraali , mitte aga inimhinge haavatavusest sündivat moraalsust , mida ta ise nii eredalt esindas . Kuid ka siin tuleb kohe öelda , et neiski küsimusis on Nietzsche vastuoluline , iseendale otseselt vahel vasturääkivgi . Olgu vaid üks lause illustratsiooniks : " Tülgastus inimeste vastu on minu hädaoht ... " ( Miks ma saatus olen . lk.<arv> ) Ka selline Nietzshe oli olemas - halb , kuri , üldsegi mitte naljakas , irvitav või muigav . Ning ta ise sai sellest aru ... Pole olemas üht Nietzschet , ka minu oma mitte . Igasugune mina on suurem ( või võrratult väiksem ) kui mina , ei eladeski - ealeski - identne iseendaga , seega paratamatult fiktiivne . Kui Nietzsche kirjutas iseendale , siis ta seda ka tegi . Aga ta ei võinud aimata tulemust - meid , teid , sind , mind , lugejaid . Praeguseks on mõlemad kadunud : elav Nietzsche , kes tahtis surra , ja surnud Nietzsche , kes tahtis elada - tahab veelgi . Nietzsche tõesõelas ; Nietzsche tões õelas . Orwelliga vannis . George Orwell . Valaskala kõhus . Inglise keelest tõlkinud Udo Uibo . Vagabund . <arv> lk. Mõnikord on meeldiv - isegi väga ! - lugeda midagi sellist , mis pole ei ilus ega hea . Milan Kundera võib küll võidelda igavate ja ühtlaste stiililainete vastu ühes teoses , kuid " Surematus " on tahes-tahtmata hästi kirjutatud raamat , mille justkui juhuslikke ning eri tasandeis kirjutatud peatükke ( koomilisest traagiliseni ! ) juhib mõistus ja peen arvestus . See , mis temal korda ei lähe ja ei peagi minema , õnnestub Orwellil . Sest üks on vabaduse vormimine raamatuks , milles alati võidab , peab võitma väline surve , vorm , teine avameelne ning aus ülestunnistus , pihtimus oma mitte just kõige õnnelikumast elust , õigusest teha valikuid , mis samuti ei saa olla ei õiged ega loomulikult ka mitte õnnelikud . Orwelli kõige kuulsam raamat on muidugi " <arv> " , kuid hea kirjandus see pole . Võrreldav vast Jules Verne'iga ning hinnatavgi vaid niivõrd , kuivõrd seal kirja pandud prognoosid tulevikuühiskonna kohta täkke läksid . Osa läks , osa mitte ; osa olid peaaegu minemas . Et meil seda au sees peeti , pole miski ime . Sama edukalt asendavad " <arv> " nüüd horoskoobid , mille lugejaskond küll arvukam , kuid põhimõtteliselt sama tõugu . " Valaskala kõhus " on teine . Muidugi mitte niivõrd , et selle taga esimest , silmakirjalikumat , ilusamat , kunstilisemat mitte ära tunda . Ma vist ei suuda , aga ma ikka proovin , üritan kirjeldada neid , keda ma näinud olen ning kelles kristalliseerus aeg , mille rohkem või vähem alandlikud teenride me kõik oleme . See on minu lause , natuke liiga ilus , võltsivõitu . Orwell on teine , tas peaaegu puudub ( parimates kohtades mõistagi ) too standardillusionistile kohustuslik ilustus , ta on rohmakas , inetu , halb , aga siiras , umbes selline : " Ma ei eelda , et suudaksin jutustada nii , et lugeja heldiks , aga palun uskuda , et minu jaoks on see lugu liigutav nimelt selle ajahetke kõlbelise atmosfääri juhusliku näitena . " ( lk.<arv> ) Ning sellele järgneb lugu sellest , kuidas Orwell ja üks tõmmut verd , räbalais ja paljajalu poiss hispaania kodusõjas sõbrunesid . Järgneb Orwelli kommentaar : " Võiksin veel kümmekond samasugust lugu jutustada , mis midagi kõneväärset ei sisalda ... " Need miniatuursed tõsi-lood ( ja eriti need , mis " midagi ei sisalda " ) annavad ajastust parema ning tõetruuma pildi , kui ükskõik milline ilu-kirjandus . " Uskusin näiteks , et ma haisen ... Oli teada , et vastikud inimesed haisevad , ja sellepärast oli tõenäoline , et ka mina haisen . " ( lk.<arv> ) See lause pärineb esseest , kus Orwell kirjeldab oma lapsepõlve , täpsemalt õpinguid St Cypriani ettevalmistuskoolis . Tollel lõhnal , nimetul haisul on siduv toime . Ka too araabia poisike uskus enne , kui oli . Miks muidu ei teinud ta katsetki tõestada , et mitte tema varas pole ? ( Nimelt oli Orwellilt pihta pandud pakk sigarette , tema aga oli rumala peaga teost ette kandnud ning nüüd lasus kahtlus sellel , kes oletava teoga väliselt kõige rohkem sarnane : paljasjalgne ja kasimatu araabia poisike . ) Kõik tema välimuses viitas sellele , olematule kuriteole , mis ei pruugi leida aset nüüd , kuid toimub kindla peale tulevikus , vallandajaks mõni juhuslikult valla päästetud sõna - varas , mõrtsukas ; kirjanik . Säärane allaheitlik äramääratus , süü enne süüd , lehk enne lehka on Orwellile küllalt omane , samuti kui hell õrnuski , millega ta kohtleb kõike väikest , alandatut ning haiget , alates kärnkonnast ( " Mõtteid tavalisest kärnkonnast " , lk.<arv>-<arv> ) ning lõpetades vana hea Inglismaaga ( " Inglismaa , teie Inglismaa " , lk.<arv>-<arv> ) . Sõnad , mida Orwell ütleb Inglismaa kohta , kehtivad ka kärnkonna kohta , ning ümberpöördult , kogu mõtliku kaastundmuse , mis Orwelli konnatiigi ääres valdab , võib üle kanda kodumaale . Üks näide : " ... aga Inglismaa jääb ikka Inglismaaks , ta on igikestev elukas , kes elab nii minevikus kui tulevikus , ning nagu kõik elusolendid võib ta tundmatuseni muutuda ja ikkagi iseendaks jääda . " ( lk.<arv> ) No comments ! Orwell on suur ja hea kirjanik , kui tegemist olevikuga , eluaegse kaasajaga , inimestega , kes elus ja olemas või alles äsja - lähiminevikus - olemast lakanud . Tähelepanuväärsed ja targad on Orwelli mõtted sõjast . Ka sõda haiseb ja on inetu , kuid teda ei saa armastada nagu samu omadusi kandvat inimest , temasse on kiindunud ennekõike Hitleri ja Stalini sugused rumalad inimesed , poolperverdid . Just rumalus on Orwelli võtmesõna , Stalin võib tark välja paista ainult takkajärgi ning sedagi mõnes ajalooalases teoses , mille autoriks mõni haridust nuusutanud tundetu kõlupea . Ometi on sõda ka isevärki puhastustuli , kus inimesed on võimelised suurteks tunneteks , mida tsiviilühiskond kipub lämmatama . Leppimine araabia poisiga oli võimalik , sest oli sõda ; enesepetjast intelligent leiab ennast talle võõraste patriootiliste tunnete lõõmas ainult sõjaleegis . ( " Patriotism ja intelligents peavad jälle teineteist leidma . On tõsisasi , et me võitleme sõjas ; ning see võib teineteiseleidmise võimalikuks teha . " lk.<arv> ) Tark ja valus on ka see , mida Orwell räägib inglise intelligentsist , sellest , kuidas eluvõõra ülikooli lõpetanu , Cambridge'i või Oxfordi kasvandiku esimeseks instinktiks on põlata oma kodumaad ning ennast sellest esimesel võimalusel lahti öelda . Orwell ei nimeta nimesid , kuid on selge , kes selle taga kumavad - kuulus Bloomsbury rühmitus kuulsate nimedega , E.M.Forster , kellele kuuluv ütlus - parem hea sõber , kui kehv kodumaa ! - võis Orwellis küll nördimust esile kutsuda , kuid mitte hukkamõistu . Üldse on iseloomulik , et kui just avalikud tapmisülistused välja arvata ( Audeni luuletus " Hispaania " , mille " sai kirjutada ainult inimene , kellele tapmine pole rohkem kui sõna . " ( lk.<arv> ) ) , siis otseselt ei mõista Orwell hukka kedagi , pigem püüab mõista , sageli isegi iga hinna eest , kuid tänu sellele on meil olemas tabavad joonised klassi- ja parteipsühholoogiast . Usk ja enesepettus on vennad . Orwelli esseede valusamad leheküljed puudutavad just inglise intelligentsi seda osa , kes ennast nii enne kui pärast sõda Venemaast ära petta lasi ja hiljem ennast iga hinna eest õigustada püüdis , sügava skisofreeniani välja . Ka siin , Vasakpoolse Raamatuklubi tegevusele vaid mõne lause pühendades , ei maini Orewell Victor Gollanczi nime , kes oli oma manipulatsioonides Venemaa ja vasakpoolsusega üks silmakirjalikkuse musternäidiseid , keeldudes tema teoseid avaldamast , tehes muidki trikke ning olles seejuures andekaski . Ka polnud Orwell mingi hurraa-patrioot , kaugel sellest ; inimlikkuse säilimine sõja-aastail sai võimalikuks just tänu Forsteri-sugustele vaiksetele mõtisklejatele või Henri Milleri taolistele passiivsetele erotomaanidele . Kunagi juhtusin ühe oma literaadist sõbraga rääkima K.A.Hindreyst. Olin temast vaimustatud , olen praegugi . Küllap oli mu kiitus kraadi-kahe võrra kangem kui see surnud kirjanduse puhul sobilik olnuks , küllap nägi mu sõber vaimusilmas mind poisikese kombel K.A. Hindreyle kaela langevat , kui selline võimalus avaneks . Mind kainestada soovides ütles ta : " Tegelikult oli Hindrey üpris vastik tüüp ! " Mäletan siiani rõhku " tegelikkusel . " See pidi mu päästma . Ometi ei tahaks ma öeldut siiamaani hästi uskuda , ehkki kõik räägivad , et nii just oli . Sama ka Orwelli puhul : isegi vannis on teda mõnus lugeda ! Marcel Pagnol . Minu ema loss . Meenutusi lapsepõlvest . Tõlkinud Ilotar Aavisto . Europeia . Perioodika.<arv> lk. Rootsis elas üks kunstnik , kelle nimi oli Carl Larsson ( <arv>-<arv> ) . Ta maalis vaid oma perekonda , maja ja aeda . Või vähemasti tegid just need pildid temast tema - Carl Larssoni . Räägitakse , et see kõik olnud vaid mäng , armastuse mäng , millel nagu ka kõikidel teistel mängudel , eriti aga sellistel lapsemeelsetel , on kunagi lõpp . Strindberg , kes oli Larssoni sõber , ei uskunud sellist õnne . Oma " Sinises raamatus " kirjutas ta Larssoni kohta , et sellist elu pole olemas , et see kõik on ainult üks suur näitemäng ja perekonnaõnne väikekodanlik propaganda , sõnaga - vale . Larssoni piltidel elavad ja mängivad lapsed , ka naine näitab ennast seal , kus vaja - laste eest hoolt kandmas , nende uneeelseid ja haigusaegseid hirmusid peletamas . Lapsed putru või vahvleid söömas ( ühe pildi nimi on isegi selline : " Isa , ma söön vahvleid ! " ) , mängimas oma mänge , peitust , hobust , malet , istumas isa süles ateljees poolelioleva pildi ees , ratsutamas isa kukil . Lapsed ja lilled olid Carlssoni enda sõnade järgi need kaks asja , mida käsi nagu iseendast joonistama tõusis . " Mida ühist on Kronosel ja Larssonil ? " olnud Larssoni lemmikküsimus-nali . Vastus - " Mõlemad toituvad oma lastest . " Lapsed aga ( ja see on juba meie ja meie aja täiendus ) söövad õndsalt vahvleid . Carlssonist võiks veelgi rääkida . Sest kõik , mis temast , on ka Marcel Pagnolist . Või tema raamatust , mis kannab kaunist , kuid petlikku pealkirja " Minu ema loss " . Ons ehk kõik kaunid asjad petlikud , võltsid , valed ? Miski sunnib nii küsima , kuigi ei tahaks . Ma usun , et suurem osa inimesi tajub , et elu on raske . Õnn sõidab meie hooviväratist suure lärmi ja kolinaga mööda . Või siis hiilides . Mis lõppkokkuvõttes teeb sama välja . Mööda , ära , kaugele . Ja kui me siis ühel hetkel teada saame , et on keegi , kes väidab ennast ja oma peret olevat õnnelik , saame me pahaseks . Ma usun , et kuri kurgunaer võib omadega puntras oleval inimesel vallanduda ka ilusa muusika või luuletuse peale . Ei usu . Kui ise ei ole , ei usu . Erandeid on alati raske uskuda . Paar-kolm nime on siiski teada . Inimest , kes olevat olnud head . Head ja õnnelikud . Kumb on enne ? Pole tähtis , muna ja kana üle targutama ei hakka . Walter Scott , Charles Darwin ja Lewis Carroll . Ka Carlssoni võib nende hulka arvata . Kõikide nende kirjavahetustest , päevikutest ja muudest dokumentidest on hiljem otsitud jälgi , märke sellest , et nad olid ikkagi sellised nagu meie - tavalised , halvad . Kuid pole leitud , eraelulised detektiivid on jäänud pika ninaga . Pagnoli kohta ei tea öelda , tema elu pole mulle nii tuttav . Kui tema asemel võiks olla ja rääkida raamat - aga seda ta on , nii ta räägib - , siis kuuluks ta tollesse rivvi küll . Miks siis ikkagi petlik ? Miks on pealkiri " Minu ema loss " petlik ? Aga sellepärast , et emast on raamatus juttu vaid põgusalt , peategelaseks-kangelaseks endiselt isa . Ometi öeldakse raamatu lõpus tähendusrikas lause . " Alles nüüd , heki tagant vaadates , tundsin eemal plantaanilatvade kohal ära selle kohutava lossi , meie hirmude , mu ema hirmude lossi . " ( lk.<arv> ) Kui nüüd raamat hirmupidi uuesti tagant ette läbi sirvida , lootes leida sellele tragöödiamõõtu fatalistlikule lausele olemisõigustust , siis seda ei leia . Hirmu pole . Ema , peategelase Marceli ja tema väikevenna Pauli ema on täiesti tavaline ema . Kui ta midagi kardab , siis seda , et lapsed võivad haigeks jääda . Selle nimel ta ka tegutseb - neid riidesse toppides . Hool on ema loomulik olek , seda ei pane tähele . Mõnikord on ta küll väsinud ja väike Marcel märkab seda . " Ema , kes tassis vahel süles uinunud õde , paistis eriti kurnatud ... Just ema kahvatu näo ja siniste varjude pärast silmade all loobusin mõnigi kord ilusast pühapäevast garriigil ... " ( lk. <arv> ) Kuid mingit sügavamat olemispelgu või surmahirmu ei tundu temas olevat . Ka losside ( neid on kogunisti kolm ) peremeestega kohtudes , kellest igaüks omamoodi hirmuäratav . Ning vähemasti ühes lossis , mille akende taga poisid piilumas käivad , on peidus Surm , Okaroosikese tuba , kus aeg on peatunud . Kuid enam kui emaga ühendub see poistega , ükskõik , kellega . Mis loss see selline on ? " Aga kibuvitsaokste vahel , valgete rooside all , teispool aega püsis juba aastaid väga nooruke naine , kes surus ikka veel oma haprale rinnale koloneli punaseid roose . Kahvatu , värisev ja lohutamatu , seisis ta seal ega teadnud , et viibib oma poja lossi juures . " ( lk.<arv> ) Nõnda on ilusas kujundis ühte kimpu kokku seotud roosid ( Okasroosike ) , aeg , surm ja poeg . Eriti kaunilt kõlab see just eesti keeles - aeg ja aed ... Paraku pole lausele ( " Alles nüüd , heki tagant vaadates ... " ) ikkagi lahendust . Kõik sulab ühte , varjude põimumisest sünnib uuesti valgus , mitte pimedus või hämar teadmatus , viirastuslik " võib olla . " Ema ja Marceli suhe on olemuslikult küll just selline , et sellest võiks sündida ühe teise Marceli , Prousti hüvastijätusuudlus , kuid Marcel Esimene-Pagnol ei tee lahkumisvalust numbrit , talle meenuvad lõhnad ( mis Proustile kui astmaatikule tabu ) , laulvad kivid ja rääkivad mäed . Ema ja loodus on üks , lohutusuni kerge tulema . " Kui ma aga pimedas toakeses silmad sulgesin , tuli armas mäenõlv mu juurde ja ma uinusin mõne oliivipuu all , hingates sisse igatsetud lavendlilõhna ... " ( lk.<arv> ) Paradiisimängud lõpetab surm . Ema surm teeb neile lõpu . Surevad ka sõber ja vend . Siit edasi kulgeb aeg kiiresti . Ajal on kiire . Kolmele lõpuleheküljele mahub viisteist aastat . Ma mõtlen nii , et emade kangelaslikkus jääb lapsel enamasti märkamata . Ehk tahtis Pagnol ema käest lihtsalt andeks paluda ? " Lastele pole seda vaja öelda . " ( lk.<arv> ) Marcel Proust . Soodom ja Gomorra . Tõlkinud Tiina Indrikson . Europeia . Perioodika " . <arv> lk. " Alatiseks kaotanud - ma ei suutnud seda mõista ning harjutasin end taluma piina , mis peitus selles vasturääkivuses ... " ( lk.<arv> ) Olen alati arvanud , et " perdu " peaks Marcel Prousti romaani pealkirja tõlkes kõlama " kaotatud " , mitte " kadunud " . Kadunud asju on kergem üles leida kui kaotatud asju . Prousti jaoks on aga leidmine valulik , mõnevõrra võibolla isegi vastumeelne ( kuivõrd valutoov ) protsess , mida passiivne " nud " küll kuidagimoodi ei peegelda . Küll aga terminaalne " tud " - miks siis mitte seda eesti keele eelist teiste keelte ees mitte ära kasutada ? Ka eelnevalt toodud katkendist peaks see vajadus paista olema . Kui aga asi kord käima pandud ning Prousti mammutteos pikkamööda raamat-raamatu haaval kord juba tuntud nimetuse all ikka ilmavalgust näeb , siis pole ka väiklaseks norimiseks erilist põhjust . Olgu siis peale " kadunud " , nagunii kuuleb igaüks , kes teost loeb , kõrvus õiget ja ainuvõimalikku sõna , milleks isegi " kaotatud " igakord ei pruugi sobida . Maailmas on kaks raamatut , mida tundmata ei saa ükski endast lugupidav rahvas ennast kultuurseks pidada . Neid lugemata , olgu siis või tõlkes , ei saa läbi ka ükski kirjanik . Sest omamoodi õpikud nad ju on - James Joyce'i " Ulysses " ja Marcel Prousti " Kadunud aega otsimas " . Kafka , veider küll , on meil kõige paremas olukorras , isegi üks sellenimeline hambaarst on olemas , olgu jumal mulle tunnistajaks . Pealegi pole " Protsess " vist ikka nii kuulus ja mõjukas kui need . Ja tema - Kafka - on meil tänu Sanga ja Sirkli tänuväärt tööle pea täielikult olemas . " Ulysses " on minu arvates kirjatehnika õpik , selles on sees kõik Butorid ja Robbe-Grillet'd , muudki väiksemad vennad . Ja muidugi lõhnad , kloaagi kirbed haisud . Meiegi kirjanikel oleks sealt üht-teist õppida . Ka neil , kes end moodsaiks peavad või kes selleks vastu tahtmist tembeldatud . " Kadunud ajad ... " seevastu on eelkõige elu aabits . Kui te kellekski saada ei soovi , see tähendab , kui teie elu igatsuseks on saada kirjanikuks , siis peaks selle raamatu igal juhul ette võtma . Igatsus kas jääb või kaob . Tõenäolisemalt siiski jääb - teada on kaks noorukit , kes selleks , et kirjanikuks saada , hakkasid elama nagu Proust , katsid seinad korkvoodriga , tellisid toite Ritzi luksusrestoranist , mõtlesid vahetpidamata armastusest ja surmast ning midagi neist ka vist sai . Olla väike Proust , isegi see tähendab midagi , sest Proust ise oli suur . Tõeliselt , viimseinstantsiliselt . Millest puhul kirjandusest nagu õieti mõtet rääkidagi pole . " Suure kurvastusega teatas ta /Balbeci hotelli direktor , kuhu jutustaja äsja jõudnud - T.R./ mulle Cherbourgi ülemadvokaadi surmast : " See oli üks vana masuudikas , " ütles ta ( mõeldes arvatavasti " masuurikat " ) ja andis mulle mõista , et tema lõppu oli kiirendanud pumpsutamine , mis pidi tähendama " pummeldamist " . " ( lk.<arv> ) Vabandagu see lause välja minu retsensiooni võib olla kohatuna tunduva lustilise tooni ; ka Proust võib koomiline olla ! Ning eriti just tegelaskõnedes . Inimeste kõnemaneer huvitab Prousti üliväga , selles avaneb kõik ( kiindumused , kalduvused , kodukoht ) , kuid ennekõike vale ja pettus , inimese hirm olla ta ise , kartus saada kellekski teiseks , iseendaks , et siis äkitselt ka kõrvalisele pilgule ühtäkki läbipaistev olla . Prousti inimesed sarnanevad veidi Dickensi omadega : nad võivad olla ja tihti ongi karikatuursed , kuid mitte kunagi naeruväärsed või tülgastust esile kutsuvad . Proust näeb suurt vaeva , et oma kangelasi lugejale/iseendale arusaadavaks teha . Seal , kus Balzac või Flaubert oma tegelase , mõne samasorti seltskonnalõvi paari lausega paika paneks , neelavad meid komadest ja semikoolonitest kubisevad lehekülje või paari pikkused kiil- ja kõrvalaused , mille algust lõppu jõudes võimatu mäletada . Ometi on neis lauseis mingi rütm , mingi muusika , mis lugejat mäletama sunnib . Kõikmõeldavaist epiteetidest , mida Prousti teose kohta kasutatud , ongi " muusika " kõige sagedasem . Samuel Beckett , Edmund Wilson , E.M. Forster , kõik nad on seda märganud ning kõrgelt koteerinud . Vladimir Nabokov : " Aed kontsertsaalis ning pildigalerii aias . " See on Prousti loomingu kohta üks ilus ja täpne ütlemine . Prousti tegelaskond jaguneb laias laastus kaheks . Ühed on need , kelle hulka minategelane pääseda igatseb ; või neiks ise muutuda . Teised need , kes teda lapsepõlves soojuse ja hellusega ümbritsesid - ema , isa ja vanaema . Neid kirjeldades muutuvad tavapärased pikad ja tihti ka kõledavõitu kunstlaused soojaks . Arvutuile kõrgkihilistele , end krahvideks ja karahvinideks ( kui Prousti naljasoont veelgi imiteerida ) kutsuvaile olendeile Proustil soojust ei jätku . Ta irvitab nende üle . Põhjendab ja motiveerib , kuid teeb seda kuidagi kuivalt , antiseptiliselt . Nii tundubki mõnikord mõni vastuvõtusaali vaas või lühter või ajalooline tapeet rohkem " elavat " kui elus inimene . Prousti võrdlused ja metafoorid imavad endasse meelsasti elutut , asju ja esemeid , aga ka iseäralikult kumisevaid värve . Sest värv ja heli , valgus ja kuma on Proustil omavahel seotud : üks läheb üle teiseks , teine esimeseks . Kõik põimub , seondub ja seostub , algusest saab lõpp ja lõpust algus . See ongi otsing , mõistuslik pingutus ehk analüüs , mille eesmärgiks on Inimese kui sellise ( taas ) avastamine , üldiste , sootsiumiväliste või sellega nõrgalt seoses olevate seaduspärasuste avastamine . Toda viimast heitis Proustile ( aga ka Flaubertile ) ette Sartre , kes küll paraku ise samas asjas samavõrd kui mitte rohkemgi süüdi oli . Prousti " Kadunud ajad ... " on kirjutatud nö tagantpoolt ettepoole . Viimane lõik - meditatsioon Ajast - on kirja pandud varem kui kõik eelnev . Selle paatos , nagu Prousti puhul ikka , on liigutav . Ta soovib inimestele head ( olles valmis neid selle nimel monstrumiteks muutma ) , kõige paremat - väärilist kohta mitte kitsukeses ruumis/kirstus , vaid ajas . See aga tähendab surematust . Ning seda Proust tegigi . Nii enda kui oma inimestega , nendega , kes temaga koos hiigelpika teekonna ära olid käinud , kord surres , siis jälle mälestustes ( mitte lihtlabastes , kirjanduslikult väljapunnitatud meenutustes , vaid tahtmatuis , peeneis , maitsestatuis ning mis peaasi - tõelisis , surma noaterana tabavais ) ellu ärgates . Prousti on nimetatud raskeks kirjanikuks . Raske on selle määratluse vastu võidelda . Võitlus tõe eest , nagu ka võitlus tud'i eest ja nud'i vastu , on määratud luhtumisele . Tegelikult peituvad Prousti väärtused hoopis milleski muus . Kahjuks ei oska ma seda muu'd kuidagimoodi kirjeldada . Ainus sõna , mis mulle meenub on kole kulunud . Kulunud nagu karakter , mida kuuldes snobistlikult nina krimpsutatakse . Kulunud nagu inimene - põrandakaltsugi pole temast enam järel . Selle sõna nimi on " inimlik " , inimlik on see " sõna " . Kunagi , kui ma olin umbes viie aastane , õpetas vanaema mulle lugemist . Ta võttis mu põlve peale ja luges ette . See oli vana aabits , kaanel tarmu täis poiss künnihobuse taga . Saha asemel oli suur A täht . Hobune tehti sellega muidugi narriks ja ega see poiss üks suurem asi poiss ei olnud , mulle igal juhul tema jonnakus ja suured musklid ei istunud , sest mul endal neid ei olnud . Sellepärast ei tahtnud ma , et aabits kinni pannakse ning ma jälle seda edumeelse eesti väikemehe pilti pean nägema . Parem vanaema põlve peal istuda , pilti vahtida ja kukla tagant tulevat häält kuulata . Lugemist selgeks saada polnud mul vähimatki soovi : kool oli veel kaugel , aega küll . Nii ma seal istusin ja mõnulesin . Kui põlve pealt maha libisesin , tõstsid memme käed mu tagasi . Ma ainult raputasin pead , kui mult küsiti , kas ma ka midagi aru olen saanud . Ükskord aga , täiesti ootamatult , tundsin ma , et kõik on selge ning et ma oskan lugeda , kuigi tähti ei tunne . Ma sain kõigest aru ! Veel tükk aega varjasin ma seda memme eest , sest mul oli kahju kaotada tema häält ja natuke tahtsin ma teda kiusata ka . See äkiline arusaamise pahvak on mul veel praegugi selgesti meeles . See , mida ma raskeks , endale täiesti võõraks ja kättesaamatuks olin arvanud , oli tegelikult kerge , kerge ja inimlik ning mulle tundus , nagu poleks ma kunagi muud teinud kui lugenud , ehkki see raamatukaane poiss , tüüpiline pähetuupija , kellesarnasi ma elus veel sadade kaupa pidin nägema , jäigi mulle võõraks . Usun selle mälestuspildiga nüüd seletanud olevat , miks mulle Prousti puhul sõna " inimlik " nii tähtis on . Sest see , korrakem , on kirjaniku sõnum . Mitte lause pikkus , jõgi-romaan , teadvusevool jms. Isegi muusikat pole mõtet mainida , kuigi see vast ainsana inimlikkusega klapib . Sellega sobiks lõpetada . Midagi jäi siiski ütlemata . Prousti tõlkimine täies mahus pole kerge , tavaliselt kulub selleks inimese elu . Ma ei tea muidugi , kas Tiina Indriksonile on Proust nö eluaegne armastus või juhukiindumus , kuigi käesoleva tõlke puhul võiks küll ettevaatlikult esimest loota . Tõlkes tundub olevat säilinud põhiline - lause pikkus , see aga on Prousti puhul väga tähtis . Üritasin paaris kohas pisteliselt ka mõtte edastamist kontrollida ning sattusingi ühele " vabadusele " , mida vast asteriski all oleks pidanud ära mainima . Leheküljel <arv> on sõnamäng sole-Saul , mille hääldused sulanduvad , asendatud sõnamänguga merikeel-merekeel , mis on ju samuti mõeldav lahendus , sest " sole " ongi eesti keeles kalaliik nimega merikeel . Kuivõrd juudi-teema on Proustile üks olulisemaid , siis võinuks vast sellele paratamatule " kaotusele " joone all tähelepanu osutada . Kiidusõnad koos tänusõnadega on maailmas ühed väsinumad , kuid olgu nad siinkohal nii kirjastusele kui tõlkijale siiski kavalal kombel ( ütlemata öeldes ) esitatud . Tahaks väga loota , et ükskord saabub aeg , kui nii Proust kui Joyce meil tervikuna olemas on . FILMIKAAMERA FOTOAPARAAT MAGNETOFON REVOLVER ja minu üllatuseks ka VIHMAVARI . Miks ei tohi seda staadionile kaasa võtta ? Natuke on see ka loogiline . Sest kui ma VIHMAVARJU ( nagu näete ) keset inimmassi lahti peaksin tegema , ei näeks kõrvalseisja enam Jaggeri suurt suud ja legendaarset lõuga , selle pärast aga siia ju on tuldud . Olen isegi . Ja inimlik olla on praegu suurmood . Võrreldes apokalütilis-küberneetilise " Steel Wheelsiga " , <arv> aasta maailmaturneega on ajad muutunud ja Stonesid on alati ajalt häbenemata malli võtnud . Tegelikult võiks nende Praha Strahovi staadionile tõusva tee servas seisvatel hoiatussiltidel VIHMAVARJU ASEMEL olla kujutatud hoopis BUSS , all aga punaste tähtedega MINIMATKAD . See tähendaks seda , et mälestustega sellenimelisest organisatsioonist , kes meid Prahasse tõi , ei maksaks kontserdile minna , rikub tuju ära . Oleme siia tulnud kahe bussiga , korralik kodanlane pole meist ükski , kuid päris kaabakas ka mitte . Miks meid siis karistatakse ? Ja miks hirmutatakse ? Piirivalvuri liigutused , kes Leedu-Poola piiripunktis bussi vahekäigus passe kontrollib ja neisse mingi veidra lõkatsmasinaga ülipisikesi templeid sisse taob , on kandilised ja karmid . Passi peab pildi kohalt avatuna tema kätte andma . Kui seda ei tee ja andja nägu ei meeldi , saadetakse terve buss tagasi . Nii ütleb meile sõbralikult naeratades kräsupäine ekskursioonijuht , MINIMATKAD . Tal peab ikka kõva närv küll olema . Kuidas ta meid ei karda ? Selleks oleks piisavalt põhjust : kavalate lubadustega ( kokku kõigest kaks ööd bussis , tagasiteel veel tutvumine Krakoviga , hotell Prahas , hommikusöögid jms ) on ta kaks bussitäit rahvast , kokku ligi sada inimest ära petnud ja nüüd ei nutagi . Ei tee sellest väljagi , et oleme ühe plaanivälise öö juba bussis maganud , st oodanud üle piiri saamist , kuigi see pidi takistusteta minema ja raha olime ka selle eest maksnud , et nii läheks . Või tihub ta öösel padjapüüri . Või varrukasse , sest patja tal vist pole , eraldi magamiskohta samuti mitte . Jalge all krabisevad miljonid postkaardid , mille ühel küljel Stoneside pilt , teisel tellimisformularid . Kui selle ära täidad , võid endale saada kas Stoneside kataloogi , Lenny Kravitzi või Stoneside CD või mõlemad , kokku <arv> DM . Neid jagatakse tasuta , neid loobitakse rahva sekka , neid pudeneb ostuvõimetute sõrmede vahelt . Iseendast pole kontserdipilet küll teab mis kallis ( <arv>DM ) , traditsiooniliselt on Stonesid piletihinna all hoidnud . Kui seda uskuda , mida räägitakse ja pressis kirjutatakse . Aga mida sa ikka usud . Sest see on igaühele selge , et rohkem kui midagi muud , on taoline turnee äri . VOODOO LOUNGE'i pumpab raha VOLKSWAGEN , küllap tahab ta oma image'it sellega kaasajastada . Kes sobiks selleks paremini kui nemad , kunagised mässumeelsed . Jah , Altamona-aegne uljas vabadus ja usk asjade iseeneslikku laabumisse on jäädavalt möödas . <arv> versus <arv>. Film tollest kontserdist kandis pealkirja " Gimme Shelter " , praegust võiks vabalt nimetada " Gimme Tax Shelter . " Altamonas tapeti " Sympathy for the Devil " ajal üks neeger põrguingli poolt . Või tappis neeger põrguingli ? Ükspuha , keegi tapeti , ja mul on meeles , et kui poistele selles filmis seda tapmiskohta näidati ja küsiti , kas nad ei arva , et osa süüd noorte õhutamises vägivallale lasub ka neil , siis läksid neil näod tõsiseks ja see oli kõnekam kui sõnad , mida nad oma õigustuseks ütlesid . Tegelikult on see sama , mis narkootikumidega . See on Brian Jonesi , Jimi Hendrixi , Jim Morrisoni , Janis Joplini ja paljude teiste kurb lugu . Olen ikka tahtnud Jaggerilt küsida ( unenägudes , mida ma ei näe ) , kas talle mõnikord meenub Brian Jones ja see , kuidas ta ilmus proovidele , purjus , lällav ja tatine , ning tal ei lastud mängida , anti mõista , et tee vehkat , sinust pole asja , ja Brian istus nurka maha ja tönnis . Ja siis oli surm , basseini põhi ja läbipaistev vesi pea kohal ja keegi ei saa kunagi teadma , oli see enesetapp või juhus . Milliseid Shelley' värsiridu lugesid sa Hyde Parkis ? Või kas mäletad veel Marianne Faithfulli , Austria parunessi ja Briti professori tütart , kes <arv>. aastal ühes Sidney hotellitoas ( kuid just Sidneyst te oma turneega tulete , märtsis ) neelas <arv> unerohutabletti , et unustada sind , seksi , Jonesi , hašisit , heroiini , orgiaid , mõlemast soost armukesi ? Ja veel palju palju muudki ? VOODOO LOUNGE tähendab tõlkes nõia tuba , kuid sõnaühendil on veel teisi , Stoneside elulaadiga assotsieeruvaid tähendusi . Verb to lounge about märgib lõtva ja muretut eluviisi , tööpõlgurlust kui sellist . Lennujaamas on lounge suurem ruum ootamiseks , hotellis puhkamiseks või napsu tegemiseks lounge bar . VOODOO LOUNGE'i põhiidee pärineb Jaggerilt endalt . Nimelt juhtunud Mick sirvima üht populaarteaduslikku raamatut mustadest aukudest , mis olnud täis diagramme . " Siit ka mõte , et lava disain sarnaneks diagrammile . Järk-järgult kujunes sellest välja oma keel , oma identsus ja mõttedistsipliin . " Nii ütleb production designer Mark Fisher , mees , tänu kellele tõusis taevasse tuldpurskav Kobra ning hakkas ennast muusika taktis kõigutama täispuhutav hiigel-Elvis . " Algul ei tahtnud nad Presley kuju all mängimisest kuuldagi , kuid siis veensin ma neid , et lõppude lõpuks on see ju ainult rock-show ja ei tohi olla nii tõsimeelne . " Staadioni keskel olev lava kujutab endast umbes <arv> meetrit kõrgust ning <arv> meetrit pikkust elegantset metallstruktuuri , mida ääristavad kaks voolujoonelist <arv> meetrist torni . Lava vasakust küljest kerkib õhku <arv> meetri kõrgune Kobra , mille <arv>,<arv> tonni kaaluvasse maopähe on paigutatud seitse Telescani , kaks Xescani , neli Mega-lite'i ja hiigelsuur propaanipaak . Kobra sädeleb ja muudab värvi , kord on ta sõbralik-rohekas , kord reetlik-lillakas , kord ründav-punane ning kõik see peab vastama laulude meeleolule , pulseerivaile rütmidele . Tuled on paigutatud kõikidesse struktuuri liitekohtadesse , neid on kokku üle <arv> ja nad moodustavad <arv> eri mustrit . VOODOO LOUNGE sirutub taevasse , seetõttu on vajalik , et teda tasakaalustaks altpoolt ballast , milleks on ette nähtud <arv> kahe tonnist betoonplokki ning <arv> tohutut veega täidetud paaki , mis kokku kaalub <arv>-<arv> tonni . Täispuhutavaid kujusid on <arv>. Inspiratsiooni ammutati erinevatest allikatest , kuid põhiline oli fotoalbum Põhja Ameerika indiaanlaste kodudest . " Nad kasutasid oma pühamutes kõige banaalsemaid esemeid maagilises tähenduses , neis võib näha otsingut usu järele , püüdlust jumala poole vaenulikus keskkonnas . Meie idee muuta hingetu keskkond hetkeks vaimseks pärineb sealt , sealt ka see ikoonide kollektsioon , mis on meelega banaaalsed , kuid ka sürrealistlikud ja sobimatud , " selgitab Mark Fisher . Elvis Presley , <arv> käeline jumalanna hüüdnimega The Fat Chick , nõiatseremooniate korraldaja ja kultusejuht Baron Samedi , kerjusmunk , kits ja muud elukad ärkavad ellu , st puhutakse propellerite abil paari minutiga täis . " Sympathy for the Devil " algustaktide ajaks ripuvad nad juba alla ekraanilt ( <arv>m <arv>,<arv> m ) , kus ilutseb Jaggeri suures plaanis nägu , või seisavad laval püsti . Kuid sellega asi veel ei piirdu , " Street Fighting Man " paneb nad liikuma , Elvise muusika taktis kõikuma , kitse keelt näitama ja punast silma vilgutama . Laulu lõppedes tõmmatakse lahti hiigellukud , kujud vajuvad kokku ning juba järgmisel hetkel peavad nad olema veatult kokku pakitud , sest kohe algab etendust lõpetav tulemöll ning need kaks asja , tuli ja soe õhk ei tohi omavahel kokku puutuda . Kui arvestada , et priske nailon-Elvis kaalub õhust tühjaks lastuna ikka veel saja kilo ümber , siis võib igaüks ette kujutada , et tehtav töö pole kergete killast . Selleks on hõivatud <arv> meest , keda juhib puussepp Dug Wuest . Kogu kaadervärk , valgustus , täispuhutavad kujud jms mahub <arv> veoautosse ning transporditakse kohale kolme lennukiga . Elektrikuid , puusseppi , rätsepaid , pürotehnikuid , filmi- ja muidmehi on meeskonnas <arv> ümber , nemad on väikesed stonesid , kuid ilma nendeta ei saaks ka informatsiooniajastule pühendatud supershow sündida . Eraldi tuleks ära märkida Stoneside firmamärk KEEL , mis nüüdseks ogaliseks muutunud , ning selle looja kunstnik -disainer Ruby Mazur . Ma vaatan inimesi enda ümber . Põhiliselt selle pärast ma ju tulnud olengi . See , et midagi natuuras ei näe , oli juba varem selge . Ette trügida ei söanda , eriti pärast väsitavat bussisõitu . Otsin omasuguseid , viiekümnejõledusi . Tõtt öelda arvasin , et neid saab olema rohkem . Küllap nad kuskil ka on , praegu on neid raske ära tunda , sest tsuti nooremad paistavad momendil välja küll kõik kohalolijad . Minu ees tribüünil seisab Freddie Mercury , lihaselisest seljast triibulise särgi all paista vaid tükk tursket kaela , vasakul pool kõrval mugivad kaasavõetud võileibu Simon ja Garfunkel , lühem on pikema kaenlaauku pugenud . Ma tunnen nad ära , tegelikult on nad kuuemagamistoalised äri- ja mersumehed ; oma ärireisudel ei lepi nad vähema kui viietärnilise luksushotelliga , nüüd pole neil paraku pissimisekski õiget kohta , kuid nad ei paista sellest häiritud olevat . Freddie lahkub , võtan tema asemel koha sisse . Kuid natukese aja pärast tunnen , kuidas keegi paneb oma märja käe mulle õlale . Freddie on tagasi , naeratab vuntsi . Teen ennast hästi väikseks , eestlaseks ; tema , tuleb nii välja , on sakslane . Simon ja Garfunkel on ilmselt kohalikud , tummad . Kusagil meie kohal võtab rahva rõõmuhõisete saatel koha sisse Vaclav Havel , tšehh , Stoneside fänn , president , päris . VOLKSWAGEN PROUDLY PRESENTS THE ROLLING STONES . Mul on raske seda välja öelda - ROLLING STONES . Alati , kui ma seda tegema pean , teen väikese pausi , mõtlen olematuks kurku kerkiva klombi ja alles siis ütlen . Miks see nii on ? On asju , mida armastan märksa rohkem - raamatuid , teatud autoreid , kergejõustikku , jalgpalli - , kuid neid öeldes , neist juttu tehes ei juhtu seda kunagi . Et nagu tahaks nutta , aga ei julge . Miks poeb muusika rohkem hinge kui mõni muu ilus asi ? Ja miks just Stonesid ? Oleksin ma natukegi targem , siis räägiksin selgituseks mõne mõistuloo . Näiteks sellise . Selle : Kui konn visata keevasse vette , siis hüppab ta sealt välja . Kui ta aga panna külmaveepurki ning soojendada vett aeglaselt keemistemperatuurini , siis ei tee konn katsetki oma elu päästa . See käib meie põlvkonna kohta üsna täpselt ( ütleksin ma ) . Me kõik oleme tuimaks tehtud konnad . Põlvkonnad pole ju midagi muud kui põlvekõrgused konnad , tavalises purgis meid surnuks ei kuumuta , midagi suuremat oleks vaja , paaki või vanni . Kui me aga korra seal sees mulksume , ei märka meist keegi kunagiste väärtuste allakäiku . Me isegi õigustame seda . Turumajandusega , vabadusega . Vabadus , mõistagi , vaid varjatud vabandus . Me ei pane tähelegi , kuidas meie kunagised lemmiklaulud lükitakse reklaamiklippide alla . Keegi vist ei imestaks , kui ekraanile ilmuks näiteks McDonaldsi restoranis Satisfactioni saatel hamburgerit õgiv kodanlane . Mis kunagi protest , on nüüd protees . Aitamaks müüa autot , hamburgerit , aga põhiliselt ikka autot , Mercedez Benzi , Toyotat , nüüd siis ka Volkswagenit . Ja mis neil , Stonesidel sellest , neil ükskõik , kelle nimel krooksuda . Kontsert lõpeb . Praha kohale paiskub enneolematu tulemöll . Mõne Aafrika suguharu nõidkuningal oleks sellest vist tõesti hea meel . Või laseks ta hoopis ehmunult jalga ? Saaks südamerabanduse ? Väsinult vaikides sammume mäest alla , jalgealune libe plastmasspurkidest , banaanikoortest ja muust prahist . Ma muidugi ikka armastan neid . ( Ime küll , ka muusika meeldis : lakkamatult kõigutasin end edasi-tagasi ja kahele poole kõrvale . ) Sellepärast on mul õigus ka natuke pahane olla . Või kurb . Jah , kurb on täpsem . Let's do some living after we die . Pärast surma siis elagem . <arv>. WILD HORSES . Miks kuradi pärast oli siis vaja nii ilusti öelda , ah ? <arv>. Jean-Jacques Rousseau . Üksildase uitaja mõtisklused . Arutlus teadustest ja kunstidest . Tõlkinud Sirje Keevallik ja Kristiina Ross . Europeia . Perioodika . <arv> lk. Ajalugu on arusaamatu . Lugedes kirjutisi , mis väidetavasti pannud liikuma terved inimhordid ( barrikaadidele , parteidesse , giljotiinitera alla ) , hakkab piinlik inimkonna ja iseenda pärast . Rohkem lugedes saab asi küll pikkamööda selgemaks . Klaarimaks . Imestus on inimesele omane ; kuniks seda , seniks elu . Imestama peaks mitte selle üle , et kauge kauge on , vaid , et elava , meile nähtava ja kombitava aja lugu nii kiiresti muutub ja värvi vahetab . Kui vahepeale peaks tekkima auk - sõda , surm - , siis on säilinud informatsioonikuhjast märksa raskem olnud aegu uuesti tõepäraselt kokku panna . Teisest küljest jälle on kõik kuidagi liiga üheülbane , et sellesse uskuda - vaid sõjad , vaid surmad . Kaheksateistkümnes sajand on kergemini taas-elatav kui kahekümnes . Milline oli Jean-Jacques Rousseau tegelikult ? See küsimus on tema loomingust lahutamatu . Ning kuigi kõik see , mis vaese ( just see sõna oli tema lemmik , just seda kasutas ta enda kohta ) , vaese ( tulgem siis kadunukese soovidele vastu , korrakem seda kooris : ) , vaese , vaese Jean-Jacques'i kohta eales öeldud ja kirjutatud on , katab teda kindlamalt kui muld või Pariisi Panthéoni kivivõlvid , kus ta viimne puhkepaik , kehtivad tema kohta kõige paremini need määratlused , mis ta oma " Pihtimustes " ise enda kohta kehtima on pannud . Akadeemilised kirjandusteadlased on need välja noppinud , neist nimekirja teinud . Kuulakem : " Masohhist , ekshibitsionist , neurasteenik , hüpohondrik , onanist , latentne homoseksuaal , võimetu normaalseiks või isalikeks tunneteks , algastmel paranoik , oma haigusest asotsiaalseks muutunud introvert , süütunde all kannatav , haiglaselt arglik , kleptomaan , infantiil , kergesti ärrituv , ihnur . " ( I.W.Allen ) Seda kuuldes tekib muidugi kohe kiusatus osagi neist süüdistustest ümber lükata . Rousseau eluteksti uurides ( see aga kattub tema poolt kirjutatuga pea sajaprotsendiliselt nii tões kui vales , domineerivalt küll vales või tõeses vales , kui väga lõikavalt öelda tahta ) selgub , et see ongi võimalik , eriti kui neid kohti tähelepanelikumalt valgustada , mis seni hämaruses või tasakaalust väljas olnud . Tasakaalukas , kuldlõikeline lugemine ongi Rousseau puhul ülimalt oluline . Või muidu kaldutakse talle kui inimesele kaasa tundma või teda hukka mõistma ( kui inimest , isakohustest loobunud isa , patoloogilist luiskajat jne ) . Üldtuntud tõsiasi on , et Rousseaul oli elukaaslane , keda ta ei armastanud , kellega tal oli viis last , kes kõik " isa " käsul hooldekodusse viidi , kus nad arvatavasti ka surid . Nimetult , sest nime andmiseks polnud " targal " , nii inimkonna tulevikustaatust kui enda isasaatust ette teadval Jean-Jacquesil mahti . Ohates pidi Thérése isanda käsku kuulama ning kääksuva kompsu hoolekodu ukselävele jätma . See on see üks ja ainus , mida ka kõige kiindunum biograaf tavaliselt mõista ega andestada ei suuda . Ka Rousseaul endal on see pidevalt südamel . " Mõtisklustes " teeb ta sellest paaril korral juttu ning püüab ennast nagu ikka välja vabandada á la : " Laste panemist leidlaste kodusse võib mulle ette heita ja ma saan aru , et siit pole raske kujundada minust arvamust kui halvast isast ja lastevihkajast . Ometi on kindel , et otsustasin selle sammu teha ennekõike kartusest , et igasuguse teise tee valikul oleks neid vältimatult tabanud tuhat korda hullem saatus . Ma polnud võimeline neid ise kasvatama , ja oleksin ma olnud nende tuleviku suhtes ükskõiksem , oleks minu olukorras tulnud nad jätta kasvatada emale , kes oleks nad ära hellitanud , ja tema suguseltsile , kes oleks neist teinud koletised . " ( lk.<arv> ) Milline totaalne tühjus küsitava väärtusega verbaalse elegantsi taga ! Edasi tuuakse näiteid selle kohta , kuis kirjamees laste päid silitab ja kerjuspoisikestele raha annab . Seda esimest , peasilitamist mäletame meie veel hästi , vast kõik selle maailma tühisused , Leninid-Stalinid-Hitlerid on seda liigutust edukalt imiteerinud . Jube küll , kuid traditsioon jätkub , ükski riigijuht , ei parem ega halvem , rumalam ega targem , pole sellele suutunud vastu panna . Näited ? Need on seal , kus ikka - varrukas , võta ! Kuid võtta võib näpustki , üks Rousseau kaasaegne on silitamise asemel hoopis midagi muud näinud . Kuulakem sedagi : " Lapsed mängisid palli , mis põrkas vastu filosoofi jalga . Filosoof sattus raevu ning hakkas last kepiga taga ajama . " Nii kirjutab oma <arv>. mai <arv>. aasta sissekandes maalikunstnik Delacroix . Ta ise polevat seda küll näinud , keegi tuttav rääkis . Lõppude lõpuks ei tõesta ka see mitte kui midagi . Olgu silitamine või sugemine , laste hülgamist ei saa õigustada ka kõige paandunum russofiil . Tahtmata kedagi solvata tahaksin siinkohal siiski sosinal öelda , et Lauri Leesil pole õigus , kui ta oma eessõnas " Üksildase uitaja mõtisklustele " Rousseau elukaaslast ja tema peret jälgiks nimetab : " Veelgi jälgimad tüübid olid neiu vend ja ema . " ( lk.<arv> ) Kuidas ikka nõnda öelda võib ? Rousseaul endal leidub Thérése Levasseuri kohta hoopis teistsuguseid sõnu . ( " Ingli südamega " , " õrn ja süütu " , " suurepärane nõuandja " , " lihtne tüdruk , kes ei oska koketeerida . " ) Elasid ju need inimesed terve oma elu koos , üksteise kõrval , küllap neid miski ikka sidus , küll nad mingil ( meile ja võib olla ka iseendale ) arusaamatul moel teineteist täiendasid ja abistada suutsid . Kes ta siis ikkagi oli ? Kindlasti mitte üks - Jean-Jacques Rousseau - ega ka kaks - Jean Jacques contra Rousseau - , vaid rohkem : üks , kaks , kolm , neli . Terve tore miljon ! Inimene koosneb mitte iseendast , vaid eelkõige teistest inimestest . Taibanuks ta seda , suutnuks ta sellega arvestada ! Rousseau on olnud kaudseks või otseseks eeskujuks paljudele suurkujudele . Kuulakem neidki : Pühak Rousseau . George Sand . Inimene , kelle hinge tundlikkus on arenenud täiuslikuseni . Immanuel Kant . Ülev geenius . Shelley . Nagu Kristus , kelle jaoks vaid taevainglid on väärilised seltsilised . Schiller . Tolstoile olid Pühakiri ja Rousseau kaks suurt ning tervislikku mõjutajat . Claude Lévi-Strauss oma raamatus " Tristes Tropiques " kutsus Rousseaud " meie kõikide juhiks ja vennaks...kellele võiks olla pühendatud iga selle raamatu lehekülg , kui see vaid tema suure mälestuse vääriline oleks . " See oli Tõde , mille Jean-Jacques järeltulevatele põlvedele pärandas . Sellel Tõel oli mitu nime ning üks neist oli kindlasti Vale . Me kõik armastame ja austame teda . Ning kardame . Isaac Bashevis Singer . Saatan Gorais . Patukahetseja . Jidiši keelest tõlkinud Kalle Kasemaa . Eesti Raamat . <arv> lk. Kunagi sai arvatud , et viimane suur , modernismist mõjustamata jutustaja Ameerikas on Saul Bellow . Tundus päris kindel kohe , et teist sellist enam ei sünni . Oli üsna loomulik , et lõppkokkuvõttes võidab must huumor , Pynchon , Gaddis , Barth , Barthelme ja teised vormilõhkujad , kelle suhtumine tundus paremini vastavat moodsa aja nõuetele . Mäletan , et mul oli hea meel leida Bellow' " Sammleri planeedist " õõnsavõitu pateetikat , muretsemist maailma üle , mille parandamisse kellelgi nagunii usku polnud . Uskuda ei tohtinud , üldistesse asjadesse aga eriti , see oli - tundus olevat - aja nõue . Bellow sai kohe üle parda heidetud , teised , vähem kuulsad jäid kas järge ootama või puhkasid juba unustuse ookeani sügavas põhjas . Selleks ajaks - pueriilsed seitsmekümnendad , ülikool jms - polnud Isaac Bashevis Singer veel Nobeli preemiat saada jõudnud ning tema teosed polnud Eestis veel kuigivõrd levinud . Ma ei tea , kas oleks see midagi muutnud , kui raamatud vastupidises järjekorras meie kätte oleks sattunud - kõigepealt Singer , siis Bellow ning kõige lõpuks lõõtsutades terve see modernseltskond ( kellest ma siiamaani lugu pean ) . Mõnikord just selline tunne ongi , et raamatute lugemise järjekorrast sõltub rohkem kui arvata võime . Ja mõni võiks ju hoopiski lugemata jääda . Kuid meie ja maailm ei erinenud . Ehkki , nagu teada , elasime isolatsioonis ja lugemise , eriti liigse eest võidi karistada . Kuid maailmale pakuti raamatuid just samas järjekorras - enne Bellow , siis Singer , ja maailm , võta või jäta , mõtles umbes samu mõtteid kui meiegi . Singeri hääl , mõtlen , poleks küll meid takistanud giljotineerimast tuhandeid liigseid päid , kuid raiumistuhinat ta mõnevõrra vast ehk leevendanud oleks . Mida hakata peale mehega , kes tõemeeli väidab , et vaimud on olemas ? Mitte et väidab , sest väitjaid leidus Tartus ja Tallinnas teisigi , mõni uskus ka , vaid teab , peab nende olemasolu sama loomulikuks kui Gogol , Gogol aga oli juba ammu surnud , Singer aga elus , elus ja Ameerikas , sealsamas , kus Bellow ja Bellow see ju oligi , kes Singerit sündida aitas , tõlkides tema " Gimpel tobukese " <arv>. aastal inglise keelde . Sealt edasi aga on asi lihtne , peaasi , kui Rootsis häid tutvusi oleks . Küllap siis Bellow'l oli . <arv> on see aasta , kui Nobel tuli . Kui meie peale mõelda , siis võinuks varemgi tulla . Nüüd on meie ees kaks Singeri romaani , üks ajaarvamise algusest , teine lõpust , sest " Saatan Gorais " on Singeri esimene romaan , " Patukahetseja " aga üks viimastest . Kui aga lõpuni aus olla , siis on meie ees Kalle Kasemaa kolmekümne leheküljeline järelsõna , lisaks veel paar lehekülge selgitavaid märkusi , ilma milleta Singer mõeldav pole . Täiesti vabalt võib kõike eelnevat , kaht romaani , Singerit , võtta kui illustratsiooni Kasemaa järeltekstile , mis vähemasti sama põnev ning imekombel ka arusaadav . Küll ohtrate trükiduubukitega , kuid sellega hakkab juba harjuma , pole enam ammu korralikult korrekteeritud raamatut näinud , Maimu Bergi viimatises uusüllitises " Mina , moeajakirjanik " olevat ainult üks viga sees , nimelt sõnas " maffia " , kahjuks ei tea , kus , aga kirjastuse nimi on teada . HUMA . On selle kirjastuse nimi , selle nime all , mis kindlasti vaid HUMAANSEST või HUMANISMIST tulla saab , riskantne ju riskida ongi . Vahetaks õige nimed ära , paneks Eesti Raamatule Huma nimeks , ei tea , mis saaks ? Aga äkki selgub siis , et HUMA on hoopitükkis HUMAL ? Nali naljaks , ka Singer pole hoolimata deemonitest ja muudest väikekuraditest sugugi mitte laustõsine . Singerile , aga ka kogu juudi rahvale on omistatud passiivsust , allaandmist ajaloole ja ajale . Mõned kirjanikud on oma rahvast vastuhakule õhutanud , ka Iisrael , juudi riik on trotsist ilmale sündinud , kuid Singer pole sellesse uskunud , talle on kõik maailmaparanduslikud ettevõtmised ja institutsioonid mitte ainult naeruväärsed , vaid suisa ohtlikud , maailmalõpu saabumist kiirendavad tundunud . Käed rüpes istumine ning oma saatusega leppimine oleks justkui üldinimlik , kõigi , mitte ainult juutide kohta kehtiv . Paraku räägib sellisele tõlgendusele vastu " Patukahetseja " , kus peategelane Josef Šapiro tahab saada puhtaimaks puhtaist , kesta kõrvale heitnud talmudijuudiks ja natuke saabki ning sellest piisab , et kirjanikku ühemallilisest mõõtmisest säästa . Kui Singer <arv>. aastal Iisraelis külas käis , kohtus ta ka Menachem Beginiga . Vestluse käigus tuli mõistagi juttu ka sõjast , sõdadest , mida Iisrael oma vaenlaste vastu on sunnitud pidama . Singer näitas , kui naeruväärne on sõja-jutt jidišis . Ta oleks nagu öelnud : " Juut , kes mõtleb ja käitub nii nagu teie , mu kallid iisraeli sõbrad , pole muud kui nali , ebakohasus , talmudiuurija , kes paljastab mõõga ning klammerdub marssalikeppi nagu oleks see luuavars . " ( Dan Miron . Passiivus ja narratiiv . Bashevis Singeri lumm . lk.<arv> ) " Mõnikord on mul kahtlus , et kogu Universum pole muud kui halb tõlge Jumala originaalist ning seetõttu siinne elu nii pea peale pööratud ongi . Minu kabala ütleb mulle , et Kõikvõimas usaldas oma loomingu tõlkimisel Saatanat ning see avaldati enne ära , kui Jumal korrektuuri teha jõudis . Mina seda viga korrata ei kavatse . " Nii ütles Bashevis Singer pöördumises ameerika Pen-klubi poole . Tõlkimise suhtes oli Singer väga nõudlik . Ta võttis sellest alati isiklikult osa ning mõnikord jäid tõlkest välja terved peatükid . Näiteks on mälestusteraamatust " Minu isa õu " elimineeritud paljud kohad , mis isa-ema halvas valguses paista lasid . On arvatud ( ja meie arvame koos arvajatega ) , et ingliskeelses maailmas polnuks liig ehe juudi-elu lihtsalt arusaadav olnud ning et Singer tegi sellega kummarduse keelele , kus tema ema-isa uuesti elama pidid hakkama , kuid tõest kaugel pole ka vast see ( ka selline arvamus on meil ) , et Singerile võis tunduda , et ühest taassünnist/solvangust juba piisab , olgu siis uus vähekegi vähemterav . Tegelikult on see suur õnnistus , et Singer eesti keelt ei osanud ega Kasemaa kätt juhtima ei kippunud . Nüüd on meie ees , nagu juba öeldud , kaks romaani , mõlemad tõlgitud originaalist , jidišist , mitte inglisest . Bashevis Singeri tõlkimisel , muuseas , võetaksegi kahjuks sageli aluseks ingliskeelne tekst . Moonutustega , mis siis , et Jumala/Singeri enda käega tehtud . Tõlkimine on alati probleem : üks pooldab sõna-sõnalist , minimaalselt moonutatud tõlget , teine peab oluliseks teose vaimu edasi andmist . Kasemaa tõlgete kohta on Kristiina Ross öelnud , et need lõhnavad . Košeri , kibutzi , telfilliini , talliidi , toora , mezuza , menora ja veel palju muu järel . Minu ees on lahti kommentaar , muidu pole võimalik seda kaduvat või juba kadunud maailma mõista ega keelt tajuda . Sealt saab teada , mida need sõnad tähendavad . " Rabi Jehuda ütles : " Kui keegi tõlgib luulet sõna-sõnalt , siis on ta valetaja ; kui ta sellele lisab , siis rüvetaja ning keelepeksja . " Kui meil hiljuti Ilmar Vene Seneca-tõlke üle väike sõnasõda tõusis ( sõdadest vast ainus , mille kordumist loota tasub ) , siis tekkis mul kohe tahtmine see sentents kirja panna . Olgu see nüüd takkajärgi tehtud . Ning öeldud : toogi tarkus on pärit talmudist . ( Tsiteerin tsiteeritut : Anita Norich . Isaac Bashevis Singer Ameerikas : Tõlkeprobleem . lk.<arv> ) Jidišist tõlkimine on muidugi hoopis midagi muud kui ükspuha millisest keelest ümber panemine . Jidiš on keel , mida räägitakse , kuid tal pole kodumaad . Ta on üks paljudest hävimisohus kultuuridest . Selles väikeses keeles vihatakse ja armastatakse tugevamini , aga võib olla ka haiglasemalt kui mõnes suuremas . Ainuüksi tõlkimine kui tegutsemisakt võib siin tähendada reetmist , reetmist rohkendamise läbi , kui tegu mitte bukvalistliku , vaid vabama , originaali vaimu edasi anda püüdva tõlkega . Singer kui looja ning loodu looja ( tõlk ) polnud omas kodus , omas kultuuris ja keeles sugugi mitte au sees . Talle pandi pahaks uskmatust - mitte kõik , mis Jumal Siinai mäel Mosesele teada andis , ei pruugi olla tõsi , see teema läbib ka mõlemat romaani . Erootilist avameelsust , mille peale Singer vastab : " Suguorganid , millele jõmpsikad annavad igasugu inetuid nimesid , on tegelikult inimese hinge väljenduseks . Nad on loomu poolest vaimsed , loodud armastuseks ja ustavuseks . " ( lk.<arv> ) Ustavusega on kuis on - ükski Singeri tegelastest ei paista sellest eriti kinni pidavat . Või ei suuda , mis teeb sama välja . Ning " Patukahetseja " üks ilusamaid ja elavamaid kohti on see , kui naine , kellega Šapiro lennukis on kiimelnud , ütleb Josefi pärimise peale , kas ta ka Hitleriga magaks : " Oh , olete te täna alles sarkastiline ! Ei , Hitler ei ole absoluutselt minu tüüp . Enne prooviksin ma Mussoliniga . " ( lk.<arv> ) Singeriga on see imelik asi , et kuidas ma ka ei püüa , meie kultuuri ta ei sobi . Raske on teda siin ette kujutada . Kas teie püüate mõnikord kujutleda , kuidas mõni teie lemmikkirjanik eesti asju kirjeldaks ? Mina mõnikord üritan . See läheb mul korda Saul Bellow'ga - ta räägiks umbes sama , mis Jaan Kross , nende vahel poleks mingit põhjusmõttelist vastuolu . Või üks minu kunagisi lemmikuid Kurt Vonnegut , tema sobiks vast Vetemaaga nii vaimult kui vaimukuselt . Isegi Marcel Proustil oleks siin koht , kui mitte keegi teine , siis mina pakuks talle ulualust , osalistki mõistmist ning taassünni vekslit . Ka Vladimir Nabokovi mõned nipid ja suhtumised leiaksid siin kasvupinna dekonstruktsioonis ning pots ( sic ! ) modernismis . Kuid Singer ei sobi . Miks ? Kommunismi vihkas ta ju nagu meiegi , Hitleri/Stalini õudusi oli ta omal nahal kogenud . Mul on millegipärast tunne , et kõik sõlmub keeles . Milleks on eesti keel sobiv , kui paks on see kiht , millest vale ja võlts enam läbi ei paista ? Või sobib ta kõige jaoks korraga , on universaalne nii ellujäämiseks kui auga suremiseks ? Mäletan , et mul oli ühe oma hea tuttavaga tuline vaidlus selle üle , mida Singeri nimi õieti tähendab . Mulle kui inglise filoloogile oli asi selge - laulja , mis muu . Kuid tuttav punnis vastu , otsis välja Silveti , tegi essi alt lahti ning ütles : " Noh , näed nüüd , võib ka kõrvetama olla ! Siin on öeldud , singe , pane r otsa , singer ja on kõrvetaja ! " Ei hakanud talle tol korral vastu vaidlema , ei tee seda tänagi . Sest viimseinstantsiline tõde kuulub harva harituile , rohkem ikka lihtsameelsetele ullikestele , kes ei tee vahet kirjutamise ja rääkimise , keele ja kõne vahel . Klassika ja narratiivsus . Kogumik Oxymora <arv>. Epp Annus . Eesti romaani narratiivseid mudeleid A.H. Tammsaare " Tõe ja õiguse " ning B. Kangro Tartu-romaanide näiteil . Rein Undusk . Arheoloogiline ja eshatoloogiline motiiv A.H. Tammsaare tekstis.Underi ja Tuglase kirjanduskeskus . Toimetanud Jaan Undusk . <arv> lk. Kirjutasin kunagi ühe loo , võib-olla novelli , mille pealkirjaks oli " Kits . " Üks väike poiss oli Tammsaaret lugenud , vist mitte erilise innuga , võimalik , et see kuulus koolis üles antud kohustusliku lektüüri hulka . Üks koht " Tões ja õiguses " jäi talle meelde . See oli see koht , kus Vargamäe Juss ennast üles poos . Kui klassile talvel teatri ühiskülastus organiseeriti , oli poiss põnevil . Ainuke asi , mis teda teatrisse minema sundis , oli Jussi enesetapp . Kuidas nad seda teevad ? Kas oksa otsas kõlkuja on päris näitleja või topis ? Poisile ei tulnud pähegi , et seda ei näidatagi , talle ju tundus , et terve romaan oli kirjutatud tolle stseeni , selle paari lehekülje pärast . Päris pettuda tal siiski ei tulnud . Kui ta etendust vaatas , oli tühjal , tema jaoks tühjal laval ka Juss . Ta rääkis siis , kui teised vait olid , kui Andres rehale pulki pani või ka siis , kui mingi muu jutt käis . Kuigi teda ei olnud , oli ta juures , kõik , mida tehti , tehti tema pärast , kõik , mida räägiti , räägiti selleks , et Jussil oleks huvitav seal olla , kuhu ta pärast poomist ja mahamatmist läinud oli . Ka Rein Unduskit huvitab sama asi - tühi lava , mis ometi täis kiilutud märke ; inimesed , kes räägivad justkui oma sõnu , kuid mille tagant kumab see , mis öeldi kunagi varem , enne - eile , inimpõlv tagasi või siis , kui inimesi veel polnudki , olid Aadam , Eeva ja Uss . Uss on muidugi Juss . Jussi nimi on imelik , kõlatsi on temas veel JU , JUST , PUSS ja JUTT ( lk.<arv> ) ning kõik need sõnad hakkavad tekstis mängima , mängivad neid osi , mille on kirja pannud kirjanik , kuid lavastanud uurija , kes ütleb meile : narratiiv on teovõimeline sõna , sõna , millel on liikumapanev jõud . Kas ja kuivõrd autoritruu uurija peab olema ? Kas kirjutatud tekst peidab endas teatud kindla arvu tõlgendusi või on neid lõputu hulk ? Lühidalt : kas JUSSI , USSI ja PUSSI kõrval tuleks kõne alla ka näiteks SUSS ? Undusk võtab oma uurimuse lähtealuseks stseeni , kus Juss maamulda maetakse ja Andres laseb asjal nii välja paista , nagu ei maetaks Jussi surnuaia taha , kus patuste enesetapjate koht , vaid surnuaia sisse . Selle seitsme ja poole realise episoodi lahtimuukimisega , teiste , lähedal ja kaugemal olevate tekstiosade sidumisega kuni Piiblini välja Undusk tegelebki . Unduski uurimus pole pelgalt kuiv tekst , vaid omaette poeesia . Kuulakem paari lauset sellest : " Kui jääda viimase võimaluse juurde , siis leitaksegi end olevat sõna ees , mida küll räägitakse , kuid millest ise jäädakse välja . Kindel on see - absoluutselt kindel - , et lugu sündis sõna pärast . " ( lk. <arv> ) ( Liigutav ! olen oma märkmetes selle kohta üles tähendanud . ) " Järelikult on ilma jutumärkideta mina too , kes jääb igavesti peidetuks jälgede jätmisse . " ( lk.<arv> ) ( Õige , just nii ! ) " Laul on see , mis vabastab Mari valest . " ( lk.<arv> ) ( Ilus ! ) " Villu ja Jussi ebaõnnestumiste taga tuleb näha käsu mittemõistmist . Keel esildub käsuna , keelavana ja allaheitvana , kuid oma ütlematuses suunab ta kuulajat sõna poole , mis , kuulajast ütleja saades , lähtuks ütlejast ja haaraks ütleja endasse . Selleks , nagu me juba teame , tuleb sooritada pööre , ja nagu me veel ei tea , tuleb haarata käsi . " ( lk. <arv>-<arv> ) ( Beethoven ! ) Samas on Unduski jutustis ( nimetagem seda nõnda , näitamaks , et päris loost , ehtsast novellist lahutab teda vaid täht u ) pedantne ja loogiline , ülitäpselt läbikomponeeritud ning liigendatud . Kuid , ime küll , lugeda raske pole , kohati on põnev nagu mõnes prantsuse detektiivis , kus mõrvarist ( koos ohvritega ! ) maha jäetud märgid lõpuks lahti loetuna moodustavad uue , mõrvaloost märksa huvitavama loo . Esimene vale on kõige alguses . Undusk räägib meile nagu oleks keegi Andrese matusekõne aegu surnuaiast mööda läinud , kõnet pealt kuulnud ning sellest järelduse teinud , et Jussi maetakse sisse , mitte välja . Tegelikult Tammsaare tekstis midagi sellist ei leidu : juhuslik möödamineja on üdini oletuslik , esitatud tingivas kõneviisis : ks . Oleks läinud , oleks kuulnud , oleks mõelnud , oleks Jussi oma mõtetes põrgust ära päästnud . Algul paistab uurija sellest teadlik olevat , ütleb : " Juss maetakse surnuaia taha . Selles pole kahtlust . Ometi võis " keegi surnuaiast möödaläinu " tänu Andrese taskust võetud palveraamatule arvata , et lauldakse aia sees , mitte taga . " ( lk.<arv> ) Kuid juba järgmise lehekülje alguses teeb uurija kannapöörde : " " Tões ja õiguses " ei kahtle Jussi enesetapus keegi , kuid Andrese etteloetud kirjasõna toob Jussi " kellegi möödaläinu " jaoks aia sisse . " ( lk.<arv> ) Toob , teeb - ennasttäis enesekindel olevik ! Ning kellestki , keda polnud , saab keegi , kes on ning kes uurimuse käigus enda olemisele aina liha juurde kasvatab , kuni ta jutustise käigus pisitasa ikka pärisemaks muutub , võiks isegi öelda , et persooniks , vaata et peategelaseks : härra Keegi . Loeme nüüd uuesti alusteksti , Tammsaaret ning näeme , et seda iseloomustab totaalne puudumine : keegi ei näe , keegi ei kuule , keegi'it pole , isegi lootust mitte , et keegi ikka olla ja mõelda võiks . Siit läheb nüüd kaks teed , midapidi läheb moodne kirjandusteadus . Ühed üritavad olla autoritruud , nende jaoks on olemas teatud arv interpretatsioone , mille abil on võimalik kirjandusteos lahti mõtestada . Kuid rõhutagem kohe , et võimalikkus eksisteerib nende jaoks vaid võimalusena , millele liginemine on protsess , lõpmatu lähenemine tõele . Teised jälle , nimetagem neid dekonstruktivistideks , kuigi puhast tõugu esineb nendegi seas äärmiselt harva , väidavad , et teos peabki jääma läbipaistmatuks , tema süda kiirgab valgust nagu päike , kuid on pime ( nagu Päike ) . Sestap on olemas lõpmata arv lähenemisi , teksti lugemisi , mille seotus ematekstiga pole enam nii range . See tähendab , et nabanöör on juba algselt läbi lõigatud , kirjutaja on vaba , tegelikult on ta kirjanik , kes teeb võõrast loost oma . Lühidalt : läbipaistmatus on meele järgi nii Derridale , Paul de Manile kui Unduskile . " Interpretatsiooni pearaskus on kõnelda välisena seesmisest : kuidas võib interpretatsioon , mis on teine , väljaspool asuv tekst , ometi põhjendada , et ta kõneleb esimesest , s.o. kunstilisest tekstist . ... Siit on järeldatav , et kunstilise teksti interpretatsioon loob alati esimest ja teist , sisemist ja välimist teksti eristava pinna , mis peab jääma läbitungimatuks . Interpretatsioon saab raamistatud tekstist kõnelda vaid sellest ise täielikult väljas olles . " ( lk. <arv> ) Siin , selle koha peal , abiks Andrese lauluraamat ja Unduski uurimus lipsab Juss hauast välja . Põhimõtteliselt võiks ta seda teha ka " lõpmatult läheneva " interpreteeringu abiga , kuid unustagem see , meie uurija on meie ees , karvustagem teda veidi tema enda küüntega . See oleks lihtne . Kõik sõltub vahemaast . Kui Jussi haud oleks Unduski sirutatud käest kaugel , siis tuleks seda öelda . Ühest küljest see nii ongi , sest A.H.T. , kes maalis Vargamäe maailma ja surnuaia , pole selleks luba andnud . Ning kui uurija ise ütleb , meile mõista annab , et tema kaugus ongi lähedus , siis pole selle peale muud kosta , kui et lase käia , eks me pärast näe , kuhu sa välja jõuad . ( Ka kogumiku pealkiri , Oxymora , mis tähendab kaugete asjade sidumist , tähendab sama ; kohati tundub , et ollakse teadvad ka otsetõlkest : teravmeelne rumalus . ) Kui Keegi oleks tõesti olemas ( nõustugem Unduskiga , et on ) , siis minu arvates sõltub kogu tähendusgamma sellest , kes see Keegi on . Kes on Hamleti isa vaim ? Kas isa , poeg või püha vaim ? Võib olla Shakespeare ? Sel juhul on ka surnuaialt möödamineja nimi teada : Anton Hansen Tammsaare . Undusk sellist järeldust ei tee , teda see ei huvita . Unduski huviobjetiks on keel . Ta pole kaugel järeldusest , mida sellisel puhul ikka tehakse : keel kirjutab end ise , kirjanik ning tema loodud tegelased on ainult töövahendid , mille abil keel ennast realiseerib . Inimesed , kõik viimse kui üheni , on vaid Jussi sugulased , Jumala ussikesed , kelle kohta võib öelda : " Aga mis sest , temal /Jumalal/ üks ussike ees või taga . " ( lk.<arv> ) Keel on leek , mis kõrvetab ; keel on Jumal , mis asub mujal , kuid tuleb mõnikord - mälestusena , unenäona - meie juurde tagasi . Ääremärkuse korras tuleks siinkohal öelda , et see teooria õigustab ühtviisi nii grafomaane kui geeniusi . Kuid tulgem tagasi vahemaa juurde . Kriitilisi tekste ( mitte ainult kirjandusse puutuvaid ) lugedes on mul mõnikord tunne , et võrdlusi pakutakse välja liiga kergekäeliselt , ise teades , et nagunii mingit seost pole ning seda teadmist lustides . Kritiseerija ja käsitlusobjekti vahel on vahemaa , mis ei kuulugi ületamisele . Sekundaarne muutub primaarseks , väline saab sisemiseks . Seletus domineerib selle üle , mida seletatakse . Unduski uurimuses seda tunda polnud . See , mis väljas tekstist - hauast - muutub elavaks . Kehaks , elavaks organismiks , mis võib surra . Keha-sõna kordub uurimuses õige mitmel korral . Mõneski mõttes - vähemalt minu jaoks - on see võtmesõna . Keha on haavatav , keha saab haiget , kehal on sooned , keha põeb , keha saab terveks . Süsteemiga seda ei juhtu , sümboliga samuti mitte . Kui väga ilusti öelda tahta , siis on sümbolil juba sündides toss väljas , ta sureb igal juhul , kuid tema surm on eriti kiire , kui sümboli lahti keeramiseks kas kirjutaja enda või kriitiku poolt ulatatakse võti . Sellega on kirjandus sooritanud enesetapu . Ta on nagu Jusski , ainult selle vahega , et temast pole kahju , teatripileti raha jääb alles . Keha võib , mõnikord ka saab armastada , see annab talle süsteemi ees suure eelise . ( " ... liha trotsib dihhotoomiat füüsilise ja psüühilise , kosmilise eksterioorsuse ja refleksiivse interioorsuse vahel . Selliselt liha filosoofialt osutubki mõeldavaks " mina võin . " " lk.<arv> ) Tuleks vast küsida : kui tekst on ( elav ) keha , kas võib ta siis haiget saada ? Või on tõlgitsus vaid süütu neitsi kombel silmi maha langetav vale ? Tundub , et ilma valuta olla ei saa , üleminekud ühest süsteemist teise on paratamatult rohkem või vähem vägivaldsed . Kuid mitte see ei val ( l ) uta kirjanikku , kirjaniku valu on kõige suurem siis , kui teda sunnitakse vanduma mingit üht tõtt . Kirjanik , kui ta kirjanik olla tahab , omab ühendust mitte iseendaga , mis natuke liiga lihtne ning enamasti tüütu , vaid teistega , sealjuures ka sellega , mis pole elus , kuid elav : puude ja põõsaste , tee ja tolmuga . Ka Juss oli selline : tappis enda , kuid tuli tagasi , sundis jääma neidki , kes varem Vargamäelt lahkuda olid tahtnud . Ka kirjandus on selline . Kirjandusuurimused võiksid seda arvesse võtta , olla sõbralikud , valdavalt heasoovlikud . Ning öelda mitte " Nii on ja asi tahe ! " , vaid " Nii ju ongi , kas pole ? " See - rääkimise toon - on nii õrna , hella ja elava asja puhul kui kirjandus ülioluline . Paul Valéry . Härra Teste . Tõlkinud Hasso Krull . Vagabund . <arv> lk. Alati jääb küsimuseks , mis teeb kirjaniku selliseks nagu ta on , kas on see mõni koolkond , mille käest õppust võttes mõned persoonid sarnaseks muutuvad või on see lihtsalt üks kindel iseloomutüüp ning suhtumine ellu , mis kehtiv kõikidel aegadel , ühestki ajast hoolimata ? Nii näiteks kuuluvad ühte perre Joyce , Kafka , Proust , Gertrude Stein , Eliot , Yeats , Sterne ning ka Paul Valéry , ehkki sugulussuhted on lõdvad ning nii mõnigi nimetatuist tõenäoliselt protesteeriks võimaluse korral sellise ühte patta paneku vastu . Teises perekonnas on realistlikuma suunitlusega kirjanikud , näiteks Anatole France , Jane Austen , Gontšarov , hädakorral isegi Wilde ning miks ka mitte Vilde . See " pere " tundub olevat suurem ja seltskondlikum , siin ei muretseta liigselt tühja-tähja pärast , ollakse lõbusamad ja leplikumad ning mõeldakse mõtteid , mis võivad küll olla paradokslikud , kuid on arusaadavad ka neile , kes otseselt " ringi " ei kuulu . Paul Valéry härra Teste kuulub tegelaskujude hulka , keda ei saa iseloomustada väliste karakteristikute abil , teda ei saa endale isegi ette kujutada , mitte iial ei saa me teada ( või saame , aga unustame kohe ) , oli ta pikk või lühike , paks või kõhn , blond või brünett , vuntsidega või ilma . Ning kuigi öeldakse , et " Sellele vaatamata olid tal sõjamehelikud õlad ja üllatavalt korralik samm " , on tema juures midagi tähtsamat kui väline , mida lugeja kohe ka taipab ( ning tõenäoliselt ka raamatu pooleli jätab , juhul , kui ta ise kirjanik pole või kirjandust rohkem kui tavaliselt ei armasta ja ei mõista ) - see " midagi " on keel , iseväärtusega sõnad . Ilma keeleta poleks ei " Härra Teste'i " ega härra Teste'i . Lausa loomulik , ehkki kuigivõrd ka hämmastav on see , et eelpool loetletud " teise pere lapsed " , Anatole , Jane , Ivan , Oscar ja Eduard ning nende toodang võiksid vabalt eksisteerida ka keeleta , kuigi just nemad on need , kes sõnu ja lehekülgi rohkem kirja on pannud . Sääraste raamatutega nagu " Härra Teste " on selline lugu , et nad muutuvad elavaks ja vangistavad oma autori , mida ei saa juhtuda nonde teiste , kergekaalulistega ( palju lõtvu sõnu üheskoos annab kokku alati kerguse , mitte raskuse ) . Mõelgem Kafka peale , kelle elu näitemängu üks jubedamaid külgi oli elu endast eemal hoidmine kirjasõna ja kirjade abil ( vist tundub see paljudele uskumatuna , et Kafkal oli ka laps , kuid nii see oli ) . Või Gertrude Stein , kelle eluaegne üksikvangistus ( mida ta tõenäoliselt nautis ning ka teisi , sageli just teisepere lapsi endale külla kutsus - Hemingway , Fitzgerald ... ) keeles , mille ta ise endale lõi , on selge igaühele , kes pilgu tema teostesse heidab . Tavaliselt loovad seda masti kirjanikud vähemalt ühe teose , millel tavalugeja seisukohalt vähe mõtet - Joyce'i " Finnegans Wake'i " , Nabokovi " Ada " , Prousti ülitihedad muusikalised partituurid " Kaotatud ajas " jne. Valéry kõige tuntum tegelane polegi vast mitte Teste , vaid üks lause ( sellel , kes ta kuuldavale tõi , pole tegelikult mingit tähtsust , sest pole suud , kust sõnad kuuldavale tuleksid , on ainult teadvus , iseennast põimiv , muserdav ning musterdav vaip ) : " Markiis väljus kell viis " , mis oleks nagu matemaatikaülesanne , kuid mille taga on hirm , tõeline eluhirm , siiras eskapism : mis saab markiist , kui ta jõuab - ja kas ikka jõuab ? ! - järgmise tänavanurgani , üks minut üle viie . Reeglistatud mõistus , mõistus , mis peidab , otsib ja leiab vaid iseennast , on üks jubedamaid asju , ehkki eesmärgiks on realiteet - nii nagu on , nii nagu on päris . Kuid monstrum Teste ( koos oma pea-nimega ) ju ongi . Natuke liiga pateetiline ja õilis , et teda lõpuni tõsiselt võtta . Mis on , kui kõik on üldine , abstraktsiooniklompidesse kokku kuhjatud , epiteedivaene ? Epiteetide surnuaeda mainitakse ka raamatus endas . Nagu mõni David Caspar Friedrichi või Hubert Robert'i maal näeb see välja : " Heliseb varjatud katedraal . Siin-seal on ümmargusi kõrge randiga basseine , mis ulatuvad mulle vööni . ... See on epteetide aed , ütles ta ükskord , sõnaraamatu ja surnuaia aed ... " . ( lk.<arv> ) Nõnda aga tundubki , justkui oleks tegu mingit sorti surmaga , mille kirjanik on ära kogenud , kuid - surmast jõudu ammutades - kangelaslikult rääkima jäänud : hauataguseid jahedusi , universumi neutriinosid , musti auke ja muud . Prantsusmaa kirjanduselu on läbi aegade jaotunud võimukatesse intellektuaalsetesse paarsustesse ( ka siis , kui nad intellekti vastu on sõdinud , siis eriti ) : Montaigne-Pascal , Pascal-Voltaire , Voltaire-Chateaubriand/Rousseau . Valéry suur vastaseis oli Anatole France , jutu- ja anekdoodikirjanik , klassikalise selguse ülistaja . France'i ja Valéry vastuolu oli nii suur , et kui Valéry lõpuks Akadeemiasse pääses , ei rõivastunud Valéry mitte kantud frakki , nagu see pidulikul vastuvõtutseremoonial ette nähtud , vaid muretses endale uhiuue , dändiliku . Ning tema eelkäijale France'ile pühendatud kõne oli varjatult sarkastiline . Tegelikult oli see võitluse lõpp , sümbolism oli seljatanud nii ratsionalismi kui romantismi ( sellega segunedes ) , kuid Valéry ei pruukinud seda teada . Samuti kui sedagi , et pärast teda tulevad uued Asja Armastajad , kel on sarnased eelistused , eelarvamused ja ( ennatlikud ) teooriad : Robbe-Grillet , Sarraute , Sollers Prantsusmaal , John Barth Ameerikas jne. Üks inetu trikk on veel tegemata . Tehkem see ära . Toogem Teste ellu . Võtkem talt sõnad ja laused ning laskem tal elada . Siis näeme , et Teste oli tegelikult just see , kes ta miski hinna eest olla ei tahtnud : oma naist terroriseeriv supermaniakk , introvertne eneseimetleja , maniakaaldepressiivsete kalduvustega , mõtlemismaneersusi täis topitud tühi kott . Evelyn Waugh . Tagasi Bridesheadi . Kapten Charles Ryderi taevased ja maised mäletused . Tõlkinud Henno Rajandi . Varrak . <arv> lk. Ühe snobistliku teooria järgi ei sisalda üks tõeliselt hea romaan kunagi palju dialoogi , sest kõne , see on enamasti tühi loba , umbmäärane kobamine . Kui me kõnelejast midagi tõeset teada tahame , ei tohi me kunagi usaldada sõnu , mis meie kõrvu jõuavad , vaid mõtlema , mida nende sõnadega öelda tahetakse , selleks aga peaksime kuulma kuulmatut , jälgima kaasvestleja või kõrvakõneleja-kõndija näoilmet ja zeste . Kui me nüüd sellest kirjutada tahame , ei piisa enam rääkimisest , jutumärgistatud kõnest , vaid me peame tarvitama kirjeldusi , mõtisklusi , valima hoolega sõnu , mis neid kirjeldusi kirjeldavad ning mõtteid , mida me teiste või enda omadena välja paista laseme . Evelyn Waugh' kuulsaim raamat " Tagasi Bridesheadi " on kergesti loetav . Põhiosa informatsioonist sisaldub dialoogides . Tegelikult on romaanis otsesel ja kaudsel kõneviisil vähe vahet , enamus jutumärgistamata lauseid võiksid vabalt ka nende vahele võetud olla . Nii ta siis sinu ees kulgeb , see kuulus , see parim , mida eales Inglismaast , katolitsismist ja alkoholismist kirjutatatud . Hakkad juba imestama - kas tõesti järjekordne hõlplugemine , lehelipsimine ? Siis aga jõuab kätte koht , kus lord Marchmain surivoodil lebab ja viimset võidmist vastu võtta ei soovi ning see stseen on sedavõrd mõjuv ja inimlikult haarav , et hakkad mõtlema , et mis seal eespool ikka olla võis , äkki oli midagi säherdust , mida tulnuks tähele panna või tähtsaks pidada ? Kuid juba on hilja , sa sured koos raugastunud seiklejaga , koju Bridesheadi naasnud vanahärraga , korrates Waugh' enda kusagil eespool öeldud sõnu : " - inimene ei saa ju surra , isegi mitte natuke surra , sealjuures midagi kaotamata . " ( lk.<arv> ) Kohe seejärel tuleb pähe mõte : " Aga järsku polegi õige kõik see , mida Waugh'st kirjutatud , räägitud ja uuritud on ? Või kui on , siis on õige kuidagi teisiti ? Kas polnud too punase nina ja punaste põskedega viinanina , suurejooneline ärpleja ja dogmaatikust katoliiklane , kes tahtnuks Lawrence'i " Lady Chatterley armukese " kas ära keelata või maa pealt minema pühkida ( ehhki ta hea kirjanduse mõistmiseni kunagi ei jõudnud - ei tea , milleks ? - , haistis ta halba kirjandust siiski juba õhust ) ning kes pooldas ja propageeris surmanuhtluse kehtestamist , tegelikult hoopis väikesest , ninakast ja ilmselt tundlikust poisist suureks kasvanud mees , kelle tundlikkus seoses alkoholi tarbimisega ju ainult kasvada sai ? Öelgem siinkohal lugejahuvi tõstmiseks , et oma elu lõpul lahendas Evelyn Waugh tühjuse peletamiseks ristsõnu ning tarbis nädalas kolmkümmend sigarit , kolm pudelit dzinni ja seitse pudelit veini , sellele lisaks veel kilogrammide kaupa rahusteid ja unerohu tablette . Waugh leiti oma kodus väljakäigust surnuna , otsaees haav , püksid arvata võib et rebadel . Seda kõike just otsesõnu raamatust ei leia . Tuleb silmas pidada , et Waugh oli ikkagi kirjanik , hea kirjanik olgu või sellega , et ta esindas tervet sugupõlve , üht teatud kindlat suhtumist ellu . Sugupõlved , muuseas , ei pruugi mitte just ilmtingimata headest kirjanikest esindatud saada . Vähemasti kolmveerandi raamatu ulatuses on Waugh hogarthlik satiirik , kes oma tegelasi erinevas räpasuse astmes välja paista laseb , olemata sealjuures õel , pigem mõistev . Joomine , pummeldamine , aasimine , ärplemine , kõiges selles on Waugh maailmasõdade vahelise Oxfordi kasvandikuna omas sõiduvees . Raamatu üheks peategelaseks ongi homoseksuaalsete kalduvustega Sebastian Flyte , kirjaniku alter ego ( need omadused ei puudunud ka Waugh'l ) , kellega jutustaja , kunstnikuks pürgiv Charles Ryder ülikooli päevil sõbruneb ning keda ta elu lõpuni paremini mõistab kui Sebastiani rigoristlikult katoliiklik perekond . Usuleigele eestlasele on neid lehekülgi huvitav ja õpetlik lugeda . Elus võis Waugh usuküsimustes kuitahes range ja jäik olla , raamatus on asjad teised , raamat /kunstiteos on oma tegijast alati targem , olgu ta kui kehvake tahes . Minu arvates ei küüni isegi André Gide , kelle katoliiklikud piinad üldteada ja hiljutiste tõlgetega " Europeia " -sarjas meiegi lugeja ette asetatud , sellise üksikisiku ja üldidee igavese vastuolu nägemisteravuseni . Selle kinnituseks vaid paar lauset . ( Vestlus käib Sebastiani õe Cordelia ja peategelase vahel . ) " Ma mõtlen vahel , et mõni /Sebastian -T.R./ , kes tahtis vihata Jumalat , vihkas selle asemel ema . " " Mis sa sellega öelda tahad ? " " No vaata , ema oli vaga , aga ta ei olnud pühak . Pühakut ei saa ju keegi vihata , ega ? Ja Jumalat tegelikult ka ei saa vihata . Kes tahab Jumalat ja tema pühakuid vihata , peab otsima kellegi umbes endataolise ja kujutlema , et see vihatu ongi Jumal . " ( lk.<arv> ) Märksa igavam , ehkki väliselt atraktiivsem on Sebastian Flyte'i ( Flyte=flight=sööst , lend , lendusööst , põgenemine jne.- T.R. ) elu ja lugu . Mängukaru Aloysius , keda Sebastian oma lapseks jäämise illustreerimiseks igal pool kaasas kannab , on oma igaveses vaikiolekus palju kõnekam . Sebastiani allakäigus on süüdi teised , mitte ta ise . Sellele kirjutaks alla vist iga alkoholihulluses vaevelnu . Ja muidugi katoliiklus kui selline , rangete reeglite maailm , mille täideviijaks lähedased inimesed , eesotsas emaga . Sebastianist rääkides muutub muidu tõre Waugh paugupealt mõistvaks ning smugeldab Ryderi abiga sõbrale närvirohtu nii magamistuppa kui haiglasse . Sebastian lihtsalt on selline , teisiti ta ei saa . Raamatu lõpus saadab kirjanik oma teisiku kloostrisse , mis täis mõistvaid munki , jumala sõpru , kes tal oma " keemilisi " vajadusi rahuldada lubavad . Ilmselt otsis sellist lunastust ka Waugh ise . Inimlikult on see liigutav , kirjanduslikult triviaalmüstikasse uppuv pildijada . Hoopis huvitavam on sümboolse nimega jutustaja Charles Ryderi kunstnikuks saamise lugu . ( Ryder=ratsur , rändur . -T.R. ) See toimub kuidagi iseendast , väheinspiratiivselt , kuid oma järelemõtlikus järeleandmises küllalt sümpaatselt . Ning kohe selgub ka raamatu tegelik peategelane , Bridesheadi vana loss , kus Marchmaini aadlipere aastasadu elanud ning mille seinu Charles pere soovil ja lahkel nõusolekul kohe piltidega katma asub . Muide , ka Waugh'l oli lapsena annet joonistamise peale . Seda hoonet , selle tubasid , akendest langevaid valguslaame ning pimedaid punkreid , aga ka aeda ja maja välisilmet kirjeldab Waugh suure soojuse ja sisemise kaasaelamisega , unustades ennast koos oma kangelasega mõnda sellisesse kohta , kuigi draama kulg seda ei vaja ja mujal majas , magamis- ja söögisaalides mõnus jutuvada edasi kestab . Seegi oli Waugh üks unistusi - elada lordina sellises majas , kus miski ei meenutaks tema enda keskklassi-kodu , mida ta vihkas nagu oma nimegi . Üks kriitik on tabavalt öelnud , et Waugh ei teadnud isegi kummat vanemat ta sellise nimevaliku eest ( mis küll edaspidises latentses seksuaalelus mingil moel ka kinnitust leidis ) rohkem vihkas - kas ema , kes selle talle andis , või isa , kes selle panemist ei takistanud . Olgu kuidas on ( oma nimede ümber on muudki kirjanikud probleemitsenud ) , nimest võis tõepoolest alguse saada võõrustunne . Kui sellele lisada veel katoliiklus sellisena nagu Waugh seda nägi ja endale ette kujutas , siis ei saa ka lõppprodukt kaugel olla - kirjanik , võõras kodus , üksi kosmoses . Virginia Woolf . Oma tuba . Tõlkinud Malle Talvet . Loomingu Raamatukogu nr.<arv>-<arv>.<arv>. <arv>lk . Virginia Woolfi varasemat romaaniloomingut vaatlev E.M.Forster leiab kirjaniku iseloomustamiseks kavala metafoori - sulepea kadumise . Ta ütleb selle - kadumise , sobiva sõna leidmise - Woolfi enda loominguga kuidagimoodi seoses olevat . Sulepea kaob taskuaugust voodri vahele , sõnad õhku . Või siis hakkab sulg iseseisvalt tööle , tootes tobedusi nagu " Mrs Woolf on andekas , kuid impressionistlik kirjanik , kel on puudulikult arenenud vormitunne ning kelle tegelikkusetaju on täiesti deformeerunud . " ( E.M.Forster. " Virginia Woolfi varased romaanid . " ) Minul oma retsensiooni pealkirjastamisega selliseid raskusi ei tekkinud . Mulle tundus , et just see kolmpunktiline paljutähenduslikkus , mis " Oma toas " ometi nii loomulikult mõjub , iseloomustab Virginia Woolfi loomingut kõige paremini . Võiks öelda ka mõtlemist , Woolfi mõtlemist , see , võttes arvesse kogu hilisemat romaanitehnilist arengut , tunduks nagu sobivamgi , kuid mõtlemisega või selle peegeldamisega pole kirjutamisel kunagi suurt asja olnud . Pigem uue ja võimsa illusiooni loomisega , mida siiamaani usutakse ja kriitikas innukalt korratakse . Pole suuremat mõttetust kui usk mõtte võrdväärsest esitusest paberil . Kolm punkti tähendab seda , et midagi jääb ütlemata . Oskus mitte öelda ju kirjaniku kunst ongi , sõnad seisavad selle teenistuses . Kuid kolm punkti tähendavad ka aega . Nende paberile toimetamise kiirus on pöördvõrdeline ajaga , mis tol hetkel toimima hakkab . Sa kirjutad , sa oled kirjanik ning tõtt öelda oled sa sellest kõigest , mõtlemisest , kirjanik-olemisest , üksjagu tülpinud . Ning siis tulevad appi need kolm punkti , see punktide kolmainsus , su stiil muutub vabaks ja sundimatuks ning sõnade puhtaks küüritud pesu tagant toob tuulehoog nähtavale lillad sõrmenukid , külmetava küünarnuki ning õhetavad põsed . Esimest korda ütleb Virginia Woolf punktide tõelise tähenduse välja teise peatüki algul : " Sa läksid leti juurde , võtsid paberilipiku , tõmbasid lahti kataloogikasti ja ..... need viis punkti tähistavad siin viit pikka jahmatuse , imestuse ja hämmingu minutit . " ( lk.<arv>-<arv> ) Edasi on juba lihtsam - sa hakkadki neid umbsest , raamatuid täis tuubitud toast pääsemise hetki ootama . Sa ei taha enam tark olla ja iga hetkega targemaks saada . Sa tahad välja , vabadusse , tõelisest vabadusest , milleks loomulikult literatuur , tegelikku : õue , aeda , tänavale . Sa pead kopsupõletikust või trammi alla jäämisest rikastatud saama , sest muidu ei oska sa enam kirjutada . Raamatutest , elust . See tunne on Virginia Woolfil väga tugev . Palju ta sellest ei räägi , märkamatagi võib see jääda . Näiteks : " Ning isegi Virginia Woolfil ja Lytton Sracheyl on Clive Belliga nõndapalju ühist , et mõlemad näivad rahulduvat sellega , kui suudavad eristada ühe raamatu lugemismõnu teise raamatu lugemismõnust ning ühe isiku vastu tuntava huvi teise isiku vastu tuntavast huvist . Võib jääda mulje , nagu oleksime kõike lugenud ja kõike nautinud ning naudingumotiividest täpselt aru saanud , kuid samal ajal mitte midagi üleliia nautinud ega üht arusaama teisega vastandanud . Srachey ja Woolfi iseendast tihedad ja kaunilt lõpuni viidud esseed on täiesti iseendasse sulgunud ning miski ei vii neist välja , nii et lõpuks , kõigest ilust hoolimata , hakkavad nad meile tunduma väsitavatena . " ( Edmund Wilson . Axeli loss . ) Siin ta on , see õrn koht ja igikestev tobedus ! Kriitik on tüdinud , andke talle midagi muud ! Woolf on sellele ilusti ( kuis saab ilust tüdida ? ) vastanud : " Seni kuni te kirjutate seda , mida tahate kirjutada , on oluline ainult see ; ja kas see on oluline ajastuteks või ainult tundideks , ei või keegi ütelda . Kuid ohverdada juuksekarvagi nägemuse peast , varjunditki värvist - austusest mingisuguse koolijuhataja ja tema käes oleva hõbekarika või mingisuguse varrukas mõõdupulka peitva professori vastu - on kõige viletsam reetmine , ning varanduse ja vooruse ohverdamine , mida on ikka peetud inimkatastroofidest suurimaiks , on selle kõrval tühipaljas kirbuhammustus . " ( lk.<arv> ) Kuid tagasi kolme punkti - kolmpunkti ; ajaakna - juurde . Mis sealt siis paistab ? Esiteks , nagu juba öeldud sai , tegelik ( elu ) , mis vastandub tõelisega , kirjandusega , mõnikord aga sulab sellega ajajões ühte . Kirjanik küll kuulutab , et täiuslikkuse saavutamiseks " ... peab vaim olema tervikuna pärani lahti . Seal peab valitsema vabadus ja seal peab valitsema rahu . Ükski ratas ei tohi krigiseda , ükski latern vilkuda . Kardinad peavad olema tihedalt ette tõmmatud . " ( lk.<arv> ) . Kuid ometi jääb see ideaal saavutamatuks ning tõmme väljapoole - ellu , aega , surma - muutub seda tugevamaks , mida rohkem ja paljusõnalisemalt pingeid abstraktsioonidesse matta püütakse . Aknast vaadates näeb kirjanik lõiget elust , lakksaabastes neiut ja kastanpruuni palituga noormeest ning seejärel taksot , mis paari minema viib . " Paistab , et vaatepilt kahest tänavat pidi tulevast ja nurgal kokku saavast inimesest vabastab vaimu mingist pingest . " Milline pinge ? Kust saab valu alguse ? Neile küsimusile jätab kirjanik targu vastamata ning alustab järjekordset tarka tiraadi vaimust , mille taustal need kaks , mees ja naine , poiss ja tüdruk muutuvad pelgalt pastelseks pildiks , surnult sündinud nature morte'iks . Woolfi proosa on rütmiline , lause pikk , semikooloni , kooloni ja komaline . Kuid kuulamisest ei piisa , seda peab ka nägema . Teksti graafiline pilt on paiguti sisu koostisosaks ning kulissidetagune aeg piilub tekstist kolmpunktkohtadel ( aga ka mujal ) läbi . Mõistagi on see omakorda pettus , mida modernismiks kutsuda armastatakse . Vaevalt see kõik " tegelikult " " õige " oli : noormees , neiu , takso . " Siis tuleks aga ära otsustada , mis on stiil ja mis on tähendus - küsimus , mida ... siinkohal aga seisin juba lausa raamatukokku viiva ukse taga . " ( lk.<arv> ) Ei saa uskuda ei seda ega kõiki neid aknast paistvaid elu-ilu pilte ega kuulekalt laual lebavaid , " õigelt " kohalt avatud teoseid . Kuid ometi on see üks võimalus illusiooni desillusioniseerida , aja vastu aus ( am ) olla . Küllap on Woolfi loomingu kohta palju õigeid ja ilusaid lauseid öeldud . Üks neist kõlab nõnda : " Nagu enamus teisigi kirjanikke , kes peavad oma loometegevuses valima kas pealispinna või sügavuse vahel , valis Woolf pealispinna ning puges sinna sisse nii sügavalt kui suutis . " ( E.M.Forster ) Ka Woolfil endal on " Oma toas " vähemalt kolm ilusat ning ajakohast ütlemist , mida tsiteerida tasub . " On kindel - ükskõik kui häbistav see meile kui rahvusele poleks - , et mingi meie riigikorra vea tõttu pole vaesel luuletajal ei meie päevil , ega pole tal olnud ka kahesaja aasta jooksul , vähimaidki väljavaateid . " ( lk.<arv>-<arv> ) " Olla läbinisti ja lihtsalt mees või naine toob hukatust : tuleb olla feminiin-maskuliinne või maskuliin-feminiinne . Rõhutada ühtki ülekohut , koguni püüda ühtki kaasust õiglusega veenda , ükskõik mis kombel rääkida teadlikult kui naine , toob naisele hukatust . Ja hukatus pole kõnekujund , sest kõik sellise teadliku eelhoiakuga kirjutatu on määratud surmale . " ( lk.<arv> ) " Ja nii ei lasknud ta /Mary Carmichael.-T.R./ mul lausuda kõlavaid fraase " elementaarsetest tunnetest " , " inimelu tavanähtustest " , " inimsüdame sügavusest " ja kõiki neid teisi fraase , mis kinnitavad meie usku , et kui tahes terased me ka pealispinnal /minu kursiiv -T.R./ pole , allpool oleme me väga tõsised , väga sügavad ja väga inimlikud . " ( lk.<arv> ) See viimane on vast kõige tähtsam . Newton , kes arvatavasti samuti üks terane inimene oli , kuid ennast teistmoodi kui füüsika-keeles väljendada ei mõistnud , ütles nii : " Ee võrdub emtseeruut . " Mis inimkeelde tagasi tõlgituna tähendaks : " Inimesed , ma armastan teid ! " Usutavasti polnud ka Hegelil suurt muud mõttes . Armas Felix ! Olen oma uuride uurimisega nüüd nii kaugele jõudnud , et võin Sulle järjekordse tulemuse teatavaks teha , võimalik , et väära , kuid selles minu laboratooriumi eripära seisnebki , et siin vääraist tulemusist vähem lugu ei peeta kui päris õigeist , mida kaaluda saab ning mis juba enne sündi endas täpset definitsiooni kannavad.Ühtlasi vastan Su kena pealkirja kandvale kenale kirjutisele " Postimehes " . ( Kulduur - küünal nahkhiire turjal ? PM . <arv>.<arv>.<arv> ) Sul on õigus , kui Sa ütled , et kuld-uuri ei saa muidu kui vägisi kultuuritusega seostada . Kuld on tõepoolest midagi puhast ning uurgi on enamasti ilus ja sisusügav ese . Kuid selles see asi ju ongi , et vägisi . Aga selles pole süüdi ei mina ega Sina , vaid aeg , mille ees enamus neid , keda veel paari aasta eest sirge selg ja tugev kriitikameel iseloomustas , nüüd orjalikult lömitab . See vastuhaku puudumine nende seas , kellele see kohustuslik peaks olema , ärritabki mind kõige enam ning sellest minu kulduuri-artikkel ju rääkiski . Kuid selle asemel , et ennast välja vabandada ( sest kuld-uuri puhtama ja ajatuma poole peale ma kirjutades ausalt öeldes ei mõelnud ) , räägin uue loo , mis peaks näitama täpselt sama : pole olemas nii puhast ainet , millele aeg plekke peale ei jätaks . See juhtus minuga siis , kui sain endale elu esimese kella . Oli üsna tavaline käekell , " Pobeda " , mis tähendab vene keeles võitu . Sel ajal polnud asja või eset , mis poleks olnud politiseeritud , kinost alates ja kellaga lõpetades , mis nime järgi võinuksid kaksikud olla - ühed " võidud " mõlemad . Ometi oli sõda , mille igavesti kestvat mälestust nonde vägivaldsete nimetustega rahvale sugereerida taheti , juba ammu lõppenud . Ning lõppenud kaotusega . Sest kinodes käidi vaatamas itaalia ja prantsuse filme , mitte " vene " omi , mis olid võltsid ja valed . Ka eesti filmid olid sellised . Ma olen kindel , et paljude minuealiste hõrk kultuuriline maitse , umbusaldus " probleemide " ja " tegelikkuse " vastu on pärit just sellest ajast . Meist kasvasid ideaalsed hermeneudid tükk maad enne hermeneutika teket ning ma tean vähemasti üht tüdrukut , Helle nimi , kellest oleks kindla peale saanud Simone de Beauvoir , kui ta poleks otsustanud komsomolikarjääri kasuks , ning ka minust polnud Jean Paul Satre'ina ausalt öeldes asja . Kuid nüüd tagasi kõige tähtsama - kella - juurde . See kingiti mulle sünnipäevaks . Meie pere oli natuke teistsugune , minu vanaisa oli olnud kunstnik , meil oli palju raamatuid ja seintel rippusid pildid ning üks tuba , külaliste vastuvõtu tuba ehk saalituba kujutas endast praktiliselt muuseumi , kus aeg , mil vanaisa elus oli ja tööd tegi ( nn. Paide kuldsed kolmekümnendad ) , oli säilinud puutumatul kujul . Ma olen sellest mujalgi juttu teinud , ei tahaks sellel praegu pikemalt peatuda , ütlen ainult niipalju , et tegelikult elasime sama kehvalt kui meie naabridki , kuid erinevalt naabripoistest sain mina raamatute ja kino jaoks alati taskuraha , ehkki mingi sümboolse töö pidin minagi selle jaoks ära tegema , näiteks peenraid rohima . Ma räägin seda sellepärast , et kellagi saamine oli rohkem seotud kultuuri kui rahaga . See oli mu hinge vajadus ning seetõttu tuldi sellele vastu . Olin siis arvatavasti puberteedieas ning tahtsin küllap tüdrukutele meeldida , sulnile Simone'ile muidugi eelkõige . Mäletan , et oli geograafia tund . Seda andis meile õppealajuhataja , keda me kõik kartsime . Mina pelgasin teda põhiliselt pintsaku pärast , sest ma polnud kunagi näinud nii helehalli pintsakut , nii tähelepanuväärselt teravaid viike , nii ilusaid nööpe , millest viimane oli alati lahti jäetud , pannes hõlmad käies kahele poole elegantselt lehvima . Räägiti , et suuremate klasside poisse oli ta peldikus suitsetamiselt tabanud ning nad oma käega , sama kaardikepiga , mida ta klassi poole tulles sõrmede vahel hoidis , armutult läbi peksnud , kuid nii , et keegi ei näinud . Vaevalt sain ma oma uhiuue " uurmaakri leivakannika " pluusikäise alt välja urgitsetud , kui õpetaja oma jutu poolelt sõnalt katkestas . Järgnes loeng " esimest palgast " , mille eest õpetaja endale kella oli ostnud . Kell näidati kohe ette : ketiga vestitasku küljes rippuv hõbeuur . Rohkem kui sõnad , ongi mulle meelde jäänud õpetaja näoilme ja kella hoidev käsi , hallitriibuline käisemansett , tüse mansetinööp ( tahaks vägisi öelda , et kullast ) ning kõhn , hõredate mustade ( tahaks vägisi öelda , et hallide ) karvadega ranne , mis tundus kõige paremini tõestavat selliseid õpetaja suust kuuldavale tulevaid sõnu nagu : " raske aeg " , " ma ei võinud selle peale mõeldagi , et ... " , " lehmakarjas " jne , jne. Hõbeuure olin varemgi näinud . Ka minu vanaisal oli säärane olnud ja ma olin ta karbi seest välja võtnud , uurinud eest , tagant ja natuke seestki , kruvinud kõrisevat nuppu ning keeranud seiereid . Kell oli umbes sama ilus kui klaver ja viiul , kuid õpetaja juttu kuulates ma sellest enam aru ei saanud , sest kell - hõbeuur - oli äkitselt muutunud ülimalt vastikuks asjaks . Temast oli saanud , kui tänapäevast terminoloogiat kasutada , võimu sümbol ja atribuut . Kui ma õigesti mäletan , siis ka nois koonduslaagri filmides , mida meile sundkorras näidati , olid vangivalvuritel , gestaapo ohvitseridel ja muudel " julmuritel " samasugused ning küllap samast materjalist ajamõõturid , mida sai sabapidi vöö vahelt välja tõsta ning sellele läbi monokli sätendava klaasi pilk heita ( samal ajal , kui vahele jäänud vene luurajat jälgil kombel piinati ning teda klaas klaasi järel viina kurku kulistamisega tagajärjetult alandada püüti ) . Muuseas , ma polnud klassis sugugi ainus , kel kell oli . Neid - kelli - võis umbes neli-viis olla , kuid mõistagi olin mina vast ainus , kes seda võimalikult kähku tagapingis istuvale Simone'ile näidata tahtis . ( Tal oli väike kõnedefekt , minu kõrvus muidugi efekt , mis kõik tema eranditult viielised vastamiskorrad klassi ees veelgi hinnalisemaks ja erilisemaks muutis ; see meenub mulle madmoiselle Beauvoiri lugedes ning ma näen - näen ja kuulen - toda lapsepõlve mälestust uuesti . Sina , Felix , oled prantsuse eksistentsialistidega sina peal , uuri , palun , mulle välja , oli ehk Jean Paul Sartre'i kaasalgi sama viga küljes ? Sinu vastus rõõmustaks mind isegi siis , kui ta jaatav ei ole . ) Hiljem kuulsin , et õpetaja oli sama manitsuskõne paralleelklassis maha pidanud , ju siis jäin mina talle näitematerjalina lihtsalt ette . Merci , ma Simone ! Sellest tahan ma teha järelduse , et pole olemast puhtust , mida määrida ei saaks . Puhtuse poole tasub küll pürgida , selles olen ma Sinuga päri , kuid niipea , kui " suurtest massikommunikatsiooniruuporitest " ( ühe meie kolleegi terane tähelepanek ) hakatakse rääkima kõrgkultuurist , tekib minus momentselt tõrge ning tahtmine olla kultuuritu obskurant . Paraku on kultuuri institutsionaliseerumine paratamatu , kuid ometi pole sellega nagu küüdirongiga , kus kõik vaikselt välja kannatati ning mõttes " Eesti lippu " lauldes pärale jõuti . Nagu ma asjaosaliste mälestustest lugenud olen , tehti seda mõnikord ka valjult - ainus viis protestida ! Minu äranägemise järgi peame ka meie valjult häält tõstma . Mõttetu - ning praktiliselt võimatu - on muigamata elada ajas ja kultuuris , mille lööksõnaks " post ( modernism ) " ( mille kohe ringi ristiksin : pots ! kas ei kõla seegi Hindrey karikatuure meenutavalt ? ) või kui arvatakse , et saab olla korraga nii Voltaire kui Rousseau . See aga tundub olevat teooriaist ja tarkadest sõnadest vaevatud moodsa kriitika põhipostulaat : tahan , kirjutan realismi , tahan , panen vähe sürri ( seebiooperitest ei tasu rääkidagi , neid peab igaüks vorpida oskama ) . Mulle on selline kõikelubavus ning R.Barthes ? ilt õpitud aprioorne naudinguprintsiip vastuvõetamatu ning väheoriginaalne . Mõista saab muidugi nii Voltaire ? i kui Rousseau'd , kuid inimene selleks ju inimene ongi , et üht või teist õige ( ma ) ks pidada , ajas ümber vaadata ja iseendaga aru pidada . Muuseas , kas mäletad , kust jäi katki tänavapoiss Gavroche'i lauluke ? Ma kukkusin maha , Voltaire soovis paha , Nina tänavarennis , Rousseau ... Siin tabas Gavroche'i " sama laskuri teine kuul " ja laul katkes igaveseks . Ma ei usu , et meid , kuld- ja hõbeuuride andunud uurijaid sama saatus tabaks . Aeg on teine , kõik saabub nagunii ja iseendast ning kultuuritusest ja vulgaarsusest sigitub uut sorti soerd , millele ma vähemasti esialgu veel ei julge nime anda , kartes Sinu hella hinge jõhkrustega ja rõvedustega solvata . Ole terve , Toomas Kui mulle " Eesti ekspressist " helistati ning paluti mul kirjutada essee kas lumest või vabadusest , tingimusel , et kirjatüki pikkus ei ületaks kolme ja poolt lehekülge , siis mõtlesin , et saadan toimetaja pikalt - lumest on hale , vabaduse kirjeldamine limiteeritud pikkuses aga ajab mind marru . Ma tean suurepäraselt , mida öeldakse . Täpselt sedasama , mis ennegi - kõik inimese nimel , kõik inimese hüvanguks ! Kolm ja pool lehekülge on see mõõt , see ülemmäär , mis mahub ühe linnalähedase rongi või bussiga tööle tõttava inimese pähe ! Kolm ja pool lehekülge , ei enam ! Tahaks kangesti näha seda aega , kui tolle " lihtsa " inimese pähe ei mahu enam üle paari rea ning kõik ajakirjanikud on ametis sellega , kuidas sõnu nõndamoodi ritta sättida , et tühjus välja ei paistaks ning üks artikkel päriselt teisega ei kattuks . Oma üllatuseks , parem oleks öelda põlastuseks leidsin end kirjutamas ... Ma usun , et tean , mis on vabadus . Olen teda näinud . See juhtus bussis . Seal polnud palju rahvast . Need , kes olid , mahtusid tagumistesse ridadesse . Täpselt nagu teatris . Ma usun , et nad nägid , kas aga seda , mis mina ? Bussi eesotsas seisis üks mees . Ta hoidis käega reelingust kinni ning jälgis kaht koolitüdrukut . Tüdrukutel olid ranitsad seljas , nad vestlesid omavahel elavalt . Siis äkki sekkus nende kõnelusse mees . Püüdis kinni ühe kõnekatke , haakis ennast selle külge , ütles , et temal on samasugune tunne kui tüdrukutelgi , ka tema pidi naeru kätte ära surema , kui porine Beethoven ennast voodis raputas , nii et veetilgad lendasid , ja isa nägu venis pikaks nagu hapukurk ... Mees tegi nägu järele ja see oli tõesti naljakas , kuigi ei sarnanenud sellega , mida nägid need , kes vaatasid eelmine õhtu telekast ameerika komöödiat " Beethoven " , mille peategelaseks heliloojaks ristitud bernhardiin . Kuid just see , häbenematu oskamatus , nilbe küündimatus tegi mehe tüdrukute jaoks ahvatlevaks . Nad hakkasid itsitama . Veel , palusid nende silmad , onu , tee veel , tee veel isa nägu , meile see nii meeldis . Ja mees tuli tüdrukute palvele vastu , uuesti muutus tema nägu hapukurgiks , seekord veelgi ilmekamaks , veel naljakamaks , komöödilisemaks kui eile õhtul nähtud komöödia oligi . Mees oli valmis andma endast kõik , et tüdrukuid lõbustada . Ma võin teile rääkida veel kihvtimaid lugusid , selliste vahvate plikade jaoks on mul kodus suur pildialbum , olen sinna kogunud filminäitlejate pilte ... Kas Madonna ka on ? On , Madonna on seal albumis kõige tähtsam , teised on ainult moepärast , kuigi ka nemad võivad mõnikord üht-teist pakkuda . Aga ( ja siinkohal vajus mees mõttesse ) ... aga tegelikult olete te mõlemad argpüksid . Miks ? pahandasid tüdrukud . Mis sunnib meest nõnda lugupidamatult arvama tüdrukutest , kes julgevad juba koolist pausi panna ? Aga seda kardate te küll , ütles mees , sirutas käe kiiresti välja ja näpistas üht plikat põsest . Oh ei , otse vastupidi , me mõnikord , kui igav hakkab , just seda teemegi , kõditame ja näpistame üksteist ja naerame pärast nii et piss püksis ... Olete ühed vahvad tüdrukud küll , aga minu juurde tulla te küll ei julge ? Seda meest poleks keegi saanud takistada ning ta teadis seda . Ta oli vaba , täiesti vaba tundma seda , mida ta tundis ning kellelgi polnud õigust tema käest seda tunnet ära võtta . Tema tegevuse aluseks oli looming , nagu balletiartist lõi ta maailma , uhiuue PÄHKLIPUREJA , kust aimdus kutse . Tüdrukud võisid temaga kaasa minna , võisid mitte , see oli nende endi teha . Nemad läksid . Ning mina läksin nendega kaasa . Ma teadsin täpselt , mis mehe toas juhtub : üks tüdrukutest sirutab käe välja , haarab mehe kummipõsest ning pigistab seda kõigest jõust ja mees hakkab heameelest nutma . Siis aga ... kuid siinkohal saavad sõnad otsa , kolm ja pool lehekülge vabadust , vabandust ... Olen alati tahtnud kohtuda oma lugejaga . Milline ta on ? Millest ta mõtleb ? On ta lugenud samu raamatuid kui mina ? Olen viibinud paaril säärasel kohtumisel , kus autor ( higistav ainsus ) ja lugeja ( anaeroobne mitmus ) viibivad ühes ruumis , kuid mind on pelutanud ühest küljest vale , lobisemise paratamatu koostisosa , mille ohvriks ma teoreetilistest tõekspidamistest hoolimata alati langen , teisest küljest aga tõde , mis tähendab vaikimist , milleks kirjaniku kohalolek küll ilmtingimata vajalik pole . Teine asi on kirjad . Olen oma literaadielus saanud lugejatelt kokku kaksteist kirja ning kõik nad on mulle valmistanud siirast rõõmu . Kuigi üheksa neist on etteheitvad , kaks kiitusega liialdavad ning üks oli saabunud valel aadressil , kuid ma ei hakanud seda postkontorisse tagasi viima , sest mulle tundus , et mind rikastab see kiri rohkem kui tegelikku adressaati . Kiri , mis saabus eile , järjekorras kolmeteistkümnes , kuulub samuti etteheitvate kilda . Kirja läbi lugenud , mõtlesin , et ka temal on määratud surra pimedas sahtlinurgas , kirja hoolikamal uurimisel aga tõusis minus kahtlus , et selle kirja autor ihkab endale laiemat auditooriumit . Sestap otsustasin anda kiri Eesti Ekspressi toimetusele avaldamiseks . Mõistagi muutmata ka-kakofoonilisel kujul , punktuatsiooni osas aitasin pisut kaasa , kuid mu käsi ei tõusnud surmamaks elu , mille kirja kirjutaja omistas ühele taevatähele vale asesõna andmisega . Muuseas , kas vabadus on mis või kes ? See küsimus on mind ennastki mõnikord vaevanud . Lõpuks usun veel , et mingi osa kirja spontaansest pahameelest võin ma rahumeeli kanda meie sportlaste halvale esinemisele äsjalõppenud Atlanta olümpiamängudel . Ühtlasi avaneb mul sellega hea võimalus vastata neile , kes minu käest pärast minu loo " Vabadus , kolm ja pool lehekülge " ilmumist mainitud väljaande veergudel küsisid - " Mis juhtus edasi ? Sa läksid vanamehe ja tüdrukutega kaasa , noo ja siis ? " " Kirjutan Teile vaid ühel põhjusel - mul on perekond ! Ma ei tea , kas ka Teil see olemas on , kas ka Teie olete isa , kas ka Teil on naine . Julgeksin isegi küsida , kas ka Teil on kunagi olnud see , mis inimesele kõige kallim - ema ! Kui jaa , siis loodan , et Teile kallid inimesed ei saa kunagi teada sellest , mis ma Teile praegu kirjutan . Tegelikult olen ma just see , keda Te oma artikli alguses põlastusega mainite - lihtne inimene , kes ei saa kulutada oma aega pikkade mõtiskluste lugemisele ajalehes . Just lühidus ning täpsus säästavad meie niigi nappi eluenergiat ! Eesti Ekspress on kallidusest hoolimata meie lemmik ja kui meil selle ostmiseks ka igakord raha ei leidu , siis numbrijagu võib rikaste tagant bussipeatustest leht-lehe haaval kokku koguda küll . Meil nii ongi , sellest aga tuleb see , et mõnikord tervest lehenumbrist ka midagi puudu jääb või nii kulunud või määrdunud on , et midagi ei saa aru . Anname tükke üksteise kätte , meid , lihtsaid inimesi , on majas <arv> , kes peavad mahtuma kuude korterisse ja ühte väljakäiku , mis on alumisel korrusel , sellepärast juhtub teinekord ka nii , et midagi läheb ka kaduma , ei lähe sinna , kuhu peaks , kuigi otseselt vargaid meie seas pole , üht huvitab see , teist jälle teine . Teie " Vabadus , kolm ja pool lehekülge " oli säilind puutumata . Ega meil just kõik kultuuri vastu huvi ei tunne , kuigi enamus ikka tunneb ja elab kaasa . Mina loen Edgarile ette , tema on minu naaber , ta on pime , ta ei ole mind kunagi näinud , sellepärast ei tea , et mina olen mina . Sellepärast ta ei saand aru , kellest seal juttu . Minust . Mul on tõesti imelik nägu . Kummimask , nagu kirjutate . See tuleb päiksest , kes ajab krimpsutama , krimpsutamine võtab naha luu küljest lahti . Ja nägusid oskan ma tegelikult tõesti teha . Esimene nägu , mis ma tegin , oli siis , kui ma noorest peast akna all istusin ja ootasin , et keegi jääb Kopli trammi alla , siinsamas , kus ma praegu elan . Lõpuks jäigi ja siis ma tegin esimese näo , esimese krimpsu ja ema kadunuke viis mu arsti juurde , et ütleks , mis viga . Põle miskit , närve võiks lapsel nati hoida , muidu terve kui purikas . Kus sa hoiad , kui akna alt käib tramm läbi ja miskit pole teha , kui ülevalt alla sülitada . Mina ei sülitanud , trammi vaatasin ja kujutasin ette , sellepärast meeldib mulle kultuur . Edgarile ka , teistele vähem või siis hoiavad nad oma kultuurihuvisid salajas . Ei näita välja , nagu ennemuiste öeldi . Nüüd paar sõna tüdrukutest , ma arvan , et Te juba aru saite , et olen nende lihane isa , mitte seksuaalmaniakk , nagu Teil seal kirjas on . Nad on mulle armsad . On Teil kedagi nii armast ? Ei usu , sest muidu poleks Te kirjutanud . See nägudetegemise mäng on tõesti nii , et iga kord on uus nägu ja sel õhtul , kui meid koos bussi peal nägite , olin tõesti Beethoven . See meeldib mu plikadele - karvane koer , kes ennast porist puhtaks raputab . Pidin ma siis trammi järele ahvima ? Allajäänud inimest , nagu siis , esimene kord , kui ma nägu tegin ? Meil on nii , et käin neil koolis vastas , mul ei ole tööd , see on mu ainuke töö , ma saan nii näidata , et neist hoolin ja seda ma ka teen . Nad on juba suured tüdrukud , nad hakkaksid minuga pahandama , kui ma avalikult välja näitaks , et olen nende papa . Sellepärast teen näo , et ei ole , hiilin tasakesi selja taha ja kuulan , mis nad räägivad . Kui nad kinost rääkima hakkavad , mõnest eilaõhtasest filmist , siis kohe ütlen , et mina ka nägin , kuidas Beethoven voodisse kargas . Igakord ei ole Beethoven , mõnikord on midagi muud ka . Madonna . Ma ei tea , kas mu lapsed saavad aru , kui ma Madonna olen . Madonna on nagu siis , kui see naine trammi alla jäi ja ma esimese näoga maha sain . Kui ma tahan Madonnat teha , siis pean jälle selle korra peale mõtlema . Mitte järele tegema , see on teine asi ja verd ei saa järele teha , kuigi Madonna huuled on veripunased . käed nagu verivorstid ja nahk nagu kollatõbise maks . Siis lähme koju , see on meie kodu . Ma lihtsalt pean nägusid tegema . Kui ma nägusid ei tee , siis tuleb enda nägu ette , aga ma ei mäleta , milline see olla võis , ei pruugi just ilmtingimata parem olla . Selle näoga , mis on ka mitu nägu , olen ma läbi teinud ka kõik rasked ajad , ka kõik okupatsioonid viimse kui üheni , sellega kavatsen ka surra . Kui ma õhtal magama jään , ei ole ma nagu Edgar , kes midagi ei näe . Mina näen , elu on mu silmalaud õhukeseks kulutanud . Elage ka teie , Lihtne Lugeja ! Mõnikord räägitakse kurbusega kultuuridiskussiooni puudumisest , kõik on pisteline , väheoluline ja steriilne . Natuke see nii ju ongi , kuid teisest küljest mõjub mõni terav , hingest tulev hüüatus vahedamalt ja vahetumalt , kui endisaegne diskussioon või praegusaegne diskursus . Sageli on kirjutaks siis mõni noorem ( ei ütle " esindaja " , ei ütle " põlvkond " ) ning neil kohtadel , kus kirjutaja ägestub , murdub tavaliselt ka tema stiililine vaist ning paberile tekkivad hoopis teist masti sõnad ; sõnad , mis paljastavad ühtaegu nii kirjutaja hinge kui generatsiooni . Sest ma usun , et see , mida me kutsume kollaseks ajakirjanduseks üldnimetusega " Post " , pole ainuüksi zanri , vaid ka põlvkonna , selle põlvkonna pealiskaudsuse , hirmu ja häbivaeguse ning vastutustunde puudumise küsimus . Kui inimene ei ole oma tegude/sõnade eest enam vastutav , siis on ta alati ka veidi ülbe , oma süüd igal juhul eitav , eitus aga ühendub veel ühe sugulassõnaga - kirjaoskamatuse , harimatusega . " Filosoofia pole enam vastutaja maailma asjade eest . " Nii ütleb Ants Juske oma artiklis " Erinevuste erinewad erimeelsused . " ( Päevaleht , <arv>.<arv>.<arv> ) Ning lisab : " Nii oligi mulle arusaamatu Toomas Raudami " Postimehes " tehtud etteheide Derridale . " Ühest küljest on see tõesti nii . Vastutab valitsus , vastutab parlament ja vastutab president . Nemad teevad tegusid , annavad välja ja kinnitavad seadusi ; selle loogika järgi on sestsinases maailmas elama ja tegutsema mõistetud pisitilluke ärimeeski maailma eest rohkem vastutav kui filosoof , kirjanik või kunstnik . Just sellepärast ongi kultuur ääremaadele tõrjutud . Ta võib küll tähtis olla , kuid tuleb kindlalt pärast , hiljem . Ta on põhimõtteliselt " post . " Taolist suhtumist on tajunud vast igaüks , kes kõrgemate riigiametnikega kohtumas või ärimeestelt toetusi välja lunimas käinud . Seda võime näha ka ajakirjanduses , kus kultuurile on antud tagasihoidlik eelviimane koht enne sporti . Kuid selle peale pole põhjust solvuda , eriti kultuursel - ja kultuuriga tegeleval - inimesel , lõppude lõpuks sõltub kõik ju kirjutiste sisust , erksusest ja tundlikkusest . Selle maailmaga , kus kultuur on hierarhiaastmestikus madalamal kui poliitika ja majandus , kõrvuti vulgaarse reklaamiga , tuleb lihtsalt harjuda ; elukorraldust võib ka muuta , kuid ilma vägivalla ja vereta . Kuid seda enam on kultuur ja need , kes kultuurist kirjutavad vastutavad - absoluutselt kõige , võrdselt nii rohukõrre kui raamatu ees ja eest . Vastutus sõna või mõistena ei tundu olevat just üleliia keeruline , palju raskem on teha , vastutav olla . See haakub nüüd jälle eelnevaga - tegu enne sõna ! Kuid vastutus on ka tõbi , haigus , kui soovite , ning nagu iga haiguse puhul , nii on ka vastutuse puhul haiguse nimest või isegi diagnoosist olulisem see , kuidas sellega toime tulla - elada . Ka filosoof on arst ning diagnoose maailmale , ainuvõimalikule patsiendile on olnud täpselt nii palju , kui on olnud vähegi arvestatavaid arste-filosoofe . Iga selline diagnoosipanija on võimur hoolimata sellest , kas ta omab täidesaatvat , st poliitilist võimu . Vist ühegi filosoofi tarkust pole ellu viidud tema eluajal . Loomulikult ei tule siin arvesse leninid-stalinid-hitlerid jms. Filosoofi/filosoofia tarkus on ikka levinud teisi , mitteametlikke kanaleid pidi ning õnneks ka postuumselt . Foucault' raamatu " Kliiniku sünd " kõige meeldejäävam koht minu jaoks oli voodi kohale kummarduva arsti pilk , millega ta abitut voodis lamajat , haiget kompas . Eesti keeles puudub sellisele vaatamisviisile sobiv vaste . Kuidas nimetada pilku , tarka pilku ( tarkus on vangistamise eeltingimus ) , mis naelutab su voodi/elu külge kinni ? Sa võid elada , kuid ainult selle sõna , selle märgi all . See on ka professiooni küsimus , sest milline arst suudaks panna diagnoosi selles kindel olemata ? Ja kas pole inimlik langetatud otsuse üle uhkust ja rõõmu tunda ? Ilmeksimatu pole muidugi keegi , kuid see käib rohkem ( hea ) arsti kui ( hea ) filosoofi kohta . Arsti otsus on enamasti kollegiaalne , filosoof on oma otsustes monomaaniline , ainuisikuline ning sellest johtuvalt traagiline , pateetiline , ülev , orginaalne , nukker , kibestunud jms. Derrida ja dekonstruktivistide filosoofias on mängulisusel eriline koht . Kannimist kauni tõvena võttese ( pikka ja kerget haigust neile , kelle kohalolek vajalik , kuid tüütu ) võib eksimist kartmata konstanteerida , et see on nakatanud meid kõiki , omamata seejuures mingisuguseidki võimujuuri ! Kannib punk ja kannib post , kannib Ants ja kannib Toomas , ning mul on ülimalt keeruline otsustada , kumb neist kaasaegses kultuurisituatsioonis või selle puudumises ehk siis situatsioonituses maitsepealiku osale pretendeerib , lüües seejuures halastamatult jalad alt siiani troonil püsinud Linnartil . Kaldun ikka arvama , et Derrida on valinud endale parema , tema jaoks sobivama mängumaa - kirjanduse . Ta on petnud ( vana , tõsist , hegelliaanlikku ) filosoofiat , kuid pole talle sellega kuigivõrd kahju toonud , sest varem kõikvõimas Tarkus on muutunud tagasihoidlkumaks ning , ime küll , inimlikumaks . Loetagu Derrida ameerikasõbra Rorty esseid kirjandusest - kui tähtsal kohal on näiteks CARITAS , hool inimese eest , elamise raskuse mõistmine ning mõtestamine ! Ning mis vast kõige üllatavam - sellest kõigest on võimalik aru saada teaduslikke termineid tundmatagi ! Või teisiti - ehkki keel on mõnikord keeruline , laused pikad ( nagu Derridal endal ) , läbib teksti punase joonena ( lubagem ärritust härjale , inimeselegi ! ) pretensioonitus , mingi iseäralik ja kaasakiskuv kõikelubavus . Kuid ikkagi on põnevam see , mis toimub tsentrist eemal , kaugel keelest , mida räägivad miljonid mänguhimulised . Olulisem kui see , mis on praegu , on see , mis saab tulema . Seetõttu olen üritanud lugeda nö tundmatuid või kunagi tuntud nimesid , kes opereerivad vanade mõistetega - jumal , taevas , inglid , sinine värv jms. Nii mõnigi neist on solvunud - miks ei panda neid tähele , Derrida ei ütle ju midagi uut , kõik see on juba varem ühel või teisel kujul olnud , Derrida eksib , kui ütleb , et ... Raske öelda , kes neist soovib - julgeb soovida - maailma muutmist , alustaladeni vapustamist . Vist mitte keegi . Kuid muutmissoov ( alati küll mitte julgus ) on iga inimese südames . Leppimine olemasolevaga , mingi keele kuulutamine ainukehtivaks , olgu selleks või kannimiskeel , kõik see pole minu arvates kohane ühelegi endast lugupidavale inimindiviidile . Mulle paraku tundub , et säärane " kasvatuslik " toon on näiteks omane Juske artiklitele . Mis mind aga kõige enam hämmastab on mineviku meenutamine vaimus " tahad sotsialismi tagasi või ! ? . " See viimane pole omane mitte ainult Juskele , vaid ka paljudele teistele sõnavõttudele , kus " teisitimõtlejaile " sotsialisminostalgiat insinueeritakse . Kurb küll , kuid vahel tundub see mulle ainukese efektiivse kultuuridiskursusena . Ausalt öeldes on ka minul kõhe meenutada Lenini " Filosoofilisi vihikuid " , kuid hoopis teisel põhjusel . ( Sulgudes märgiksin kähku , enne kui sulud sulguvad , et Lenini teostest on " Filosoofilised vihikud " vist ainus , mida Derrida ise on vaatluse alla võtnud ; sellest rääkimata , et Hegeli vägivaldse lõhestajana on teda ennast vasakpoolseks tembeldatud . ) Rohkem kui ääremärkused " stiilis " idealisti tüüpiline loba " kohutasid mind korduvad allatõmbamised , mille tulemusel raamatu lehekülg läbi oli kulunud ; kasutati nii punast kui musta pliiatsit , aga ka tinti ja pastakat . Selline orjameelsus , jäljendamise jäljendamine oli võigas , kuid ma pole sugugi kindel , kas pahameele tekitajaks polnud märksa proosalisem asjaolu , nimelt see , et sel viisil võeti ära võimalus ise alla tõmmata ! Jätta oma jälg miljonitest küntud/äestatud kesale ! Paraku pole hoopiski välistatud-välditud see , et Derrida vastilmunud üllitis " Positsioonid " endas sama rituaali märke kandma ei hakka . Kordamine on nuhtlus , kordamise kordamine hullus . " Nii Derrida kui Dickensi näide peaks meid panema kahtlema selles , kas ikka üksindus ja hüljatus geeniusele alati kasuks on , aga ka selles , kas kuulsus ja raha igakord ilmtingimata kahju toovad . ... Ta /Derrida - T.R./ on säilitanud avatuse raamatuile , mida ikka ja jälle loeb , ning samavõrd head suhted kui alguseski , on tal fantaasiaga . " Seda on rõõmustav kuulda ja hea uskuda . Võiks ka veidi kahelda , sest tsiteeritud sõnade autor on Richard Rorty , Derrida sõber ja võitluskaaslane . Kuid milleks ? Kõnekamad kui kuulujutud ja vastupidist väitvad artiklid on elu ise . Näiteks on Hasso Krulli raske ette kujutada kurjana , kujutada teda ette õela intrigaanina nõuab suurt fantaasiat . Ma usun , et sama kehtib ka Derrida &amp; Co kohta . Vaim , mille postmodernistid ( ütlesin ikka õigesti ? ) maailma kohal võimuta ja vägivallata võimsalt lehvima on pannud , on hea , kuid mitte nii hea , et teda kohustuslikus korras kummardama hakata . See , mis varem kindlalt keskel - elu mõte , surm ; ema , isa ; parem , halvem , kõige õigem ; vastutus - on tõrjutud eemale , äärde , kõrvale ning see ei pruugi enam nii hea olla . Kirjandus on vaba , vabam kui ükski filosoofia saab olla . Ja veel üks asi on seal võimalik . Kui filosoof saab lugejalt kirja , siis võib seal seista kas õige või vale . Just nii ongi , mina , lugeja , olen sinuga nõus . Kirjanikule saadetud kirjas aga võib olla midagi sellist ( mille osaliseks ei saa ükski filosoof , ilma pealgi ) : " Olen voodis , püüan magama jääda , kuid ei suuda . Minu abikaasa magab ning ka minu väike beebi magab ( olen viiendat kuud rase ) , minu kolm kassi magavad samuti , aga minu isal oli täna teine südameatakk ( ema suri meil nelja aasta eest ) , halvem kui eelmine , nagu arstid ütlevad ... See toob mind selleni , miks ma sulle üldse kirjutan ... Ma armastan sinu raamatuid ... Palun , kirjuta kiiresti veel üks romaan ... On seda palju tahta ? Minu teeksin sinu jaoks sama ... " Ütlen ausalt - sellist kirja pole ma ise saanud . See on kirjutatud ühele teisele kirjanikule , paremale kui mina . Kuid ma arvan , et sellist saada sooviks igaüks . Selle nimel tasub püüda . Mul on sussid jalas . Ma pole ainuke , varsti saabub Tarmo Teder Päevalehest ja paneb ka sussid jalga . Tarmo on konkureerivast lehest , ma ei tohi tema kohta hästi öelda , aga sussid on meil ainukesena jalas . Tarmo pole enne Tuglase majas käinud , nagu ta mulle tunnistab , see on kindlasti negatiivne ja ma ütlen selle kohe ära . Me oleme siia vaatama tulnud , kuidas Toomas Liivist Underi-Tuglase keskuse uus direktor tehakse . Toomas on mulle natukese aja eest kesklinna bussipeatuses vastu õlga koputanud ning öelnud , et tema läheb lilli vaatama , olevat kästud tšekiga osta , ei tea , kas lillemuttidel Virus tšekke on . Mina mingu sellega , ütleb , ja lükkab mu äsja ette sõitnud <arv> peale . Ma saan juba ei tea mitmendat korda aru , et Toomasel on huumorimeelt , aga otsustan , et võtan selle oma intervjuu , mida ma siia ju tegema olen tulnud , esimeseks küsimuseks . Olin kohal esimesena , lahke perenaine Ülle Kurs lubab mulle selle eest talongi anda , see on vist nali , ma ei tea . Lähen alla riietehoidu , panen mantli ära ja sussid jalga . Sussid , sussid . Nüüd olen Tuglase esimese korruse toas , vist külalistetoas . " Mine käi ringi , " ütles August mulle . August Eelmäega on mul selline suhe , et mitte kunagi ei julge talle esimesena sina öelda , peab ootama , millal tema sind esimesena kõnetab ja sina enam-vähem kindel on . " Ole sa tänatud , mul just selline mõte oligi , et lähen käin veidi ringi . Kuni teised ka tulevad . " Tarmo on teistest esimene , kui selle järgi võtta , siis on minul null-koht . Või null-talong . Mida pole . Ega tule . Äärepealt oleks välja lobisenud , et Toomast tänaval nägin , mine tea , hakkavad ehk närveerima , kuigi nemad vist tunnevad teda rohkem kui mina . Ei märkagi , millal ta jõudis . Äkki on olemas , küsib : " Kuule , vaata , kas juuksed ikka on korras ? " See on Toomas . Toomas Liiv , Tuglase-Underi kirjanduskeskuse uus direktor , kes hakkab varsti kõnet pidama . Ta on kirjandust kõvasti uurinud , aga doktorist millegipärast ilma jäänud . Nagu ikka , jääb mul hing kurku kinni , kui ma selle peale mõtlen , kui kuulsad sõbrad ja tuttavad mul on . Lähen mööda tänavat ja mõtlen : Soosaar , Kiik , Remsu , Valton , Veidemann ja isegi President . President on suure tähega austuse märgiks , see pole inimese nimi . See on umbes sama , mis püsti tõusta , kui Lennart tuleb . Seda peab oskama , mina olen üks kord vähemalt vahele jäänud - siis , kui härdimusega mõtlesin , kui kuulsad tuttavad ja sõbrad mul on , ja siis Ta tuli ja mina , rumal , jäin istuma , kohtlane muie näol . Noh nii , ma kirjutan juba nagu Kivastik ja Tammer kokku , aga nemadki on mul olemas , kolleegid suisa . Pühendaks selle neile , aga Kiva on konkurent , Kultuurilehes , vist ei tohi , ja Tammer on liiga oma , ei sobi . Ja üldse ei tohi endast nii palju rääkida , kui peab rääkima Toomasest , Liivist ja sellest , et temast tehakse nüüd keegi , kes ta kunagi varem pole olnud . Mis ta küsiski ? Ahjaa , juuste kohta , kohe hakkavad välgutama , sest langovitsid on juba kohal . Ütlen üldistatult , sest meie oma , Peeter , on kõige parem , tal on kasvu , oma küünarnukiga lükkab ta teised lihtsalt kõrvale . " Juuksed on korras . Kõõma vähe on , ma pühin ära . " Rapsin Toomase õlad puhtaks . " Noh , nüüd võid minna . Kas sa Head and Shouldersit ei tarvita ? " " Mis see on ? " " Kõõma vastu , šampoon , täitsa hea , ma proovisin . " " Mul on üks laste oma , sellega ei aja nutma , pole ka väga viga . " Toomas läheb seisab Tukla vana teleka ette , nii on piltniku soov , pärast tulevad teised ka ja kõik see näeb nii uhke välja , nagu valitaks Ameerika Ühendriikide presidenti ja üks kandidaat on minu tuttav . Kui nad seal välgutavad , katsun mina Tukla kaasaskantava raadio , rõverohelise Spidoola antenni puuduvat nuppu ja mõtlen , et kes selle küll pihta panna jõudis . Mööda läheb August ( nüüd julgen juba nii öelda , kuigi ta on minust palju vanem ja rohkem elu näinud ) , küpisetaldrik käes , meie pilgud kohtuvad , August naeratab , mina pööran oma pilgu maha - häbi , häbi on , härrased . Kahtluste hajutamiseks lähen uurin teisigi asju , raamatuid kapis , veel üht raadiot , pilte seinal , luigekaelaga Elot , kolme või nelja Friedeberti ja varsti hakkabki kergem , enam ei tule pähe mõtet , et kes võttis või tõi . Vahepeal on inimesi juurde tulnud - kõik kingades , ainult minul ja Tarmol on sussid , aga Tarmo läheb varsti ära , lehele nuppu tegema , ja mina jään üksi . " Sa näed nendega nii armas välja , " ütleb üks ilusatest , Maimu . Tema teine nimi on Berg , veel varem oli Vahing ja veel veel varem veel midagi , aga seda üldsus enam ei mäleta , Maimu ise mäletab küll , selles olen kindel . Tema on ka üks neist , kelle üle ma uhkust tunnen . Teine ilus on Eva Lille , aga teda ma nii hästi ei tunne . Mulle tuleb meelde , et üleeile helistas mulle Piret Viires , tema on tubli , ja ütles , et kas ma ei tuleks Tuglase majja uue direktori sisseõnnistamisele . Ütlesin , et muidugi ja panin toru ära , siis aga hakkasin mõtlema , et kes see Toomas olla võiks ja mõtlesin , et küllap Liiv , aga siis hakkas piinama , et ma ise . Minu nimi ju ka Toomas . Helistasin tagasi ja sain teada , et ei ole ise , on Toomas , Piret veel küsis , et kas ma ikka aru sain , millega on tegemist . Ma sain tema peale natuke pahaseks , aga põhjuseta , sest kui ma Toomast tänaval nägin , siis ütlesin : " Kuule , ma kuulsin , et sind valitakse Liivi keskuse direktoriks . " Hakkasin kohe nalja tegema , et oma topakust varjata , aga oli vist aru saada , et nii ma mõtlesingi . Veel küsisin , et kas ta Maimu retsi mulle sinna ära ei tooks ja Toomas lubas , aga muidugi ei toonud . Maimu on sama Maimu , kellest enne juttu oli , hiljuti kirjutas ta põneva pealkirjaga raamatu , " Mina , moeajakirjanik " ja mul on tarvis , et keegi sellest kirjutaks . Noh , nüüd on kõne pihta hakanud , olen oma maki lauaservale pannud , sealt on Tooma suuni umbes kaks meetrit , ehk võtab . Võttis , see on nii hea kõne , et VAJUTAN CAPS LOCKI PEALE , SEALT TULEVAD SUURED TÄHED , NEID PEAKS NÄGEMA NII PIME KUI POLIITIK : AGA KUI ME NÜÜD VAATAME ( Toomas võtab taskust rahapaki ) , SIIS MEIE RAHAD ON , KUIDAS NÜÜD ÖELDAGI , RAHAKS TEHTUD KULTUURILUGU . ME NÄEME , ET KIRJANIKUD ON SIIN VAIELDAMATULT JUHTIVAD . EHK TEISITI ÖELDES , KIRJANIKUD DISKRIMINEERIVAD TEISI LOOMEINIMESI . KUID PROBLEEM POLE MITTE SELLES ( SEST ÜHEKROONISEL ON KA KUNSTNIK RAUD ) , VAID SELLES , KES ON SELLE PILTLIKU KIRJANDUSLOO VÕI KIRJANDUSLOO PILTIDES KIRJUTANUD . KUPÜÜRIDE ALT LOEME KAHT NIME , SIIM KALLAS JA RUDOLF JALAKAS . JÄRELIKULT KANNAB IGA EESTLANE OMA TASKUS SIIM KALLASE JA RUDOLF JALAKASE KIRJANDUSLUGU ( Turtsatused saalis , mis ähvardavad paisuda homeeriliseks naeruks . ) MA EI TAHAKS , ET SELLE ÜLE NII VÄGA NAERDAKS . ASI ON TÕSINE . SEST VAADAKEM NEID KUPÜÜRE VEIDI LÄHEMALT . SIIA ON KIRJUTATUD MINGID NUMBRID , JAKOBSON <arv> , KOIDULA <arv> , TAMMSAARE <arv> , HURT <arv>. MILLEGA TEGELES KÕIGE KÕRGEMALT HINNATUD KIRJAMEES JAKOBSON ? KIRJUTAS ISAMAAKÕNESID ? KOIDULA ? KIRJUTAS ISAMAALUULET ? JÄRELIKULT MAKSAB KÕIGE ROHKEM ISAMAAKÕNE , SELLE JÄREL ISAMAALUULE . JA KUPÜÜRIDE TAGA ON MINGID PILDID , PÄÄSUKE , TALUD , TAMM , KALJUD JA MERELAINED . SEE KÕIK NÄITAB , ET TEGEMIST ON ÜLIMALT KOMPLITSEERITUD TEOSEGA , MIS KÄSITLEB ÄRKAMISAEGA . SEE ON TUNNUSLIK AJALE , MIL KROON TULI - LAULEV REVOLUTSIOON JA NII EDASI . JUHIN TÄHELEPANU , ET HILISEMAT AEGA , UNDERIT JA TUGLAST KUPÜÜRIDEL POLE . MEIE ASUTUSE NIMEGA ON SEOTUD ÜHE TEISE KIRJANDUSLOO , MA ÜTLEKSIN MITTE VÕIMALUS , VAID KOHUSTUS . MA EI USU , ET KALLASEL JÄTKUKS JULGUST ÄRA ÖELDA , KUI ME TEMA KÄEST KÜSIKSIME RAHA MITTE AINULT KUPÜÜRIDEL OLEVATE AUTORITE , VAID KA NÄITEKS TUGLASE JA UNDERI UURIMISEKS . Kui kõned otsa saab , pakutakse veini . Ma ühe klaasi võtan , aga see tähendab seda , et küsimus , mida küsida tahtsin , läheb meelest . " Oled sa õnnelik ? " küsin Toomalt . Vastus , kui ma õigesti mäletan oli vist jaatav . Või oli midagi nii kavalat , et jäin jälle lolliks ja mälu neid asju ei mäleta , mis talle endale halvad on . Aga ma küsisin susside kohta ka . " Sa siin rääkisid pluralismist ... " " Ja skisofreeniast ... " aitab Toomas mind . " Seda ka , aga sussid on kõik ühe numbriga , see ei vasta sinu poolt välja pakutud põhimõtetega mitte sugugi . Sa peaks nii tegema , et iga inimene saaks oma jala järgi valida , muidu siin mõnd ebastandartse jalaga inimest ... mõnitatakse . " Tooma pilk muutub mõtlikuks . " Sa mulle õnne ei soovigi ? " " Ma ju klaase lõime kokku , kas sellest ei piisa ? " " Lõime või ? " " Lõime , sa ei pannud tähele . " " Siis küll . " Siis me lähme aega , ma tahtsin kirjutada aeda , aga Tuglase aeda minemine on sama kui aega , tulevad meelde need ajad , kui Tuglas siin ise tuld tegemas käis , sellepärast jäägu nii , kuis oli . August ja Valter ( Kruut ) teevad tule üles , rahvas koguneb ümber tule . Ma olen osadele liiga teinud , pole kõiki nimepidi nimetanud , isegi eelmine direktor on meelest läinud , ometi on ta tubli olnud , nagu kõnedest selgus , mina , rumal , aga mõtlesin , et lasti lahti . Ütlen seda nime süü lunastuseks nüüd kaks korda , teisi üks . Piret Kruuspere , Piret Kruuspere . Jaan Undusk , teda ütlen üks kord , kuigi ta on rohkem väärt nii teadlase kui kirjanikuna , aga praegu on ta lihtsalt rahvas , üks neist , kes lõpuni kohal ja kindlalt jalul . Ja muidugi igatsuslik Künstler , Peeter , ka Kultuurilehest , kelle kohta saab seda ilusat öelda , et tema silmad on väga sinised . Viimane asi , mis mul meenub , on see , kuidas Adson siinsamas aias maja nurga ja puu tagant vene tanke luuramas käis . Peilin selle koha tunde järgi välja ning jään ootama . Taksot . Tegelikult võibki inimesi päris selgelt eristada keele põhjal . Kui kellegi suust kõlavad sõnad " davai " , " ladna " , " pagaaznik " või " bakaa " , võib olla kindel , et tegemist on raske stagna-aja läbi teinud inimesega . Ants Juske , Eesti Päevaleht , <arv>.<arv>.<arv> See juhtus siis , kui vabadus koitma hakkas . MRP polnud veel bussiliiniks muutunud , ka kätekett oli veel olemata , kuid peatselt tulemas . Tulin ühelt Hirvepargi miitingult ja kohtasin oma sõpra , keda polnud ammu näinud . Meie vestlus polnud pikk , tal oli käekõrval väike laps , kes mõistagi onude jutuajamisest mingit rõõmu ei tundnud . Üldiselt oli ta aga üllatavalt kuulekas ja tähelepanelik . See võis olla tema esimene eesti keele õppetund . Veidi aja pärast , kõik hädapärased küsimised küsitud , jätsime hüvasti . - Pakaa , ütlesin . Kuidas sa nii öelda võid , imestas sõber . Ega sa mõni okupant ole . - Ma nägin , kuidas isa eemaldudes lapse kohale kummardus , et altpoolt tulevatele arupärimistele vastata . Ning mul hakkas piinlik . Olin öelnud rumala sõna . Hiljuti juhtusin trammis pealt kuulma teismeliste vestlust . Nad olid venelased , kuid sel pole tähtsust , samahästi võinuks nad olla hiinlased või ka eestlased ( natuke nagu kahjugi , et see nii polnud ) . Üks ütles teisele : Znaješ , alati , kui baabuška oma pragamisega mulle närvidele käima hakkab , ütlen ma talle fuck you . Nii hea on , ta ei saa millestki aru . Mul oli hea meel , tundsin rõõmu ühe inimesehakatise suurenenud sõnavara , manööverdamisvõimaluste kasvu ning mis põhiasi , vastuhaku üle maailmale . Meelde tulid ka iseenda kurvad kogemused lapsepõlvest , keelatud sõnad ning võimatuseks paisuv võimetus neid millegagi asendada , nende asemel midagi sama tõhusat öelda . Juba ammu olen märganud üht sõna , mis polegi õieti sõna , pigem silp , mis asub sõna alguses . Kirjakeelde transkribeerituna näeb ta välja üsna hale ja koomiline : aa . Kui teda aga kusagil - pea igalpool - kuulma juhtud , siis saad aru , kui võimas ta tegelikult on . Ja nakkav . Ei saa arugi , aga juba räägid . Pruugib paar päeva võõrsil olla . Võõrsil Ameerikas . Nagu AIDS , nii on aa ameerika oma . Kõigepealt kuulsin seda sealt tulnud väliseestlaste suust . Ja mul hakkas kõhe . Mitte nende , vaid iseendi pärast . Tule appi , pakaa , sinuga olen vähemalt harjunud . Nii ma mõtlesin . Mõtlen ka praegu . Mina , sügav stagnant ja isamaareetur . Sõna tajumine on sügavalt individuaalne . Kuid ilma konteksita ei saa ühtegi sõna ei hukka mõista ega heaks kiita . Polnuks mu ümber Hirveparki ja tollast aega , lapse silmi ja isa selgitusi jagavat suud , poleks mul olnud põhjust piinlikkust tunda . Võinuksin selle sõna , pakaasõna õhtul üksi olles salaja pehmesse patja pista ( sosistada ) , poleks midagi olnud . Või oleks ? Lapsesuu , ütle ! Pärast Atlanta olümpiamänge lugesin kriitikat , mida tehti telereporterite kõnepruugi kohta . Kohati tundus see pädevgi , kuid kujutada ette , et kõnekeel ka grammatika nõuetega ühtuks , on minu arvates pentsik . Nagu aa-gi on kõik see värk nakkav : olemine kollektiivis . Ehk kui endisaegu vältida tahta , siis ühises keelekeskkonnas . Kuid üht sõna , mis mulle suisa veider tundus , polnud keegi märganud - löömatu . See sõna esines pea kõigi reporterite suus . Löömatud olid kõik need , keda keegi nende erialal polnud võita suutnud . Löömatud , mitte võitmatud . Löömatu ujuja , löömatu ratsutaja , löömatu sprinter . Sõna , mis ainult poksi kohta võiks käia ( sedagi vist mitte sellisel kujul ) , oli nakatanud kogu olümpiat . Kui ma aga võistlusi juba mitmendat nädalat järjepannu vaadanud olin , hakkas mulle tunduma , et nii ongi , joo nii olema peabki . Et võitmatu ei sobi . Löömatu omandas mingi varjatud , mulle tundmatu , kuid pikkamööda selgineva lisatähenduse . Mõistsin , et minust on saanud või saamas pühendatu ; oma keelega salaordu liige . Kas löömatu on sama , mis võitmatu või alistamatu ? Kuidas nimetada maadlusmatil seljatatut - ehk löömatumatu ? Mulle tuli meelde , kuidas me lapsena arvasime , et teenendamine on teenindamisest peenem . Et teenija on sama mis ori , teenendaja aga võib olla näiteks söökla ettekandja . Oli veel teisigi sõnu ja seike , kõigest ei julge rääkidagi , seksuaalelamustest ning nende sõnalistest vastetest . Vaat mida raske stagna-aeg meiega tegi ! Ja mida , oo õudu , kaasaeg teeb ja veel tegema hakkab ? ! Kerjus on piiril , temast allapoole jäävad need , keda me üldse mõista ei suuda : mõrtsukad , pedo- ja nekrofiilid . Kerjust on võimalik mõista kahel viisil , ehkki kumbki neist ei anna asjast arvatavasti õiget pilti . Üks neist on mõistmine mõistmise , teine mittemõistmise kaudu . Mõistmine mõistmise kaudu on inklusiivne . Meie kujutlusvõime loob meile pildi sellest , kuidas mingi saatusepööre meid endid samasse olukorda viib : me kaotame töö , lähedase inimese , perekonna , meie närvid ei pea vastu , me hakkame jooma , loobume kõigest ja hakkame kerjama . Sellisel juhul kujutab kerjamine enesetapueelset seisundit : võimetud end kujutlema enesetapjaina , kujutleme end kerjustena . Mittemõistmise kaudu mõistja mõistuses on kerjused tegelikult pururikkad . Näiliselt oleks selline suhtumine justkui välistav : ei , minuga ei saa seda ühelgi juhul juhtuda ! Tegelikult taritakse kerjus nii allkihtidest omasuguste sekka : kerjus on samasugune inimene kui meiegi , ainult et mingil põhjusel ( mis mõistagi jääb seletamata ) eelistab ta omale elatist teenida mitte seal , kus meie ise , kantseleis , kirjutuslaua taga , ajalehetoimetuses , vaid tänaval . Kerjust saab veel mõista ise olemise läbi . Tavaliselt on siis tegu lühema ajavahemikuga , mille jooksul end kerjuseks maskeeritakse . Minnakse tänavale , sirutatakse käsi või kaabu välja , nähakse möödumas paari sõpra ja tuttavat , mõni annab ( see , kes rääkis , et kerjus on tegelikult rikas ) , mõni ei anna ( see , kes kerjusest rääkides sentimentaalseks muutus ) . Nii on teinud mõned ajakirjanikud . Õhtul kirjutavad nad oma kerjuse-kogemusest artikli , mida inimesed järgmisel päeval loevad . Kõige pikemalt on kerjuseks olnud George Orwell . Ta on sellest kirjutanud raamatu " Pariisi ja Londoni heidikud . " Orwell on omamoodi pauperismi ekspert , tema tõetruud kirjeldused on muutunud klassikaks , mida teised kerjustest kirjutajad meelsasti tsiteerivad . Raamat on ka eesti keeles olemas : lugege ! Ja püüdke ( kujutluses ) olla ! Kerjus on keldrikorrus , tema kahest kitsast aknast paistavad inimeste jalad , käed , küünarnukid . Kerjus tunneb meid sääremarjadest , kinganinadest , sõrmedest . Kerjus ei küsi . Kerjus käseb . See käsk on nii intensiivne , et leidub inimesi , kes annavad . Kerjus pole kunagi tänulik , tema peaga nõkutamine , rist ette löömine , silmadega pööritamine on sama mis näitleja kummardus teatris . Kuid erinevalt näitlejast vihkab kerjus almuse andjat . Kerjus on vaba . Ta ei pea maksma tulumaksu , sest tulu tal justkui pole . Kuigi võib olla . Mõnikord suuremgi kui minul või sinul . Kuid nüüd räägib minus jälle too , kelle peakolus istub mõistmine mittemõistmise kaudu . Kerjusele antav raha võiks olla maksuvaba , mujal maailmas selle üle juba arutatakse . Maailmas ( mujal ) on mõnelpool nii , et kerjusele ei anta raha , vaid ostetakse poest vautšer , ja antakse see kerjusele . Selle eest saab ainult leiba , saia , piima ja juurvilja , mitte alkoholi . Alkohol pole põhjus , vaid tagajärg , see on üks mis selge . Kerjusel pole pilku . Keldrikorruse akendest juba niisama kergesti sisse ei vaata . Sind nähakse , aga sina ei näe . Hispaania kerjuse pilk pidavat olema kurb , nii et kui seina ääres seisab seitse kerjust , siis seisab seal seitse erinevat kurbust . Või ausust ( vt eespool ) . Kui kerjamist võtta kui kunsti , siis miks ei võiks me maksta kerjusele , kel on küllalt kõneosavust äratamaks meis kaastunnet , sundides meid nii tema olukorda kergendama ; täpselt samuti teeb ju näitleja , kes pressib meist välja mõne kasutu kaastundepisara . Nii on öelnud Jean-Jacques Rousseau . See on ka ainus viis , kuidas kerjust mõista . Nii et ise ei ole ( ja ei soovi ka saada ) . Võtta kerjamist kui kunsti . Kunstis märkame vigu , kerjamises mitte . Vaid kriitika , väiksemad ja suuremad vead ja möödalaskmised teevad meist nägija . Juba varsti eristame hallist massist tüüpilisi asendeid , karakteerseid poose . Igal kerjusel on oma töövahend . Need jagunevad ( jätkuks vaid julgust seda tunnistada ) elusateks ja elututeks . Elusad on laps , koer . Elutud kark , karp , kalts ( ud ) . Kerjamine on ainuke kutse , kus töövahendeid ei võeta kaasa , vaid jäetakse koju . Kuivõrd ka kodu olemasolu on kahtlane , siis on tüssamine ( kunst ) kahekordne . Ehkki pole täpselt teada , kas kaelas rippuval sildil kirjas olev paljulapseline pere on olemas või mitte ( või on olemas , kuid olukord ei vasta sajaprotsendiliselt tõele ) , on need töövahendid kõige efektiivsemad , empaatiat esile kutsuvad . See on ka kunstis nii : see , mida pole , on kõige rohkem olemas . Rousseau mainib kerjuse kõneosavust . Tema ajal võis see nii olla : kerjus laulis , kerjus tantsis . Kerjuste kõneosavus elab kirjalikul kujul edasi kirjanikes . Eriti ilmekas oli tema nägu . See oli nagu sõrmeaukudega vahtkummist mask , mida sai näppudega laiali venitada ning siis äkitselt kokku suruda , nii et suu prunti läks ja silmad pealuu sisse ära kadusid . Vahe oli vaid selles , et kui mask põhjustas naeru , siis nägu sundis kaastundele - või häbile selle puudumisest - ning vähe oli neid , kes Jaanist kukrut kergendamata mööda minna söandas . Või kui läks - sina läksid - , siis pidid ise samasuguse , ehkki võib olla vähem väljendusrikkama ilme ette manama , et hiljem , kui piinlik vahejuhtum justkui juba meelest läinud , äkki eneselgi ootamatult võpatada . Kerjus on alati üksi ja tunneb selle üle uhkust . Kerjus ei kerja elu , vaid kerjamise pärast . Pisarad , mida kerjus endasse kogub , ei jõua kunagi silmadesse , kaastunne südamesse . Kerjus ( nagu iga kunstnik ) tapab , kuid veretult . Küll aga võidakse kerjuseid tappa . Sellega , tsitaadiga tundmatu kerjuse teosest lubatagu lõpetada . Viimasel ajal on mind kiusama hakanud mõte . Kui vaikselt saab rääkida , et olla siiski kuuldav ? " Kiusanud " ütlen vaid sellepärast , et vältida deklaratiivset valjuhäälsust . " Kiusanud " on parem , ta on tõelisem ( ja samal ajal tasasem ) kui " piinanud . " Mõte ei piina , mõte kiusab , ei anna rahu . Mulle tundub - jah , paraku just viimasel ajal - , et elu on muutunud valjuks . Kõike tehakse kisa ja kära saatel , või siis räägitakse äärmiselt täpselt , loogiliselt , kõigutamatult , õigesti , mis teeb sama välja . Justkui võiks igal sõnal vaid üks , tavaliselt kõnelejale endale selge tähendus olla , mida kõigil ülejäänuil soovitav järgida . Seepärast on mulle vastumeelsed nii avalikud pöördumised rahvasaadikute poole õige kõnekasutuse asjus kui ka vastused neile . Minu jaoks on nad veidi liialt valjud . Jah , see " veidi " , mis eelmises lauses lesib , pidanuks üle-eelmises olema , siis olnuks ka ütlemine paras , ei vali ega liiga tasane , nii et kuulaja oleks olnud kuulnud , rääkija rääkinud ning sõnad söönud . Kuid mõnikord võib ka " veidi " valjust tähendada . Siis , kui öeldakse , et sellest ma küll rääkida ei tahtnud , aga ühe sõnaga ... Ja järgneb terve sõnadelaviin : hinge ja mõtet matvad , järsakul hüplevad , ootamatult kõrgele õhku kargavad , lihtsameelset kuulajat otsaette sihtivad sõnakivid . Imelik on veel see , et kõne valjust ei saa otseselt kõnega seostada , rohkem trükisõnaga . Seal on see trammivagunikolin kõige paremini kosta . Tegelikult pole see üldsegi imelik , suisa loomulik , sest aeg , kus me elame , on kahe iksi , kahe kromosoomimärgi , kahe kümne , kahe tuhande , saabuva saja ja ei tea mille veel aeg . Kui ma ütlesin " imelik " , siis tahtsin tähelepanu juhtida just " tavalisele " , aja grimassile , ja lugejad said minust nii paremini aru , kui ma näiteks " loomulik " öelnuks . Aga endiselt kiusab mind toosama mõte mis algulgi , kirjutamine-rääkimine pole mind vabaks teinud . See tuleb sellest , et ma ei tea , kas olen äkki liiga kõvasti , sisekõrva haavavalt kõnelnud . On ju nii , et süües kasvab isu , rääkides hääl , kirjutades edevus . Edevus aga , nagu juba vanad kreeklased teadsid ( ma vähemalt loodan seda , sest ilmseid asju oskasid nemad kõige paremini järjekorda panna ) , on kurt kõikidele teistele häältele peale enda oma . Sisekõrv ? Mis on sisekõrv ? Lahutamismärki ka vahel pole , järelikult on see midagi niisugust , mis tegelikult on üks , kuid mida peab kahega , kahe teineteise sisse sulanud sõnaga tähistama . Sisekõrv on äärmiselt keeruline organ , vahest ainult aju on veel komplitseeritum ning elutähtsam . Sisekõrvas asetseb meie kuulmine , aga ka tasakaal . Vigastatud sisekõrvaga inimene ei püsi jalul , kuulmisest rääkimata . Kes sisekõrva ehitusest rohkem teada tahab , võib entsüklopeediat vaadata , seal on kõik need labürindid , põimikud , membraanid , epiteelid ja tasakaaluväljad täpselt kirjas ja värvitahvlil " Inimene " kenasti üles joonistatud . Mind huvitab rohkem asja tajuline külg . Mida ma tunnen , kui kuulen sõna , mille nimeks Sisekõrv ? Või mida tunnete teie ? Mina tunnen , et see on midagi õrna . Midagi hella . Midagi , millele saab hõlpsasti haiget teha . Midagi , mis on sees . Ainus organ , mille kohta nii öeldakse . Või üks väheseid . Igaks juhuks öelgem pigem nii . Vaikusele vastu tulles . Üks väheseid organeid , mille kohta nii öeldakse . See rahuldab asjatundjaid ja tähenärijaid , aga ka kirjutaja südametunnistust . ( Kas südametunnistus on sees või väljas ? Praegusel juhul vist väljas . ) Sest - jätkakem - ei saa olla sellist asja nagu sisejalad või sisesilmad . Need , mis sisse määratud , on sees ilma ütlematagi , hing ja süda kopsu ja maksaga üheskoos . Kuid mitte ainult valjusele ei ole see kõrv tundlik , vaid ka valele . Ta tunneb vale juba kaugelt ära . Vale on kare , vale on vali . Vale on siis , kui häält on liiast või kui ütleja on õigemast õigem . Sisekõrvale on käskiv kõneviis vastuvõetamatu . Sisekõrva kõige tähtsam koostisosa on basilaarmembraanil asuv , mehaanilisi võnkeid närvierutusiks tõlkiv seadeldis , mida kutsutakse Corti elundiks . Ilma selleta oleks kõrv lihtsalt prügikast või vihmaveetoru . Kõike pole mõtet meelde jätta , kõigest ei saa meiesugune aru . Unustagem Corti ( küllap teadlane , usutavasti itaalia päritoluga ) ja basilaar , kuid klammerdugem membraani külge . Seda on üsna lihtne teha , sest membraan on ilus sõna . Umbes nii nagu vihmavari kaitseb vihma eest , hoiab membraan meid kõige kivise , jäiga ja jäise eest . Õigemini hoiatab - peas hakkab valus , kui kõlavad sellised fraasid : " Pärast mister Rose'i on välistatud nii- ja naasugune mõtteviis . " Umbes sellist lauset lugesin hiljuti kultuuripoleemilises artiklis , millele keegi vastu ei vaielnud . Minagi ei soovinud tühjast tüli tõsta . Soovisin , et oleks - vai-kus . Kuid asi on selles , et minagi tunnen mister Rose'i . Mitte küll isiklikult , kuid olen lugenud tema teoseid , mis aga tähendab seda , et tutvus on tõeliste killast . Eesti näiteks on nii väike , et siin ei tule tõelised tutvused kõne allagi . Kõik ju tunnevad : üks teist , teine teist , kolmas kolmekümnendat . Kui mõned üksikud neurootilised etteasted pressis välja arvata , siis pole ma siiani mister Rose'i juures midagi tõrjuvat märganud , tsiteeritud lauses insinueeritud misantroopiast rääkimata . Mainitud pursked olid mõistetavad , sest mees on elukutselt filosoof ning elab müüdava maailma silmakirjalikus keskmes , New Yorkis . Malbelt ja mõistu olen nüüd ära öelnud , mis tookord tänu vaikuseihalusele ütlemata jäi . Mister Rose sellest arvatavasti teada ei saa , kuid mis siis . Temal tema , meil oma . Lõpetuseks räägiksin tasa-tasa loo ühest rangisjalgsest tüdrukust , kel oli tasane hääl . Ma tundsin teda isiklikult , kui tõele - sisekõrvale - au anda , siis olin temasse armunud . Kuid üks asi tegi mind ettevaatlikuks : ta rääkis nii vaikselt ja sageli ka kiiresti , et ma temast aru ei saanud . Nii võis juhtuda ja juhtuski , et tema kutsus mind teatrisse , mina aga , asjast valesti aru saanud , läksin kinno . Tehtud veast sain ma viimasel hetkel küll aru , kuid õigel ajal kohale enamasti ei jõudnud . Nagu vaene väike Arno , maabusin tema kõrvale toolile , kui seanss või etendus juba alanud , poole peal või läbi saamas oli . Palusin vabandust ning me suudlesime ( selleks me saalipimedust ju otsisime ) , kuid oli juba hilja , mäng kaotatud , huuled verised . Kõik oleks ju võinud teisiti minna , kui ma poleks läinud koju kinoriideid teatririiete vastu ( mõnel teisel korral aga vastupidi ) välja vahetama , snoob nagu ma kord juba olen . Elu on siiski õiglane : vaevalt suutnuks ma elu lõpuni tema sosistamisi ära kannatada , vaevalt suutnuks ma neist iga kord õigesti aru saada . Ei , mina selleks ei sobinud . Pidi olema keegi teine . Ja oligi . Meie sisekõrvadel polnud määratud kohtuda . Aga nii nagu toona , kiusab mind edasi küsimus : kui vaikselt on võimalik rääkida , et siiski kuuldav olla ? Milline on vastus ? Vai-kus ? Nekrolooge kirjutades ei olda tavaliselt ausad . Mis muidugi tähendab , et nende kirjutamine on kunst omaette , mida valdavad nii poeedid kui poeetide sõbrad . Mingi osa neist , isegi kui selleks kohustatud ametniku või kriitiku ( kes tunneb kõiki ! ) kirjutatud , räägib alati kõnekamalt kirjutajast kui lahkunust . Ometi on kuskil piir , millest üle astumine muudab mure mõttetuks , kahetsuse ja kurbuse kaheldavaks . Sellel piiril kirjutangi Tõnust , tema esimesest ja viimasest , sünnijärgsest ja surmaeelsest luulekogust . <arv>. aasta oli minu jaoks surmade aasta . Surid ema , onu ja kaks sõpra . Ühe sõbra surm oli ette teada . Seda võis aimata juba siis , kui ma talle mainima juhtusin , et mu ema on haigeks jäänud , ning ta küsis , ootamatult " tugevalt " : " Kas midagi tõsist ? " See oli esimene kord . Teine kord oli siis , kui sõber juba surnud oli ja Kirjanike Liidu saalis kirstus lamas . Sõber oli inetu : nägu moondunud , nahk laiguline . Ma pean seda ütlema , sest teine sõber , Tõnu , oli surres ilus . Kirjanike Liidu saali aknast paistab Raekoja torn . Selle otsas tegi üks meistrimees köiel kõikudes parajasti tööd , tema haamri või vasaraga käsi sooritas hääletuid löömisliigutusi ning kõik see oli nii imelik ja omavahel kuidagi seotud , ainult kuidas ? Vaikus , haamrilöögid , inetu surm , surma inetus . Tõnu surm oli ootamatu . Kõige jubedam ja ülekohtusem oli vast see , et Tõnu oli üks neist , kes ei mõistnud surma . Ei saanud sellest aru . Ükskord tuli ta minu poole . Ma ütlesin talle , et minu ema on arvatavasti suremas . Tõnu aga hakkas mulle rääkima sellest , et surma pole olemas . India filosoofiast , reinkarnatsioonist , millega noorte inimeste päid aeg-ajalt ikka segi aetakse . Ma sain Tõnu peale kurjaks , ütlesin talle , et olgu ta parem vait . Tõnu jäigi vait , aga ma pole siiani kindel , kas ta must aru sai või minu kärkimise läbi surma paremini mõistma hakkas . Mul on tunne , et Tõnu ei mõistnud ka elu . Aga enne , kui ma selle kohta midagi ütlen ( kuigi selle asemel , et mind kuulata , võib Tõnu luuletusi lugeda , need selgitavad seda mitte-mõistmise asja paremini , kui mina seda teha oskan ) , räägin veel paarist vahejuhtumist . Üks neist on seotud vihmaga . Olin Kinomajas just riided garderoobi ära andnud , kui tuli Tõnu . Ta näol olid vihmapiisad , ka juuksed , ruugevõitu kollased , olid märjad . Ta jäi minu juurde hetkeks seisma , ei vaadanud mulle otsa , ütles : " Nii hea tunne on . Külm vihm sajab pähe . " Äkitselt hakkas mul kurb , nagu oleks Tõnu juba surnud . Läksin ruttu kinosaali . Tõnul oli komme teele ette astuda ja tere öelda . Tõnust ei saanud muidu mööda , kui pidid temaga mõne sõna vahetama . " Tere " on sina-sõna . Temaga ei saa teietada . Tõnul on selle kohta luuletus , kus ta ütleb : " Teie " , külmunud , jäigana / lõikab sisse / süda / kaks korda / lõi soontesse jääd . ( " Tuttavalt . " ) Tõnu jaoks nõudis " tere " oma järel teisi sõnu . Teisisõnu , kui juba korra " tere " ütlesid , pidid ka teisi sõnu lisaks ütlema . " Terega " kaasnes Tõnul alati naeratus . Tere , naeratus , sõnad . Ükskord tuli Tõnu mulle tänaval vastu , tahtis minuga rääkida , ütles tere , naeratas , astus sammu minu poole , kuid mina põikasin kõrvale , kohmasin , et mul pole aega . Ma sõna-sõnalt jooksin Tõnu eest ära . Kartsin , et kui ma seisma jään ja selgitama hakkan , miks mul halb on ja ma kellegagi rääkida ei taha , siis ei saaks Tõnu millestki aru . Sellepärast tunnen ma toda " teie " -luuletust lugedes , et see on minust , tollest korrast , kui ma Tõnu endast eemale tõukasin . Ning kuigi see nii olla ei saa , sest luuletuse kirjutamise ajal ei olnud me veel tuttavad , tunnen ma ennast Tõnu ees süüdlasena . Süüd lunastada ma enam ei jõudnud . Kuid arvata , et " ära " rääkimisega seda nüüd teha püüdan , pole ka päriselt õige . Elu on näidanud , et miski ei kao , millestki ei vabaneta , kõik jääb , nii hea kui halb . Nüüd olen ma selle välja öelnud : Tõnu ei tundnud elu , ei saanud sellest aru . Tema arvas , et hea jääb . Minagi arvan nii , kuid ei usu . Tõnu uskus ning see uskumine oli väga vahetu , väga siiras . Tõnule meeldis öelda : " Sa oled ilus , sa meeldid mulle ! " Tüdrukutele ütles ta seda alati ning siis võis ta ka teie't tarvitada ja öelduga piirduda . Mäletad , antikvariaadis ? Tõnu rääkis seda , mida tundis . " Kevad ronib mööda kaske üles " ( luuletus aastast <arv> ) oli mul enne kuuldud , kui temal kirja pandud . Ta tuli siis just ühelt oma loodusse rännakult , me seisime " Moskva " kohviku ees ja ma olen kindel , et Tõnu ei häbenenud enne öelda ja alles pärast kirja panna . Surm teeb sõnad paremaks , kui nad on . Ka siinkohal lausutud . Ka Tõnu luuletused teeb ta hetkeks tähtsaks , annab neile lisaväärtuse . Ma usun , et kui ma näiteks " Who's Who'st " /huus huust/ Tõnu Toomiku nime leiaksin , poleks ma pooltki nii jahmunud , kui nüüd , mil ma selle kauni kogu ( Tõnu Toomik , <arv> luuletust . Palendanud Jaan Toomik ) kätte võtan ning sealt seda loen , mis ma ise pole ja milleks ma kindlapeale kunagi ei saa . Kuuled , Tõnu - huu-huu ! Tule tagasi ! Elu on kõigest hoolimata ikka ilus ! Katke prügikastist leitud päevikust , tõlgitud vene keelest eesti keelde ning saadetud ühele kultuuriväljaandele pärast mõningast kõhklust , mis tulenes mitte saatjast , vaid saadetisest , milles kirjeldatav viib küll pigem järeldusele , et tegemist on fantaasia ja reaalsuse heidutava sasipuntraga noores ning kergesti haavatavas hinges , kuid mis sellest hoolimata võinuks saada mõne ajakohase väärtõlgenduse osaliseks Tohin ma rääkida ? Minu vanemad viibivad sügavas unes , nad ei kuule , mida ma ütlen ( olen mõnikord märganud , et inspiratsiooni kütkeis hakkavad mu huuled liikuma sünkroonselt kirjutatud sõnadega ) , ega näe , mida ma teen : jäädvustan sosinal öeldud sõnad oma päevikusse . Tegelikult on nad mõlemad oma rahvuse äärmiselt ebatüüpilised esindajad . Minu isa on vihmavarjuparandaja , kuid tema küljes pole midagi sellist , mida hiigelkupli alla peita - ei kõverat nina , ei märgi huuli ega käharjuukseid . Ta on absoluutne eurooplane ( või peaksin ehk ütlema eestlane ? ) , iidsest Heebreast pole temas säilinud vähimatki jälge . Temas ja tema ümber . Sest see , mis juuti ümbritseb , on sageli rohkem juut kui juut ise : tool , laud , riidekapp ( riidekapid ja nende pealsed eriti ! ) , seinakell , voodi . Ja õhk , õhkki , mis lääpa tallatud viltsusse enda järel lohistades liikuva peeglina juudi näo ees seisab , on tema nägu . Et see meil nii pole , on ülimalt imelik . Sest isa sugupuu , mis saab alguse Rooma katakombidest , on teadaolevatel andmetel täiesti puhas . Jumal üksi teab , kes tegi ja kus tehti see amoroosne kõrvalhüpe , kuid on ilmne , et selle patustaja näojooned ilmnevad nüüd minu isa näos . Ning isa elukutse ? Kas suudab keegi endale ette kujutada vihmavarjuparandajast juuti ? Ma arvan , et mitte keegi . Juut võib vihmavarje müüa , kuid parandada - mitte iial ! Kuid nii see paraku on ning isale ta töö meeldib , ta nagu ei oskakski midagi muud teha , kui avitada inimesi nende tilkuvate , igas värvis ja suuruses kodade korrastamisel . ( Modernsemad neist isegi läbipaistvad ! ) Ning seal , kust isa siia saabus , kusagilt Uurali mägedest ( seal vist sajab tihedamini kui siin ? ) , kus on ta kodu , ka seal ei teinud ta midagi muud , kui parandas juba poisikesepõlvest peale vihmavarje . - Mulle öeldi , et Eesti vajab hädasti vihmavarjuparandajaid , vastas mu isa mulle , kui tema käest küsisin , mis sundis teda kodunt lahkuma . - Võtsin oma asjad , haamri , tangid , näpitsad ja plekikäärid ning kolisin ümber . - Vale , see on vale ! Ettekääne , nagu nad praegu poliitikas ütlevad . Sest tõeline põhjus oli mu ema ! Sellisele kutsele võib ja peab inimene kohe vastama . Mõelda pole vaja . Öeldakse , et üks kord elus juut ei mõtle ning see üks kord on siis , kui ta endale pere soetab . Armastuse teed on imelised , teravaimgi kõrv ei kuule tema sõnu . Missugune on mu ema ? Selleks peate endale ette kujutama mustikavartega kaetud rabamätast . Keegi on siit just äsja mööda läinud , tühjad oksad värisevad , silm tabab lähedal peatunud varju , kes hoiab käes korvi . See pole korvi vari - milline võiks see olla ? - , vaid pajuvitstest punutis , marjadest pungil puur . Ainult üks mari on mättal puutumata , rohupuhmaste vahele peitu pugenud oksal rippu , vaevu märgatav , peaaegu olematu , kuid kenake ning sellest vähese järgi , mis temast paistab , ülimalt isuäratav . See on minu ema . Minu isa ootav ema . Minu ema on arake . Bussis , kus kõik koha - tühja istme - pärast võitlevad , leiba tema endale alati rahulikuma nurga , nõjatub reelingule või hoiab kinni metallpostist ning mõtleb oma mõtteid . Kuigi eestlased on venelastelt üht-teist õppinud ja üle võtnud ( ma pean siin silmas nende agressiivsust ) , vajavad nemad suhtlemisel distantsi . Pikk praktika ja silmsideline mõõtmine on näidanud , et eestlaste puhul on soovitav vahemaa võrdne süljepiisa lennu ja sooja hingeõhu levikuga - umbes üks meeter . Seda tuleb eestlastega suhtlemisel ja kontakti rajamisel silmas pidada . Muidu nad solvuvad , kuigi välja ei näita . Venelased vajavad käepigistusi , embusi , suudlusi , eestlased ainult nõkutavad päid ja ütlevad " tere " /originaalis samuti eesti keeles/ . Kuid minu ema on veelgi erinevam - võõras võõral maal . Temale poleks kilomeetristki küllalt . Tema sooviks olla omaette , rääkida ainult oma pojaga , minuga , ning suudelda ainult oma meest , minu isa , veidrat vihmavarjuparandajat , juuti , kel pole isegi oma nägu . Minu ema töötab kaupluses nimega " Fairyland of Sex . " Ta on seal müüjaks . Enne seda töötas ta haiglas õena . Seal kohtas ta mu isa , keda järjekordne reumahoog oli haiglasse toonud . Mõnikord võib haigus inimesele õnnistuseks olla ! Ema oli veel hiljuti haiglas ametis . Siis hakati personalilt nõudma eesti keele oskust ning minu ema vallandati . Keegi ei märganudki , et ema ei soovinud rääkida ühtegi keelt ! Aga ma arvan , et ta tegi seda meelega , ei teinud sihilikult suud lahti , teades , et teda ootab parem ja loomuomasem töö . Kujutan endale ette , kuidas heatahtlik eksaminaator , ülemõest keeleinspektor või vastupidi , teda nagu koerakutsikat hüüetega rääkima ergutas ( heatahtlikult , kordan , heatahtlikult ) : " Noh , nooh , noo-oh ... " Ning avastas pärast pikki koostööaastaid , et ta ei tea oma alluva nime , pole seda kunagi teadnudki , sest tal pole seda vaja läinud : emal olid kõik tööd ette ja taha valmis tehtud . Sellel et Maa ei liigu ümber Päikese ja et ema ei räägi ( kui ei taha ) ühtegi keelt , on midagi ühist ja universaalset . Ema uus töö sobib talle rohkem . Ma tean , mida räägin , sest olen ema uues töökohas olnud . Tavaliselt istun kõrvalruumis , laos , kus " muinasjutumaa " asjad lahti pakkimata riiulitel lebavad , ning valmistan järgmise päeva koolitükke ette . Vaheukse ees rippuva kardina vahelt on näha , kuidas mehed kauplusse tulevad , näol ilme , nagu oleksid nad siia sattunud juhuslikult . Nagu oleks keegi nad uksest sisse lükanud , nad on selle tundmatu lükkaja peale pahased , kuid mis teha , kui korra sees oled , eks siis vaata veidi ringi . Kuid niipea , kui nad märkavad mu ema , kes seisab leti taga , nende ebalus haihtub , nad sulavad üles ning muutuvad läbipaistvaiks nagu moekad vihmavarjud , mida mu isa parandab . Nad kirjeldavad emale oma muresid ja küsivad nõu , mida ema lahkesti annab - naeratades , ära kuulates , vaikides . Kahe päeva eest , esmaspäeval , hüppas meilt läbi punetavate põskedega ning keha küljes tilpnevate käsivartega sajakilone mees . Muidugi , temasugusel jõehobusel on suisa võimatu seda teha - " läbi hüpata . " Kuid nii ta ise ütles : " Mõtlesin , et hüppan läbi . " Nii see on - keegi ei räägi siin tõtt , vähemalt kohe mitte . " Mul suri hiljuti naine ära . Vähki . Nüüd olen ma maailmas ihuüksi . " Nii ta ütles ning öeldes ilmusid tal silma pisarad . Kõik see kokku on tegelikult üks suur vale : naist polnud tal kunagi olnud , seda meest tundis ju terve linnajagu , vähki aga kartis ta ise surra . Ema ei osutanud ta sõnadele vähimatki tähelepanu , võttis vitriinist kolm paari plastmassvulvasid ning pani letile . Miks võttis ta need vitriinist ? Tõsi , vulvad on minev kaup ja hetkel oli riiul ema selja taga neist tühi , kuid miks ei lasknud ta mul kohe uusi tuua ? Selleks ma seal ju olin , varemgi olin ma seda teinud , õpiku tagant üles karanud ning müügisaali jooksnud , käed vajalikku kaupa täis . Kuid tahta sellele vastust , on umbes sama , mis küsida : mis paneb selgeltnägija nägema ? See on samasugune küsimus ja keegi ei suuda sellele vastata . Kas teate , mis sai edasi ? Paksmagu võttis kõik kolm ning lahkus õnnest särades . Niisugune on mu ema - tõeline madonna ! See poola isehakanu , kes ennast ema Teresaks nimetab ja hüüda laseb , on minu emaga võrreldes lihtsalt libu ! Õhtul tuleb isa emale järele . ( Ja mulle , kui juhtun poes olema . ) Me lahkume . Ema laseb mul ukse lukku panna . Ta usaldab mind . See minu lukutamisülesanne - võtme lukuauku pistmine , kaks pööret päripäeva - kraks , kraks - , lingist raputamine , veendumaks , et uks tõesti kinni jäi - , see usaldus täidab mind ülima õnne ja tänulikkusega . Isa seisab kõnniteel ootel . Ta heidab küsivaid pilke taeva poole . Hakkad sadama ? Pillad mõne piisa või päästad taevaluugid valla ? Ning kohe hakkabki piserdama : Vihmakuningas ja isa on head sõbrad . Isa vajutab nupule ning vihmavari avaneb nagu janune lill . See on mu isa kätetöö , tõeline meistriteos , hiigelmõõtmetega , kuid kerge . Milllest on vari tehtud ? Vist siidist . Seest vikerkaarevärvi , väljast mustjashall nagu taevaski . Ümberpööratud taevakuppel ta ju ongi ! Selle kupli all viibides on tunne , nagu oleksid Püha Sixtuse kabelis Roomas . Muidugi mõista pole ma ise seal eladeski olnud , kuid Michelangelo mulle istub . Tema skulptuurid ja maalid meenutavad meie kauplust . Ja võbisevate kätega paksu meest . Mina ise olen segavereline värd . Minus ristuvad ja taasilmuvad minu esivanemate kõik omadused , mis vanematel endil kaotsi on läinud . Mul on kõver nina ja ma olen väga jutukas . Minu rääkimisel ja tegemisel pole vahet . Mida ma räägin , seda ma ka teen . Minu sõna on minu tegu . Ja vastupidi . Nagu kõik segaverelised , olen ka mina geenius . Ma pean päevikut , sosistan sinna sõnu . Mulle meeldib see väljend - sõnu sosistama ... See kõlab nagu vihmapiisad mustal vihmavarjusiidil ... Minu ema ja isa ei kuulu siia maailma . Nad on siin võõrad . Ning võõraks teeb neid piiritu armastus , mida nad teineteise vastu tunnevad . Ideaaljuhul peaksid nad olema igaveses liikumises . Või seisma kogu aja paigal . Lebama voodis ... liikumatult . Kui ma seda kirjutama hakkasin , oli õhtu . Vahepeal on päike välja tulnud . Millal ta loojus ? Minu vanemad viibivad ikka veel sügavas unes . Taeva väravad avanevad , see olen mina , kes nad lukust lahti teeb . Halastus , see on halastus . Minu nimi on ... ma olen ... aastat vana . Mälestuste heietamine sovjetiajast on tülgastav . Mitte sellepärast , et elu siis teab mis vastik oli ( isiklik elu ja poliitiline vangla võivad olla vägagi erinevad asjad ning ma olen kindel , et esimese püsi on teise hukk ) , vaid et tavaliselt kukutakse siis nagu ühest suust tänitama : Mis minuga küll tehti ! Rõhuti ja represseeriti , okupeeriti ja oblitereeriti ja kõige lõpus ( mis õnneks osutus kommunismi , mitte elu lõpuks ) polnud enam midagi saada kah , alates jalanõudest ja lõpetades leivaga . Ei pääse ka mina sellest mööda . Triviaalne see tõdemus ju on , kuid aeg ( ajad ) riivab meid kõiki . Puutumatuks jääb vast esimene armastaja ja grafomaan , kuid needki elu vormid on paraku põgusad , ehkki võivad asjaosalistele tunduda igavestena . Sellest , kuidas isiklik ja üldine aeg ülikooli lõpuaastal ( <arv> ) diplomitöö kirjutamise ja kaitsmise aegu kokku said , tahaksingi rääkida . Võiks ju ka vait olla , kuid nii nagu lobisemine on kindlasti tõbi , pole rääkimine alati patt . Ja tänitada ma ei kavatse , kuigi nimesid - noomeneid - nimetan küll , sest just sellistena , omas ajas kohmetute ja võõrastena , ma neid inimesi mäletan . Varem - kursusetöödes - olin kirjutanud kahest teisest ameerika kirjanikust , Bellow'st ja Malamudist , kuid kummalgi pole olnud minu elus - minu elule - sellist tähendust kui James Baldwinil . Esimene asi , mis mul Baldwiniga seoses meenub , on moto , mille oma diplomitööle ( " James Baldwin and the Problem of Identity " ) andsin . See kõlas umbes nii : " Kui mul oleks püstol ning ma kohtaksin tänaval valget meest ja ma teaks , et ka temal on püstol , siis ei kõhkleks ma hetkekski ... " Selle terava , halastamatu ja omamoodi kirka , vist ühest Baldwini esseest võetud sententsiga tahtsin märku anda , et tunnen täpselt sama . Samuti . Samamoodi . Julgen arvata , et minu ahastus oli ehk mõnevõrra kraapivamgi , sest mul polnud , ei saanudki olla relva ning kui see mul tõepoolest olnud oleks , siis vaevalt julgenuks ma toru õiges suunas pöörata . Minu vaenlane , tõsi , oli imaginaarne , täpselt lokaliseerimata , kuid seda enam , usun , reaalne , sest kui ma talle nime anda tahtnuksin , pidanuksin tahes-tahtmata ütlema : õpetaja , sõber , tüdruk , ema , isa , aga ka kino , kirjandus , kunst ja isegi ( mõnikord , kui üksindus nii suur , et iga ilusam heli irvena tundus ) muusika . Kõige sellega ühenduses veel üks sõna : VALE . See oli kohtuotsus . Sest mulle tundus , et kõik valetavad . Loetelu võiks olla pikem - Baer ja Barclay ( ma mõtlen muidugi mälestussambaid , lammutamine pole kaugeltki ainus viis , kuidas mõrvu toime panna ) , hiiglaslikul pargipingil purjetava , klappmütsi , salli ja ülepõlvemantlisse istutatud poisi edasi-tagasi kõikuv , kinganinaga ürgookeani põhja kustunud vulkaane tabada püüdev number null jalg , porine tallajälg ajalehekioski seinal , tuule käes lokku lööv plekist liiklusmärk jms .. Valede sekka võinuks kuuluda maailma kõige pehmem , metafoorilisem , aga ka asisem , tõsisem , konkreetsem ning kivisem pale . Vale oli elav , aga ta ei elanud Elvas ( alevis ) , vaid minus eneses . Minu diplomitööd juhendas Gustav Liiv . Käisin tema juures kodus . Ta luges läbi , mis ma kirjutanud olin , ning andis nõu , kus tarvis . Akna juures toanurgas kükitas puudane sangpomm , külitasid hantlid . Seintel rippusid pildid : maastikumaalid ja lilled . Kusagil tiksus kell . Õhukesel tüllkardinal jalutas paks kärbes . Juba tükk aega olime teda muu töö kõrvalt seiranud , tema jalutuskäiku valguse vaibal ( milleks kärbes kardinat pidas ) jälginud , püüdes järgmist suunavõttu mõttes ette ennustada . Äkitselt tõusis kärbes lendu . Pahvatasime mõlemad naerma . Ilmselt meenus meile nüüd , lendutõusmise hetkel James Baldwin - a fly in buttermilk . Sellist pealkirja kannab üks Baldwini essee , kus räägitakse ühest vaprast lõunaosariigi neegripoisist , kes on pistetud valgete lastega ühte kooli - kärbes petipiima . Siis ütles GL : " Kas pole nii , et kõik kirjandusteosed , eriti aga romaanid , kaotavad oma võlu , kui näed , kuidas nad on kokku pandud ? " - Ei , ühelgi juhul polnud see nii ! Otse vastupidi , teose võisid lahti analüüsida ja pärast jälle tagasi kokku panna , kuid võlu - ime - ei kadunud kuhugi , vaid püsis edasi . Juhul muidugi , kui tegemist tõelise kirjandusega . Tõeline kirjandus rääkis tõtt , ta ei valetanud ! Ning Baldwin oli just selline kirjanik ning enamik tema kirjutatud raamatuid olid just sellised raamatud ! Kuidas küll GL seda ei mõistnud ! ? Või ei meeldinud talle Baldwin ? Miski minus kihvatas , ma tundsin ennast solvatuna . Minust mõne meetri kaugusel , käes kohvikann , seisis GL ja naeratas üht oma välknaeratustest , mis tema muidu tõsist , veidi kohmetut ilmet mõnikord kaunistasid ; teispool nähtamatut eraldusjoont seisin mina , käes relv , kohtuotsuse täideviimiseks valmis . Sel ajal oli inglise keele ja kirjanduse kateedri juhatajaks Oleg Mutt . Ta oli väga lahke ja vastutulelik , ta oli alati lõbus ja joviaalne . Oma ainet armastas ta sedavõrd , et meil oli tema loengutes piinlik . Tudeng võis ülikooli juba ammu lõpetanud olla , kuid tema , nähes tänaval oma kunagist õpilast , ei jätnud kunagi juhust kasutamata , astus näost üleni särades ligi ning küsis , kuidas elu läheb , kus töötate ja kas inglise keelt ka ikka tarvis on . Tudeng värises - äkki hakkab veel inglise keelt rääkima , kuid ei , OM tarvitas niisugustel puhkudel alati taktitundeliselt emakeelt . Kui diplomitöö kaitsmine kätte jõudis , kutsus OM mu kõrvale . " Teil on väga hea töö . Ma ise ei ole küll Baldwini lugenud , kuid usun , et ühel heal päeval võtan ennast kätte ja leian selle jaoks aega . Kuid ( naeratus ) ... teil on seal üks peatükk ... " James Baldwin and Homosexuality " ... oleks parem ( vabandav naeratus , usalduslik puudutus küünarnukist ) ... kui te seda teemat oma kaitsekõnes ei riivaks . " VALE . Vale otsast lõpuni . Elu-vale , mis sundis inimesi vingerdama ja vangerdama , otsima pisikest pragu nätskes mullas , millest oma roosa ussipea valguse kätte litsuda . SEE vale tegi minust korrapealt kangelase . Läksin pulti ja lugesin oma kõne - pigem tänu- kui kaitsekõne - paberilt maha . Muidugi oli see näitemäng , suur show , kuid minu käes olid trumbid . Siis tulid küsimused . Küsimusi ma kartsin , sest polnud oma keeleoskuses sugugi kindel . Juba avanes akna all istuva , säbruste lambalokkidega naise , komisjoni esimehe suu . Ma nägin , ta näpp oli peatunud minu diplomitöö seitsmenda peatüki pealkirjal . Kuulsin juba kõrvus saatuslikku küsimust - " Kas te ei seletaks , mida see ... " Kui äkitselt kõlas päästev , jäljendamatult veenev , kõiki kahtlusi hajutav ja välistav hääl : " Ma ise ei ole Baldwini kahjuks lugenud . Millist raamatut te mul soovitaksite tutvuse tegemiseks lugeda ? " " " Giovanni tuba . " " " Miks ? " " Seda läbib ( ning läbiski ! punase joonena , kui öeldut tollasse sotseesti keelde tõlkida tahta ) Ameerika ühiskonna sotsiaalse silmakirjalikkuse teema ! " Eksamikomisjoni laua tagant kostis rahulolupomin , keegi köhatas , keegi pani käe suu juurde , keegi vaatas randmelt kella . Komisjonis oli seitse liiget . Arvus võin ma eksida , kuid ühes mitte . Kõikidel neil oli näonahal , seal , kuhu kuul tavaliselt jälje jätab , otsaees , meelekohal , kõrva taga , väike must täpp . Mul oli sõber . Ta jõi . Kui me tuttavaks saime , tundus ta olevat nurka surutud , nüüd tean ma seda kindlasti ja nii see ka on : ta on nurka surutud , see on tema olek . Tegelikult olime mõlemad nurka surutud . Või miks muidu ma endale sõbra leidsin , tema enda ja vastupidi , endas tema ära tundsin ? Ning kuigi on raske uskuda , et kaks nurka surutud inimest teineteist valetamises kahtlustama hakkavad , oli see ometi nii . Tema vale polnud minu vale ; minu vale , tundus mulle , oli kompromissitum , valusam , tema valega käis nii mõnigi kord kaasas kui mitte lõbu , siis nauding olla just see ja mitte teine . Sundseisundis inimesed on harva silmakirjalikud . " Mulle ei meeldi boheemlus , mulle ei meeldi inimesed , kelle elu eesmärk on nauding ... " Need on Baldwini sõnad , aga nad käivad - käisid - ka meie kohta . Keegi meist , tollastest Tartu boheemlastest ei rääkinud tõtt ; me polnud tõesed . Kõik me vältisime vastutust , kuid armastasime elu . Jah , meile meeldis elus olla ! Ning keegi meist ei tahtnud surra , seepärast oli meie ahastus kassiahastus , äng mäng . Minu võõristus , mida keegi peale mu sõbra tähele ei pannud , johtus sellest , et mu kaaslased , kes jõid veini ning kuulasid hardas austuses Ledbellyt , B.B. Kingi ja Muddy Watersit , polnud tegelikult üksi . Hing võis ju üksi olla , ihu enamasti mitte . Minu jaoks oli see üks ja seesama . Nii hakkasid mulle kahtlastena tunduma need gallonid , mis bluesiseisundi saavutamiseks kõrist alla kallati . Nemad , mu silmakirjalikud sõbrad , valged , mina nii must , nii must : as black as black can be . Ühel sinisel sügisõhtul kohtasin Pälsoni intri ees oma sõpra . Ta oli purjus . Ta ei saanud hästi rääkida , ainult kiristas hambaid ning tema vuntsid ja hõre kikkhabe olid härmas , suu avanes ja plaksatas siis jälle kinni , jättes abitu lõuaköndi kibestusgrimassidesse väänlema . Taskus oli tal tühi pokaal , mille ta olengult , kust ta tuli , ilmselt endaga kaasa oli haaranud . ( Nõnda talitas ta edaspidigi , see kujunes tema zestiks , väljakutseks maailmale . ) " Tule minuga , " ütlesin . " Sul pole seal midagi teha . " Seal tähendas intrit , minu jaoks alandavaid ( kuid oma eesmärki teenivaid , nagu ma üsna varsti avastasin ) stseene tüdrukute tubade uste taga , võimalik , et uut pudelit jms .. Üksindus on vangla , mille seinad on kummist . Üksindus on lämmatav , kuid avar . Üksik inimene tunneb määramatust enda ümber , sellepärast võib temast saada ükskõik kes - joodik , kerjus , süfiliitik , prügikastides sorija , homo . Tol ajal , vastamisi omaenda valega , olin valmis seda uskuma . Seetõttu oli mul hea meel , kui sõber , kelle ma enda juurde tarisin ja diivanile magama panin , öösel mul käest kinni võttis . Ära jäta mind üksi , tahtis ta ütelda . Mul oli sellest hea meel , et vähemasti unenägudes oli säilinud tema tõeline mina . Seda , et see järgmiseks hommikuks kadunud on , mõistsin ma samuti . Käsi oli soe ja tõmbles pisut . Tahtsin oma käe lahti tõmmata , kuid haare tugevnes silmapilkselt . See oli nagu katseklaasis polüübimaim , mida elektrivooluga ärritatakse . Sõbra näpud olid niisked . See võis olla veri , oli ta ju tühja pokaali meeleheitlikult muljunud . Tuld süütamata võtsin sõbral teise käega randmest , tegin näpud ükshaaval lahti ja nihutasin närvleva , unenägude rütmis tuksleva käe loppis põse alla . Nagu lapsel . Et ma seejuures pulssi ei tundnud , ehhki pidanuksin , sest sikutades puutus mu pöial vastu tuiksoont , tuli mulle alles hommikul pähe , kuid imestamiseks polnud mingit põhjust . Mul oli tollal üks tüdruk . Ta ei meeldinud mulle , aga vale , mis minus elas , sundis mind teistele , väiksematele , kuid mitte vähem valusatele valedele . Juba see , et ma temaga rääkisin , talle nii öelda lootust andsin , oli vale . Ta oli kena - paljud mu sõbrad ihaldasid teda , ja ma mõtlesin , et kui ma temaga kaua käin , siis muutub ta minugi jaoks pikkamööda kenaks ja ma hakkan teda ihaldama . Nii me siis käisime - kilomeetreid Tartu tänavaid ja parke , kümneid tunde hilisõhtuseid pooltühje kinosaale , teatrietendusi ja kontserte ülikooli aulas , kuid midagi ei juhtunud . Mul on meeles meie viimane jalutuskäik , viimsed meetrid valede õõtsuval mädasool . Me astume mööda ( E.A. ) Poe tänavat ( R. ) Pälsoni ühika poole . Ma olen end talle saatjaks pakkunud . Kerge on seda teha , kui midagi ei tunne . Kui ei tunne ei nais- ega meestunnet . Ning küllalt lõbus on vaadata pahaselt mööda nohisevaid tuttavaid ja sõpru , kes end ise saatjateks , kõndijateks ja kõnnitajateks sooviksid , aga ei saa , sest mina olen juba ees , ei lase sel juhtuda . Küll jalutaks nad temaga kasvõi mere põhjas ! Hoiaks hinge kinni ja jalutaks , kui ainult mina lubaks ! Nagu nahkhiired lendaks nad minu tüdrukuga puult puule , anna neile ainult luba ja nad ei jää pikalt mõtlema ! Ühe nimi , kes nii mõtleb , et pikalt mõelda pole mõtet , on August Gailit , kirjaniku täpne nimekaim , ta õpib juurat ja tal on hea plaadikogu . Ükskord kuulasime tema pool Frank Zappat ja sõime härjasilmi ja siis ta ütles mulle , kuidas temaga lood on . Ma ütlesin , et kavatsen selle vahekorra varsti lõpetada , siis võib tema minu asemel käima hakata . Praegu aga jalutame , oleme jõudnud Barclay selja taha . " Lähme istume veidi , " kurdab ta , jalad teisel vist väsinud . " Pink on täis . " " Ma ei mõelnud seda , " nuuksatab ta ja aeglustab ohtlikult käiku . " Nii harva , kui sinuga istuda saab . " " Mulle istub käimine rohkem . On tervisele kasulik , karastab närve , pealegi tuleb mul varsti jälle diplomit treima hakata . " " Millest sa kirjutad ? " Ta isegi elavneb , tundub , et istumine läheb meelest ära . " Ei millestki , " ehmun . " Ma mõtlen diplomit . " " Baldwinist . " Olen meelega napisõnaline . Kuid lisan energiliselt : " Inimesed jagunevad introvertideks ja ekstravertideks . Mina olen intro . " " Kas väga ? " Ta on siiralt ehmunud , nagu oleks ma malaarias või kollatõves . " Üleni ! " kuulutan oma saatust . " Aga kes siis mina olen , ütle ! " nuuksatab ta , juba teist korda meie vestluse ajal , seda on raske taluda . " Ekstra , " olen lahke . Kuid pean vajalikuks täiendada : " Inimesed ei tohiks iseendale valetada , see toob endaga kaasa tõsiseid tüsistusi . " " Sa oled nii tark . Ma pean need sõnad endale meelde jätma . Kuidas see nüüd oligi ? Intro , ekstra , intro , ekstra ... " Nii õpib ta uusi sõnu . Nagu oleks homme arvestus . Klõkk , kostab minu poolt . Need , kes ei tea , mida see tähendab , pole kunagi püstolisuust sisse vaadanud . Kõige imaginaarsem valetaja oli muidugi kirjandus . Kirjandusel üleüldse , aga eesti kirjandusel eriti , polnud ( pole ) südant ega isegi mitte otsaesist , kuhu toru sihtida või panna . Kohanuks ma siis tänaval Kirjandust ... Selline võimalus ei tohiks päriselt puududa ; inimesed , kes mingiks ajahetkeks muutuvad millekski ainsaks , üleni üheks ( nagu näiteks Gregori Samsa kõvakooreliseks kuuejalgseks putukaks ) - Vihaks , Armastuseks , Kurjuseks , Õnneks - pole ju mingi haruldus . Ma usun , et nii mina kui ka mu sõbrad , kellele kirjandus südameasjaks oli , kõik me olime natuke Kirjanduse või vähemasti viimase loetud raamatu nägu . Osanuks vaid keegi lugeda ... Niisiis : kui mul oleks püstol ning ma kohtaksin tänaval Kirjandust ja ma teaks , et temalgi on püstol ( aga Kirjandus on eranditult alati hambuni relvastatud ning seda võib öelda nii halva kui hea alaliigi kohta ) , siis ei mõtleks ma hetkekski ... Kirjandus ei tahtnud tunnistada tõtt . Ta oli nagu mu sõber , kellele joomine oli muutunud ( muutumas ) lõbuks ; ta oli nagu mu väsinud jalgadega tüdruk , kes mulle ei meeldinud , kuid kelle kojusaatmisest ma kunagi loobuda ei suutnud ; ta oli nagu mu õppejõud , kelle valetamine oli mulle mõistetav , kuid ärritav . Kuid Kirjandus oli ka nagu mu ema ... Diplomitööd lõi kirjutusmasinal ümber mu ema . Ta tahtis mind aidata , tema noorpõlveunistuseks oli olnud ülikool , keeled ( nagu minulgi ) , kuid elu ei lasknud tal oma unistusi täide viia . Elu ? Need naised , kes on olnud <arv>. aastal kahekümneaastased , kes on ilma jäänud oma isast , kelle hoolde on jäänud kodu ema ja vanaemaga , kes on äsja abiellunud ( samal , <arv>-ndal ) ning ootavad mõne aasta pärast last , mõistavad , mida ma sellega öelda tahan . Või mehed , kes on olnud nende ennastsalgavate naiste abikaasad . Ja lapsed , kes on sündinud tõelisest armastusest nende naiste ja nende meeste vahel . Elu ? Elu oli tunduvalt teistsugune , kui ema endale ette kujutas . Elu oli siis , kui mees pettis naist , kui mõlemad jõid , kui poeg vihkas isa ja ema ( teadmata , et see on armastus ) ning kogu maailma ( teadmata , et seda pole olemas ) . Elu oli siis , kui julgesid otsida ja üles leida . Oma maa , oma riigi , oma keele , oma soo , oma mina . Ning olla samal ajal ka vaba - maast , riigist , keelest , soost , minast . See oli vast kõige raskem , aga ka kõige tähtsam , kuid sugugi mitte saavutamatu . Tahtsin , et ka ema sellest teada saaks . Tahtsin , et ta teaks - see on elu , mille ta poeg enda jaoks on valinud . Sinu ( ja isa ) elu ei saa olla minu elu . Mina ei suuda nii elada . Ma ei ole nii hea , mul pole , ei saa arvatavasti kunagi olema kedagi , keda armastan nii , nagu sina isa või isa sind . Ma ei ole sajandi teine ega ka kolmas kümme , ma olen sajandi keskpaik ( enam-vähem : <arv> ) ning minu aeg on teistsugune . Ema tuli õhtul töölt koju . Ta oli väsinud , kuid mitte minu jaoks . Ta keetis endale suure tassi kanget kohvi ning hakkas kohe toksima . Istusin ta kõrval ja dikteerisin . Vasakul pool laual lebas käsikiri , kust ma ette lugesin ning kuhu ema aeg-ajalt kontrolli mõttes pilgu heitis . Raskemad sõnad ( identity , crisis , homosexuality , crucial , question ) ütlesin kirjapildi järgi ( identitü , krisis , homoseks ( iksiga ! ) ualitü , kruts ( tseega ! ) ial , ku ( kuuga ! ) estion ) , kergematega sai ema oma loomuliku keeleinstinkti ja gümnaasiumihariduse abil ise hakkama . Nii me mööda seda teed algul vaevaliselt , kuid mida edasi , seda kiiremini kulgesime , eesmärgiks haridus , diplom , unistuste ühtesulamine . Kolme musta nõtke jalaga kaunitar-põrandalambist , mille lumivalge , umbes poole meetri kõrgune plastmasstorbik peitis enda sees pirni ning mille ääre alt rippus alla jõhvi otsa kinnitatud must nupplüliti , langes ema vasakule põsele ( ning mõistagi ka kirjutusmasinale ) pehme valgus . Paned sa tähele ? Märkad mu mõtet ? Saad sa aru , et see on see elu , mida ma elada kavatsen , sest teist võimalust pole , ning mille elamisega ma tõtt öelda juba ammu algust olen teinud ? MA EI SOOVI ENAM VALETADA . Ma usun , et ema mõistis mind , kuid ei proovinud mind takistada . Tõtt öelda ootasin ma seda . Tahtsin , et ta hakkaks mind ümber veenma . Nagu siis , kui ma esimest korda abielluda kavatsesin - noorelt , rumalalt , abitult . Kuid ta ei teinud seda . Aeg oli kätte jõudnud . Meie teed pidid minema lahku . Ma pidin ise valima . Valik ( ja vastutus ) oli minu enda teha . ... Pärast kaitsmist tulin hilja koju . Olin purjus , kuid tahtsin olla rohkem . Tõmbasin haagi eest ja lükkasin kriuksuva värava imekombel hääletult lahti . Tuigerdasin aeda , kobasin keha ümber keerdu tõmbunud , voodrini läbi higistatud triibulise jõhvülikonna ( kingitus emalt-isalt lõpetamise puhul ) arvutuid taskuid ning leidsin pika pusimise järel selle , mida olin otsinud , võtme loomulikult , leidsin selle saja esimesest taskust koos soolakala , lipsu ja riidelapakaga , mille külge õmmeldud tagavaranööp . Kuid enne kui võtme lukuauku pistsin - ning enne kui ärklikorruse aknal süttis soe , pehme valgus - , tõmbasin kopsud täis jahedat kartulivaopõhjaõhku ning hüüdsin kõigest jõust : " Ema , ma armastan sind ! Isa , ma armastan sind ! " Pärast seda ei jäänud muidugi suurt midagi muud üle , kui selg vastu krobelist seinakrohvi toetada ning väljaröögitud kohtuotsus - tõde ! - täide viia . Suhu , nagu Hemingway . Meelekohta , nagu Hedda Gabler . Otsaette , nagu cowboy . Kuigi cowboyd lasevad teisi , mitte iseennast , on koht õige : right between eyes ! " ... Minul endal mingit lootust pole . See ei ole seotud ühegi tuntud tõvega ega ka aastatega , mille loogilisse järjekorda sättimisest ning süstematiseerimisest läbipaistvate tsellofaanribadega mälestusalbumis ma juba sada aastat tagasi loobusin . See on lihtsalt loomulik . Kuid lootus on , ta pole maailmast kuhugi kadunud . Ning maailm loodab , et su jalad on pikemaks kasvanud ning et su varbad ulatuvad nüüd juba pargipingilt maha . Muidu jääbki pink täis ja armastajapaarid ei saa sinu pärast istuda . Teiseks loodab maailm , et mõni putukaliik , näiteks koid , keda muuseas liigitatakse isu , mitte sigimisorganite ( jaa , need on neil täiesti olemas ! ) järgi , kuigi viimane oleks õiglasem , on aastaks <arv> välja surnud , mis garanteerib armsa lapsepõlvemantli , sooja salli ja kalli klappmütsi säilimise tulevastele põlvedele , põlveõndlatele , säärtele , sääremarjadele , varvastele ja varvaste vahedele ( koos sinna kleepunud tolmu ja sokiniitidega ! ) . Kolmas maailma lootus aga seisneb selles , et kogu maailma lootus lasub ühel väga valgel poisil , kes loeb ühe väga musta mehe väga tarka raamatut ... " " P.S. Ära unusta välimust ! Pea meeles valimast ! ( Kuigi valimisurnid on aastaks <arv> vist tundmatuseni muutunud ? ) Vabanda , ajan juba sõnu sassi . See tuleb sellest arutust porgandinärimisest , mida ümmargune kodutohter Gea ( ise endiselt kodutu ) mulle mõistuse teritamiseks soojalt soovitas . Kui ta muidugi nägemist ja mõtlemist omavahel ära ei vahetanud . Seda temaga vahel juhtub . Kuigi võib olla , et nende vahel nii väga suurt vahet ehk polegi . Jumalaga . Seesama . " Aastal <arv> , veidi enne jõule , lõpetas Kandinsky suuremõõtmelise abstraktse maali , mis sarnanes värvilise arabeskiga , kuid mille kompositsioonis oli midagi , mis tuletas meelde plahvatusi , läbi õhu vihisevaid kuule , tulelaineid jms. Kui kunstnikult hiljem küsiti , kas ta oli ette näinud sõda , s.o. Esimest maailmasõda , vastas ta : " Mitte seda sõda . Sellest mul mingit eelaimdust polnud . Aga ma olin teadlik kohutavast võitlusest spirituaalses sfääris ning see pani mind seda pilti maalima . " Kui Kaljo Põllu käest küsida , kas ta teadis kuuekümnendatel aastatel op- ja popkunsti viljeldes , Tartus kunstikabineti tööd juhatades , üliõpilasi ( ka mind ) tõlketööle innustades , näitusi korraldades , " Visareid " luues , et kolmekümne aasta pärast muutub maailm avatuks , kõik kunstivoolud võrdselt lubatavaks ja viljeldavaks , siis ma arvan , et vastus võiks olla umbes samasugune kui Kandinskyl . Või pigem ehk nagu Vlaminckil , tollel kuulsal fauvistil , keda kiitis Appolinaire ning kellele meeldis Aafrika . Vlamincki arvates mängisid kubismi allakäigus peale tolle kunstivoolu enda sisemise tühjuse suurt osa igasorti imetlejad ja austajad : " <arv>. aasta juuni keskel külastasin üht moodsa kunsti galeriid la Boétie tänaval . Sinna oli kogunenud hulgaliselt esteete , kes vahtisid lummatult Paul Guillaume'i laua kohal rippuvat viimast kubistlikku meditatsiooni ning rääkisid sellest nagu initsiatsiooniriitusest osavõtjad või usuvahetajad . Maapind mu jalge all võbises . Nähes seda nn kunstieliiti , neid noori intellektuaale ja tõsiseid isandaid kuldraamidega prillides vaatamas harda austusega kubistlikke värviplekke , kuuldes neid küsimas selgitusi neilt , kes sääraseid müstifikatsioone finantseerisid , olles veendunud , et saavad väikese raha eest kätte oma osa hiiglaslikust varandusest , sain aru , et seisame kuristiku äärel . Nägin , et inimlik rumalus ei tunne piire , ning taipasin , et see tobedus ei pruugi sugugi jääda viimaseks . Äkitselt ilmus minu ette plahvatusena nägemus sõjast . " Need on muidugi ülikauged paralleelid , teine on aeg ja teised olid inimesed , kuid mingi äraspidine sarnasus siiski eksisteerib . Toon kohe näite . " <arv>. aasta aprillis sattusin kunstikabinetti , mis asus Ülikooli tänaval , otse kohvik " Werneri " vastas . Sinna oli kogunenud rühm vanaldasi ja keskealisi esteete . Tundsin nende hulgas ära neli õppejõudu , kunstnike liidu liiget , ning ühe tegelinski ülikooli parteikomiteest , kelle nime ma ei teadnud . Kõik nad vahtisid lummatult kunstikabineti juhataja Põllu ateljee põrandal vastu molbertijalga ülesseatud maali . Nende näod olid mõtlikud , lõug rusikal , näpp pikalt üle põse , silmad vidukil ning vaid vähesed väärtuslikud sõnad langesid üle kitsaste järelmõtlikult sinkjate huulte . Püüdmaks neid sõnu , oli ateljee uksepoolses nurgas kobar kunstnikke , tööde autoreid : Kaljo Põllu , Enn Tegova , Peeter Urbla . Sõnad olid ebamäärased - jah , seda küll , aga võiks , peaks - , kuid väljendasid hukkamõistu . Imelik küll , sest otsustades tõsiduse järgi , millega mehed pildipuurimisse olid pühendunud , võinuks vabalt ka vastupidist - heakskiitu , imetlust , innustust - eeldada . " Seal on soolikad , " ütles <arv>. " Mis rahvas sellest võib arvata ? " - " Mulle tundub , et soolikad pole hästi läbi maalitud , " ütles <arv>. " Muuseas , kuidas on pildi nimi ? " - " Harakiri " , ütles <arv>. " Minu teada tegeldakse sellega Jaapanis , meie ühiskonnale pole see iseloomulik . " - " Kes on pildi autor ? " ütles <arv>. " Mina , minu nimi on Peeter Urbla . " - " Mida te oma pildiga öelda tahate ? Ärge arvake , me ei soovi teile halba , vast paari sõnaga ... , " ütles <arv> ( parteisekretär ) . - " Ma ... " Maa mu jalge all võbises , arglik ateljeehiireke , kes vahel tunni ajal nina august välja pistis ja üle põranda sebis , oli juba ammu plehku pistnud . Nähes neid nn kunstiakadeemikuid ja -ametnikke langetamas hinnanguid piltidele , mille autoreiks nad pikemas ajaloolises perspektiivis ehk ise olla oleks soovinud , kuid mida nad ametliku kunsti huvides maha tegema/maha rebima pidid , sain ma aru , et seisame kuristiku äärel . Miks pidi see kõik nii olema ? Miks ei tahtnud nad penni eest - heatahtliku sõna eest - saada osaliseks hiiglaslikus varanduses , mis oma ilmses alastuses ja abituses nende ees seisis , kuid tulevikus väärtuseks saada tõotas ? Nägin , et inimlik rumalus ei tunne piire ning taipasin , et see tobedus ei pruugi sugugi jääda viimaseks . " Äkitselt ilmus mu ette plahvatusena nägemus - vabadusest , Eestist , vabast Eestist ? Ma arvan , et teen õigesti , kui jätan Vlamincki viimase lause väänamata , sest usun , et nii ei olnud . Ma usun , et oli tõesti nii , nagu " Visarite " loomisloos kirjas - iseenda leidmine kunstis , kunsti kaudu . Mõistagi oli see vastuhakk vanale kunstile , mis millegipärast midagi kujutas . Miks pidi ta midagi kujutama ? Miks ei võinud ilma , puhtalt , niisama , prügimäelt , käe-jala juurest , silma võrkkestalt ? Ma usun , et see oli meie aja vaim : puhas , habras , õrn . Mõni ime siis , et ta nii kergesti ja kiiresti purunes - oleks ju võinud kauem ? Võib ju asja nii ette kujutada , et keelati ära ja kõik - nagu ülikooli sotslabor Koobi ajal. Kes teab , ehk oli ka nii , kindlasti oli - küsige Põllult , tema teab . Mina tean , et oli elu , olid asjad , mis panid meid põlema ning see õhetus meis paistis kaugele välja , oli ebatavaline , ebaloomulik neile , kel endal süttimiskalduvust polnud - partei- ja komsomolitegelinskile , KGBle , Moskvale , Tallinnale , kohvik " Tempo " administraatorile , kes meid Varblasega sisse ei lasknud , arvates , et oleme purjus , aga ei olnud , me lihtsalt vaidlesime ühe asja üle ning läksime märkamatult põlema , vana-Pälsoni ühika komandandile ja ehk veel mõnele vähemtähtsale komale . See elu , see ühisus ( sugugi mitte alati ühismeel ) oli kõige tähtsam . Ja sellega , sellistena , usun , olime ka ohtlikud . Meile jäi märk külge . On siiani . Olime visarid . Visarid , mis tähendabki Simuna murdes rahulolematut vastuhakku , on imelik sõna . Ei anna kuidagi käänata , hakkab vastu . Sest kuidas sa ütled - mina olen visar , kõlab kuidagi imelikult , õigem oleks öelda mina olen visarid , mina olen üks visaritest või visareist korrektsemgi veel , aga kui aus olla , siis minevik kõlab kõige paremini , minevik sobib selle sõnaga kokku , järelikult olime hukkumisele määratud juba sündides . Mina olin visar , mina olin visarid , mina olin üks visaritest või visareist . Ja olemine oligi ohtlik . Meie olemisse pääsesid vähesed . Käisid kabinetis ja naeratasid - teadusliku kommunismi õppejõud , komsomolikomiteest , " Edasist " - , Põllu aga saatis nad tagasi . Võttis küll vastu , oli viisakas , naeratas ja ütles justkui lahkelt tere , aga tegelikult omaks ei võtnud . Muuseas , Põllu oli tihti pinkide peal pikali . Eestoas , neli-viis tooli all , Sallineni maal seinal toolide kohal . Ta oli siis tunniandmisest väsinud . Mõnikord kostis teisest toast vaikust , pliiatsikahinat - joonistati pealuud , mis seisis postamendil sinise lina peal , hambad irevil ( Priit Pärn joonistas koos teistega , pildi peakirjaks aga pani " Kaugelt näen kodu kasvamas " , kohe näha , et talent , kuigi joonistada hästi ei osanud ) - , Põllu aga oli toolide peal pikali , puhkas . Õnneks keegi sisse ei tulnud . Mina tulin , aga minust ei teinud Kaljo ( ma ei mäleta , millal me sina peale läksime , ehk siis ? ) välja , sest mina ei joonistanud , minu käest on viisnurgaga vedur üle sõitnud , keelest mitte , keel on mul käes , nagu näete . Mina tõlkisin ainult , aga ma ise eriti ei tundnud , et see kuidagi väiksem või vähemtähtis oleks olnud , sest olime üks ühisus ja ei lasknud teisi niisama kergesti ligi , isegi kui nad suured juhtusid olema . Kaplinski pääses sellepärast , et tema naine , kes sel ajal polnud veel tema naine , ainult armas armuke , töötas siis kunstikabineti laborandina . Nagu ka minu naine , aga see on teine jutt - mina olin siiski enne kui minu naine . Kangilaski , kes pidas moodsa kunsti ajaloo loenguid ( kuid mida võis vabalt riigikukutamiskursusteks pidada ) ja klõpsatas ringauditooriumis diapositiive projektsiooniaparaati , tema ei pääsenud , kuigi oleks vist võinud , sest tema naine käis ka kunstikabinetis , mis kokkuvõttes oli üks suur üksteise ja kunsti ülesleidmise paik , aga Kangilaski oli laisk ja natuke vist pelgas ka , kuigi riigikukutamine seda päriselt poleks nagu eeldanud . Ma mõtlen , et ta kartis vaime , mitte kunsti , sest kunst oli tal - plõks , plõks , plõks - käpas , meie jälle uskusime . Vaime , mis lahkusid kehast , selg ees , ja võisid mõnikord mõne joodiku sisse ära eksida ( joodiku vaim on kehaga lõdvalt seotud , en bee ! ) , UFOsid , mida võis näha Kvissentali heinamaal ja Kohtla-Järve tuhamägede vahel , elust pärast surma rääkimata - see oli kõige loomulikum asi . Meie elu , meie olemine . Nimesid nimetamata , sest me kõik olime üks , ning kui keegi oli suurem , siis tegi ta ennast teiste juuresolekul väikseks , nii et teised upitama ei pidanud , mida nad/me ei teinud . Olime ühesuurused , ühesugused , üheväiksused , sugude vahel väike vahe oli , nagu see eelnevatest näidetest ja mõnest mainimata jäänud juhust selgus ( Mirka , mu Mirka ! ) , aga selle kompenseeris meie vaimsus , spirituaalsus nagu Mondrianil või Kandinskyl . Kandinsky , on tunne , oli meie liikumise võtmefiguur , A &amp; O , mis toob meelde alfabeedi , superindividuaalse tähestiku , mille endale ühel julmal suveööl valmis meisterdasin , QWERTYUIOPASDFGHJKLLZXCVBNMÄÖ , milles kogenud silm hoobilt kirjutusmasina tähestiku ära tunneb , aga ma ei valeta , kui ütlen , et tookordse tähestiku aluseks oli tunne , vaim , kes minuga läbi lahtise akna õunapuu tagant kontakti võttis . Nagu Kandinskyl , kelle jaoks igal värvil oli kindel vaimne tähendus , mis indiviiditi mõistagi erinev . Kandinsky viga oli selles , et lõpuks hakkas ta arvama , nagu oleks värvide tähendus objektiivne , absoluutne , subjektiivsest idealistist sai objektiivne idealist , kuid see polnud veel kes teab mis õnnetus , peaasi , et oli idealist . Vaimud oli üks põhjus , miks Kandinskyt tõlgitud sai , miks just temast pihta hakati . Värvide õpetus , vaimude õpetus . Vaimud ja värvid , neil suurt vahet pole . Vähem kui sugudel . Põhjus ? Põhjustest nagu ka tagajärgedest on vastik rääkida . Siis jääb tunne , et keegi on ( oli ) süüdi . Põhjused ja tagajärjed on nagu stoppmärgid , sunnivad peatuma , meie elu aga oli ainumas minek , liikumine , kulg . Miks mitte uskuda lollusi ? Ma usun , et see oli ka üks põhjus , üks väga vastik põhjus , miks me uskusime . Visareid , vaime , värve . Varblane ( Hannes ) küsis minu käest , et ei tea , kui suur see vaimude liikumiskiirus ka olla võiks . Et kui paluda , kas käib kiiremini poes ära kui ise ? Sina selle asjaga tegeled , sa peaks teadma . Ta lihtsalt pidi nii küsima , temast võis seda arvata , tema osaks oli langenud õnnetus õppida Nõos , kus õpetati füüsikuks ja täheteadlaseks ja muuks , aga ainult teadlaseks , kuid peale selle oli ta veel ennast arendada sooviv armas ignoraamus , kes armastab küsida seda , mil pole vastust või kui isegi on , siis pole mõtet vastata , sest peab uskuma . Ta nägi seda küsides üsna hale ja õnnetu välja ja autokastis , kus me Tallinna poole loksusime , oli külm ja väljas oli veel külmem - talv . Minu usk sellest küsimisest suurt viga ei saanud , Hannes ( Varblane ) sai aga väikse ususüsti küll , sest ignoraamus võis ta olla , immuunne aga kaugeltki mitte . Elu kohta : me olime ka siis kunstikabinetis , kui me seal parajasti ei olnud . Õllekeldris või ülikooli kohvikus näiteks . Lause kõlab õõnsalt sellepärast , et ei taha öelda : me kandsime kunstikabinetti igal pool enestega kaasas . Kanname siiani . Püksitaskus , krae vahel , leinava sõrmeküüne all . See oleks labane , kulunud , väsinud , vesine . Meie seda polnud . Me olime täiesti mittelabased , mittekulunud , mitteväsinud , mittevesised . Meie olemise kõrgpunkt võis olla - oli ! oli ! - <arv>. aprilli <arv>. aasta õhtul , kui Enn Tegova ( tuntud kui Tee-Kohv ) , Peeter Urbla ja Viktor Kerge tegid kohviku seinal risti ja Toomas Raudam ( tuntud kui Raud-Aam ) tuli kohviku vahesaalist kellukesega , jalutas aeglaselt laudade vahelt läbi ja tegi aeg-ajalt till , till-till ja see tähendas , et nüüd kohe algab . See , mis algama pidi , oli Eesti esimene happening ja seda tasub kunstiajaloolastel kõrva taha panna . Niisiis , <arv>.<arv>.<arv> ja Kerge kui kõige artistlikum meie hulgast mängis risti , oli lapiti vastu kohviku tagaseina , vööst saati paljas , ja jüngrid Enn ja Peeter vedasid tema ümber keha piirjooni pidi punase joone ja kõikseeaeg mängis hippy-musical " Hair " ja loeti luuletusi , mille kvaliteet ja autorid ( elus ) olid erinevad , kuid sõnum üks - elagu vaba looming ja Biafra vabariik , mis mõned kuud tagasi oli endale vabaduse kätte võidelnud , ja kõik said aru , mida see tähendas , kui Kaplinski oma luulelugemise lõpus hüüdis , et elagu vaba Biafra , sest Biafra oli väike ja okupeeritud nagu Eestigi , kuid peale selle oli ta endale hümniks võtnud Sibeliuse " Finlandia " ja lipuvärvideks ükspuha millises järjekorras või mispidi lipukangal sinine , must ja valge . Aasta otsa sai ta vaba olla , siis neelati Nigeeriasse tagasi , küllap pingutas üle , loodame , et meiega nii ei juhtu . Mis mulle viha teeb , on see , et ajalugu näpsatakse meil käest , Baumann ja Osolin on lasknud liikvele müüdi , nagu oleksid nemad või vähemalt üks neist eesti esimene diskor ja see fakt on vist juba mingis raamatus kirjas ka , katsu seda nüüd parandada või sealt välja rookida . Tehkem siiski katset : eesti esimesed diskorid olid Aleksander Müller ja Allakirjutanu , kes korraldasid sealsamas ülikooli kohvikus beat-muusika õhtuid , sõid praemune ja jõid veini ning esimene ansambel , keda sedamoodi mängitatud sai , oli " The Cream . " Raiu see endale pealuu sisse , Osolin , jäta inimeste petmine , Bauman , tunnustage tõde , kaht nime : Müller , Raudam ( ja vähe ka Varblane ) . Ma võin une pealt öelda , millise loo ajal mitu praksu kostis - kui miski muu sind ei veena , siis see vast ikka , sest see oli aeg , kui hea plaat maksis liiter puhast piiritust , kui sommi nurga taga kätte said ja äri ajada oskasid . Ma ei usu , et see meie olemine ja kunstitegemine paljalt niisama tühja augu täitmine oli . Auke oli teisigi ja kõige suuremad augud olid kommunistlikus parteis - miks me siis kunsti valisime ? Või kunst meid ? Või see kunst meid ? Küsimus pole ka selles , nagu oleks keelatud/taunitud asjadega tegelemine kuidagi eriti õilistav . Rääkimata mingist psühhoanalüütilisest korruste ja pööningute jampsist . Ma usun , et oleksime olnud samasugused rõõmsad klähvijad , ametnike ametlikku kunsti kannast purejad ka Ameerikas , Inglismaal , Lääne-Saksamaal , Austrias , Soomes , Rootsis , Jaapanis , ükskõik kus . Vahe on vast selles , et meie kunst , Põllu kunst aga iseäranis , oli mahedam , soojem , lubavam , naeratavam , samal ajal kui analoogilised voolud ja ismid välismaal olid puritaanlikud ja silmakirjalikud , umbes nagu briljantsõrmuste ja kuldnööpidega pintsakuga B.B. King nägu moonutades südantlõhestavat bluesi laulmas . Paari aasta eest juhtusin nägema filmi Vasarelyst ja mulle meenus kohe Kaljo Põllu . Käis vanake omanimelises pildigaleriis iseoma piltide , pead- ja südant pööritavate optiliste hiigelkonstruktsioonide vahel ringi ja rääkis juttu ja kõik oli õige , nii õige . See oli nagu doktoridissertatsioon , mille geniaalsus peitub paaris efektses metafooris , muu maailma väljalülitusklõpsus . See oli avar , kuid ka üliahas maailm . Kummist lukuauk , mida saab näpuotstega näosuuruseks venitada . Vale , vale , vale ? Saan ma Põllu op- ja pop-pilte vaadates nõndamoodi öelda ? Ei , sest kuigi kõik oli ajutine ning tehtud küllap mitte nii suure sisemise veendumusega ( ehk teisiti öeldult : noorena , noorelt , iseennast kunstis leidmas nagu me kõik ) kui praegused maailmametafoorsed pildid , milles selgeid jälgi ka omaaegsest opist , olid need mustad nupud , punased klotsid ja heledad metallpinnad , esemid ja esemed , peeglite vahel kaabut kergitavad meesfiguurid ( üht neist , mäletan , kutsusime joviaalselt KGB agendiks ) , vooljad maastikud ja His Master's Voice grammofoni ees istuvad kurvad koerad ilmsetest eeskujudest hoolimata ( või just tänu neile ) täiesti omad , iseseisvad , suveräänsed . Op ja pop olid just need , mis nad olid : näivused , mis sisaldasid endas edasiminekut , kunsti . Meil polnud teooriaid , mis meid ahistanud oleks , järelikult polnud me tigedad . Usun - väga usun - , et Põllu loomingus on kõige rohkem neid sõnu : " Ma olen sündinud Hiiumaal ... Mõned sellised detailid tulevad meelde , mida hilisemast ajast sugugi ei mäleta , kasvõi see , kuskohal mõnel momendil paistis päike või missugune ilm oli või kui isa ja ema midagi ütles , mis tal parajasti seljas oli ja kus ta seisis . " rihosibulalejohnkingilepeetervolkonskiletõnuehasaluleperekonnagakerstilejuhanilejackkerouacileignatiusloyolaleendalekõikidelesõpradele Tahtmine panna pea vastu lauda . Ja natuke nutta . Aga see paistab kohe välja , kui nutad . Kui pea laua pealt üles tõstad ja teistele otsa vaatad . Ja kuulad , kuidas Riho mängib . Tahaks pea vastu lauda lüüa , lauanõude keskele , see mõte kiusab kohe väga , juba teist või kolmandat korda . Aga ma tean , et siis ma valetaks , valetaks endale ja muusikale . Sest ma pole see , kes seda teha võiks , mul pole muusikalist kuulmist . Riho võiks seda teha , aga ei tee , mängib , kitarri kael paistab võimendikasti tagant välja ja sõrmed kitarrikaelal . Ma ei tea , millest ta mõtleb . Kui üldse mõtleb . Aga kui ta mõtleks , siis ei mõtleks ta muusikast , vaid elust ja surmast . Keegi vaatab mulle otsa . Veidi hirmunult , etteheitvalt : ära löö lauda peaga . See on mu naine ja kahjuks on tal õigus . Sest ma olen vastutav - poja , naise , sõbra ees . Ära löö lauda peaga . Just nii on õige : mitte pea , vaid laua pärast . Laud pole küll eriti puhas , tuhk , tatt ja veiniplekid kortsus laudlinal , kuid ikkagi on see , mida teha kavatsen , ka solgiaugust mustem . Aga minus kõneleb kogemus : elu on selline , mul pole õigust valetada , pintsakut ja lipsu ette panna , kingapaelu kinni siduda . Kuid ma olen seda teinud , juba enne , kunagi varem , kui abiellusin ja lapse sünnitasin ( ka mehed sünnitavad lapsi ! ) . Ei ole vahet mehe ja naise , musta ja valge , sõbra ja sõbra vahel . Tahaksin tema käest küsida ( enne , kui peaga lauda rammin ) , kas ka tema , minu noor sõber teeks sama : lööks pea vastu lauda . Ja nutaks - veidi , veidi . Aga mul on hirm , sest ühe sõbra käest olen juba küsinud . Kunagi ammu . Kutsusin ta enda poole , panin peale Janis Joplini , mõtlesin , et meeldib . KAS SIND KA NUTMA AJAB , KUI KUULAD BLUESI ? - EI , SEDA MITTE . MIND AJAB NUTMA , KUI LOEN HEAD LUULET . Niisuke vastus , heatahtlik , kainestav ( jõime midagi , vist viskit ) , halastamatu . Sellepärast ei julge Tõnu käest küsida . Äkki vastab samamoodi , kuid ka teistmoodi on tegelikult ikka samamoodi . Tegelikult on tähtis sõna , selles on blues , see on blues . Parem ei küsi - jääb sõbraks edasi . Tõnu on pikk . Kui me koos saunas olime , vaatasin nagu iseendast ja tundsin rõõmu - tema oma polnud minu omast pikem . Tall man tall tool , small man all tool . See ingliskeelne ütlemine tuli kohe meelde . Küsisin Tõnu käest , kas ta on sellega nõus , et kui me sellest ( Kingsnake Salooni kontserdist , kus me eelmise päeva õhtul käinud olime ja mina tahtsin peaga lauda lüüa , aga ei julgenud sellest rääkida ) kirjutame , siis võime kasutada sõnu , mida oleme teineteise kuuldes öelnud . Ja mõtteid , mida oleme mõelnud , lisasin mõttes . Igaks juhuks . Sest on ju igatpidi loogiline , et kui sõnad , siis ka mõtted . Tõnu noogutas ja ütles midagi , mis kinnitas nõusolekut . Ükskord juhtus selline lugu , et tolle teise sõbra ( kellele ei meeldinud Joplin , kelle kulmude alla ei tekkinud Joplinit kuulates sularauda ) naine suudles mind . Ma olin nende juures külas olnud ( ka tema on minust noorem ja pikem ) , midagi me seal jõime , tõime vist juurde , tagasihoidlikult nagu alati , minu pärast , mu tervis ei kanna , ja mina ütlesin , kui see , kes võiks vabalt olla ka Tõnu , aga ei ole , kui sõber oli toast lahkunud , vist juurde tooma , ja meie istusime diivanil ja kuulasime muusikat , mis oli nagu luule ( vist Bach või Mozart , mul kama , mul puudub , on vägaväike MK , muusikaline kuulmine ) ja ei teinud silmadele midagi , siis ma ütlesin ( nagu postbiitnik ja relilllaps kunagi ) HOIDKE TEINETEIST , ÄRGE MINGE LAHKU , HOOLIGE TEINETEISEST . Ega neil sellist kavatsust vist polnud , ütlesin rohkem sellepärast , et sõbra naine ( ja ausalt öeldes ka laps , kuldsete kiharatega ingliplika ) on mulle sümpaatne . Või mine sa tea , äkki läks täppi ? Sest vaevu olin seda öelda saanud , kui sõbra naine end minu poole kallutas ja suudles . Mu jumal , kuidas see mulle meeldis . Mul tiksub varsti viiekümnes . Mis tähendab seda , et juba kakskümmend viis aastat ( ametlikku , neile tuleb lisaks veel kaks aastat vabakat äärelinna katusekambris ) , seega kakskümmend seitse aastat pole ma kedagi muud peale oma naise suudelnud , kui välja arvata need naised , keda telekas nähtud , kuid seda juhtub vist igaühega . Sõber tuli tuppa tagasi , selline tänusuudlus mu elus oli . Mul oli nii hea meel , et läksin jala koju , kuigi hommikused bussid juba käisid , kümme kilomeetrit läks kui lennates , kõik ajas naerma ja tegi rõõmu , mul oli võrdselt hea meel nii suudlusest kui sellest , kuidas sõbra naine läks vannituppa ja ma kuulsin köögist , mis asub vannitoa taga ja kus me istusime ja õlut jõime , kuidas sealt hakkab kostma hääli . Mul oli nende häälte üle hea meel , need tähistasid usaldust , seda et meil pole üksteise eest midagi varjata , et meiesugused tulevad ka ilma seinteta toime . Seejärel läksin ise pissile , pissisin meelega eriti kõvasti ja püüdsin tagasi tulles ära aimata , kas ka tema , kas ka nemad olid mõelnud samu mõtteid . Küsida siiski ei julgenud . Sest äkki on vastus teistsugune.Teistsugune samasugune , moos bluesi asemel . Kui me Tõnuga linnas enne kontserti ringi kolasime ( see on tõsi , kuigi ma konkreetseid kohti ei maini ) , kohtas ta üht oma tuttavat , nad vahetasid paar lauset ja Tõnu ütles SEE OLI MU SÕBER , AGA MA EI TEA , KAS TA VEEL MU SÕBER ON , VIST ON ja mul oli selline tunne , nagu mõtleks ta mind . Kontserdil jõime ainult dzinni , ma seisin posti najal ja tundsin , et kui nüüd keegi mu käest midagi küsiks , midagi sellist , millele tarvis vastata VABANDAGE , KUS SIIN ON TUALETT siis ei saaks ma vastata mitte sellepärast , et muusika on vali , vaid et nutt on kurgus ja et minust jääks mulje kui ebasõbralikust ja kasvatamatust tüübist , kes toob kahju kogu eesti rahvale , kui küsijaks juhtub olema mõni väljamaa turist TOILET sellest saab igaüks aru , vaikimine pole vabandatav , kuigi kontserdil oli palju ka sellist rahvast , kelle oleks võinud kohe välja kihutada , sinna , kust nad tulid , mereranda , juuksuri juurde , päikese kätte , pügatud hekkide ja puudlite sekka . Siis puudutas mind keegi õlast , see oli mu poeg ja ma ei saanud talle öelda , miks ma lauast ära olin tulnud . Laua , mitte enda pärast . Näitasin näpuga lava poole . VAATA KITARRIKAELU , SOOLO ON ENNAST KASTI TAHA ÄRA PEITNUD , AINULT NÄPUD PAISTAVAD , NEED ON RIHO NÄPUD , MA TUNNEN TEDA , AGA MA EI TEA , KAS TA ON MU SÕBER , MUL POLE VIST SÕPRU . Selle mõtte peale , mis pole tõsi ja mida ma kõvasti välja ei öelnud , tuli mul jälle tönn peale . Ning sellega koos tuttav tahtmine ( mu jumal küll , miks pole bändis klaverit , vast ainult temaga , klaverimängijaga saaksin oma tundeid jagada ) . Läksin lauda tagasi . Eile , <arv>. märtsil kell <arv>.<arv> lõppes bluusi-laste jaoks <arv>. aasta . Täpselt sel ajal lõppes klubis " Dekoltee " B.B.Kingi kontsert . Klubi juhtkonna kinnisel istungil otsustati klubi sulgeda ning rajada selle asemel B.B. Kingi nimeline bluusimuuseum . Tulevase , kuid täna hommikuni tundmatuks jääda sooviva muuseumidirektori Andreas Lukini ( Kingi maaletoojana tuntud muusikamänedzer ) sõnul eksponeeritakse muuseumis moodsa tehnika kaasabil konserveeritud higitilgad , mida bluusikuningas laval olles valas ning mis kukkusid mööda froteerätikust , millega ta üheteistkümnel korral pühkis oma higist nägu , mida üks bluusikriitik tabavalt " bluesi näoks " on ristinud . Kuningas annetas mõistvalt naeratades muuseumile ka eelnimetatud rätiku : " After all , that's blues what you get ! " Raskusi on õhu säilitamisega , õigemini puhta bluusiõhu eraldamisega õlleõhust , mis tundus olevat jookidest põhiline . " Kuid tuleme toime ka sellega , " oli Lukin optimistlik . Kalli rahaga on kokku ostetud ka kõik B.B. Kingi poolt kontserdi lõpul saali pillutud meened , ketid , märgid ja muud . Kahju hüvituseks saab vitriinis meenega kõrvu seisma selle kunagise omaniku foto . Seni pole suudetud leida kitrarrikujulise hõbemärgi omanikku . Mainitud märgi võttis B.B. King viimasena oma oma kuuerevääri küljest , sirutas käe üle lavaääre ning pani kellegi pihku . Kahtlustatakse , et see võis olla üks kontserdil viibinud Eesti miss , kelle nime esialgu saladuskatte all hoitakse . Karta võib , et teda enam Eestis pole , lausus Lukin . Kuid tal on midagi enamat , tal on King . Ta võiks meeles pidada , et just tänu meile leidis aset Kuninga ja Missi kontakt , väljendas tulevane muuseumidirektor ennast taktitundeliselt . Lootus saada muuseumi valdusse hõbekitarr , väike Lucille , säilib . " Muuseum ja muusika on ka etümoloogiliselt lähedased , " väitis Lukin . " Miks mitte neid omavahel orgaaniliselt ühendada ? " Ka Postimees on samal arvamusel . Igal juhul on muuseumi ja muusika sugulus lähedasem ja loomulikum kui muuseumi ja mausoleumi oma . Viimane arvamus on Eestis väga levinud , miks mitte eelarvamust või rahvuslikku kinnismõtet rahvusvahelisema ettevõtmisega pikkamööda lammutama hakata ? Kui palju saab maksma pilet bluusipühamusse ? küsis Postimees . Täpselt sama palju kui kontserdipilet , <arv> krooni , kõlas entusiastlik vastus . Küsida vähem tähendaks solvata kõiki kontserdil viibinuid . Sellega loodame kiiresti korvata kontserdi kahjumi . Sest kes kontserdil käis , see tuleb ka muuseumisse ning võtab kaasa oma sõbrad ja tuttavad , naise ja lapsed , mehe ja armukese . Sellega oli ka Postimees päri , küsides ka oma spetsiaalbluusikorrespondendi Th . Ohm-Arse'i ekspertarvamust , mis kõlas järgmiselt : " Olen esialgu veel esmamuljete all ega suuda oma arvamust korrektselt väljendada . Kolmel korral ma nutsin , alguses , keskel ja lõpuks , suutmata , muuseas eristada , milliste lugudega tegemist , sellist asja pole mul varem ette tulnud , kuigi olen enda arvates üht-teist oma elus ikka näinud ja kuulnud . Ühtlasi on see märk sellest , et kontsert pidi olema hea , kui mitte suurepärane . Kui mitte kirjeldamatu . Käisin seal koos oma naisega , meil juhtus just sel ajal olema pulmapäev , temale meeldis väga . See oli minu kink temale . Meestega ei juhtu seda just tihti , et naised nende kinkidest samavõrd rõõmu tunneks , kui nad ise . Seekord läks õnneks . Muuseas , mul on südamest kahju , et mul ei õnnestunud üht oma tuttavat veenda , et ta loobuks eelseisvast äritehingust ( majaostust ) kontserdi kasuks ... Kui ma " Dekoltee " saalis enne kontserdi algust ringi jalutasin ( ma polnud seal enne käinud ) , juhtusin nägema , kuidas Kuningas enne etteastet ühes ruumis keha kinnitas . Nägin läbi õhukeste kardinate , mis ruumi ees rippusid , kuidas King kelnerile tere ütles . Sirutas käe üle laua välja , mulle tundus , et kelner oli Kuninga kätt surudes veidi kohmetu , kuid üldiselt tuli ta olukorrast auga välja ... Mul on selline tunne , et see zest tuleks muuseumis jäädvustada , aga ma ei kujuta muidugi ette , kuidas ... Aga ma olen kindel , et kõigi kõrvus kõlab surmatunnini see jumalik heli , iga üksik noot nagu ziletitera , mis tükeldab hinge nagu giljotiin . Kui sellele lisada veel Kingi sõrmed kitarrikaelal ning see , millega nad seal hakkama saavad , siis ongi käes blues , mida on võimeline esile manama ( mängima on selle jaoks liiga tavaline sõna ) ainult tema , kuningas , kelle nimi on Kuningas , King . Leiutasin hiljuti ühe huvitava karakteri . See juhtus Charlie Chaplini autobiograafiat lugedes . Seal on kirjas lugu kuulsast inglise koomikust T.E.Dunville'ist , kes ükskord baari astudes juhtus kuulma sõnu : " See on juba omadega läbi . " Dunville taipas kohe , kelle kohta need sõnad käivad . Aega viitmata läks ta Thamesi äärde ja laskis ennast maha . Ka mina ei mõelnud pikalt . Varsti oli ta mul olemas . Ta oli blond , umbes kahekümne viie aastane , kräsus juuste , ümmarguse näo ja paksude huultega , mispärast teda mõnikord ka Lumumbaks hüüti . Lumubal oli kaasasündinud südamerike , arstid olid tal raske füüsilise pingutuse ära keelanud . Kuid kõige kahjulikum oli oma haiguse käes vaimselt piinelda , hoida seda teiste eest salajas , mõelda lakkamatult sellest , et ühel päeval tuleb nagunii surm . Lumumbal seda muret polnud , vastupidi , talle meeldis oma haigusest teistele rääkida , eriti vaimustatud oli ta sellest , et haigus on " kaasa sündinud . " Kaupluse- või kinojärjekorras seistes ei möödunud kaua , kui ta eesseisja õlale koputas või tahapoole kummardas , käe vasakule rinnale surus ning oma südame seisukorrast võhivõõrale inimesele siiralt pihtis . Ükskord ütles üks selline , võib olla olla tagamõttega Lumumba jutuvadast vabaneda , veel enne , kui too suudki oli saanud paotada : " Sa näed jube välja ! " Just " jube " oli Lumumba kirjeldamiseks õige sõna . Või vale , kuidas võtta . Igal juhul täpne . Teised , " kole " ja " õudne " näiteks poleks sellise mõjuga ehk olnud . Aega viitmata läks Lumumba koju . Peegel ei valetanud , ta nägi tõesti jube välja : näonahk kollane , nagu eluaegsel suitsetajal , põskedel murekortsud , silmade all lillad kotid . Aega viitmata läks Lumumba vannituppa , võttis musta pidemega habemenoa ning lõikas oma kõri läbi . Ürgjõuga tehtud lõige oli nii tugev , et pea vaid hädavaevu keha küljes püsis . ( Muuseas , ka selle laenasin ma Chaplinilt , just nõnda olevat käitunud veel üks kuulus koomik , kupletist Frank Coyne . ) Kuivõrd minu kangelane oli sündinud enam-vähem samal ajal kui minagi , siis olid tal ka elamiseks umbes samad tingimused antud , suremisest rääkimata ( millest aga paratamatult rääkima peab ) . Lumumba surm tõi endaga kaasa suure skandaali . Tõttas kohale terve kari ametnikke , kes kõik ühel või teisel viisil kinnitasid mitte ainult teo ebaloomulikkust ning Lumumba kalduvust käe enda külge panemisele ( mida polnud raske teha , võttes arvesse Lumumba lausa lapselikku avameelsust ) , vaid ka tõsiasja , et isiklike vajaduste rahuldamiseks , olgu need siis millised tahes , on haav liiga suur , võiks isegi öelda , et liiga suurejooneline . ALMAVÜ instruktorist ja partei rajoonikomitee kultuuriinstruktorist koosnev ekspertkomisjon jõudis ühisele järeldusele , et Lumumba protestis selle aktsiooniga riigikorra vastu ning otsustati ( ema nõusolekul , kui mitte nõudmisel , aga tal olid selleks omad põhjused , mida me siinkohal ära tooma ei hakka ) asi ära summutada . Moraal sellest loost on lihtne . Võib olla isegi liiga lihtne : kõik me oleme vastutavad mitte ainult oma tegude , vaid ka sõnade eest . Kuid mis on kõigel sellel pistmist kultuuriga , toimetajaveeruga , välja arvatud see nukker tõsiasi , et äraraiutud peadel pole praegu mingit tähtsust ega tähendust ? Tõsi seegi , et mõni mees või naine on nagu hüdra - ühe pea raiud ära , aga mitu uut kasvab asemele ( enda arvates räägin hiljuti vallandunud kunstinäituste poleemikast , no ei nimeta nimesid , ei nimeta ! ) . Kuid on veel üks , ajas lähem ja olulisem sidestus . See , usun , päästab mu plindrist . Nimelt rääkis Peeter Sauter esmaspäevases ideé fixi saates ( <arv>.<arv>.<arv> ) väga kenasti sellest , kuidas ta lapsena täiskasvanuid jälgides oli märganud , et nende elu pole päris , hiljem aga ise täiskasvanuks saades ( totaalne täiskasvanu , kui hirmus , kas pole ? ) aru saanud , et mitte iialgi ei õnnestu tal endas ellu äratada toonast last , tema arusaamade klaarust . Sauteri ja minu jutu vahel haigutab mõistagi kuristik , see tähendab , nad on olemuslikult kauged , kuid mitte võõrad - sajast sõnast , sajast surnud sõnast saab kaldaid ( ja inimesi ) ühendav sild . Paus . Paatos . Punkt . Leiutasin hiljuti ühe huvitava karakteri . Ta elas umbes samal ajal ja samas ajas , kus minagi , aga tal oli üks omadus , mida minul pole ning see ta huvitavaks tegigi . Nimelt oli tal võime asju mitte hinnata , vaid konstanteerida . Sõnaga , ta oli elutehnik . Kui ta oma poegadega ( neid oli tal viis ) ühest teatavat sorti mälestussambast mööda jalutas , ütles ta alati : " See on venelane . " Poegadele , kes loendamatud korrad isa kõrval olid seisnud , kui see käed kapoti alla pistis ning sealt järgimööda igasorti juppe välja võttis ( umbes nagu kirurg , kes patsiendi kehast vigaseid organeid , aga võib olla ka eelmisest hajameelsest ametivennast kõhuõõnde jäänud skalpelle , kääre või nõelu eemaldab ) polnud selles midagi erilist . " See on karbuss , see aku , see pensupump , see karter , see roolivarda muhv , see amort , see tihv " - täpselt samuti kõlas ka too mälestussamba kõrval kõlanud lause . Vahel kadus isa öeldes auto alla , sealt ilmusid nähtavale ikka uued detailid või piilusid siis pojad auto alla , et näha , kus need asuvad ning kuidas , lõppkokkuvõttes see neljarattaline ime ikka liikuma saab . Mitte kordagi ei öelnud ta poistele , mis osadel viga , selle pidid nad ise avastama ; kui muidugi midagi üldse avastada oli . Ta ei surunud ennast ja oma tehnikakiindumust poegadele peale ; põhimõtteliselt polnud tulemus halb , ehkki arvuliselt küll - vaid ühest sai isa mantlipärija , pärast pikka praktikat raudteel , tehnikumis ja TIPis sai temast insener , ta kirjutas raamatu , mille pealkiri kõlas võõralt minusugusele paandunud filoloogile , kuid mille pühendus oli selgemast selge : " KALLI ISA MÄLESTUSEKS ! " . Korrektsuse huvides jääb üle teha viimane täpsustus : juttu on noorimast pojast , kes isa õppetundides see kõige viletsam olnud oli : Jimmy Carteril , kes tollal Ameerika president , ning karteril polnud tema jaoks mingit mainimisväärselt vahet ! Olen oma tegelasest ka ise õppust võtnud . Raamatutest kirjutades ( see aga on mulle umbes samasugune kohustus , kui poegadele auto juures seismine ) on mul mõnikord õnnestunud saavutada too konstanteering , mille taga , õigemini küll sees peitub kutse , millele on sama raske vastu panna kui kiusatusele pista näpp tühja pirnipessa . See pole külmus ( ka isa hääl polnud kalk ! ) , õieti öelda ei teagi , mis see on või olema peaks või kuidas lugeja minu poolt kirjutatut hindab ja kas üldse hindab ( jällegi : maailma arvamus isa ei huvitanud , ja seda laskis ta ka avalikult välja paista , küll aga poegade oma , mida ta pidas targemaks varjul hoida ) . Üht tean küll - ei tohi olla liiga ilus ! Kohe kui ma seda märkan , saan aru , et valetan . Viskan siis sisse mõne vimka . Või mõtlen välja mingi siivutu nalja või suisa rõveduse . Kuid samal ajal jääb südames kripeldama ning vaevab kahtlus - äkki olen kedagi tahtmatult solvanud , pole ju võimatu , et mõne jaoks on kunst/kirjandus võrdne permanentse päikesetõusuga , teise jaoks lõppematu loojanguga , kolmandale ja neljandale tähendab ta aga hoopis midagi muud . Sellepärast - ja mitte ainult sellepärast - jälgisin möödundesmaspäevast kultuurisaadet hinge kinni pidades . Küll oli seal hästi elu ja kirjanduse vahekord kokku võetud : võpatamapanevalt kena neiu eksles labürindis ( milleks tõepoolest on iga vähegi väärtuslik raamat ) , kuni jõudis lõpuks välja Loojani , kes asetas oma mustad käed ( elu ) tütarlapse valgetele kätele ( ilu ) ! Kuid siis kuulsin üht häält kaugusest endani jõudvat . " See on ... ( väga sitt saade ) . " Hääl haihtus , kõiki häälikuid atmosfäär ei vahenda , on mõisteid , mille jaoks isegi õhk on paks . Leiutasin hiljuti ühe huvitava karakteri . Ta elas umbes samal ajal ja samas ajas , kus minagi , aga tal oli üks omadus , mida minul pole ning see ta huvitavaks tegigi . Peale kirjandushuvi ( mida me mõistagi jagame ) oli temal tahtmine teada saada , kuidas kirjandus ja elu omavahel seotud on . Aga ta ei teadnud , kust otsast pihta hakata : mida ta ka kirjanduse kohta teada ei saanud , miski ei käinud elu kohta , teisitiöeldult - ei omanud elus usaldusväärsust , kehtivusest rääkimata . Ühel päeval seminarkas istudes kargas talle pähe mõte - üldisi tõdesid pole olemas ! See mõte oli kontsentraat kõkidest nendest raamatutest , mida ta senimaani oli lugenud ning nautinud ( tal oli kadestamisväärne võime nautida ka halba ) . Kuivõrd ta ise seda ei teadnud , seostas ta mõtte teosega , mis tal parajasti käsil oli . Õnneks polnud see ei Marxi " Kapital " ega Lenini " Filosoofilised vihikud . " Asi pole sugugi selles , et nende autorite maine tänapäeval tunduvalt on kahanenud , vaid et filosoofial poleks nii lihtsa lausega , öelgem , nii lihtsa tõdemusega midagi peale hakata . Oleks pidanud teisi lauseid juurde kirjutama , kuid selleks polnud ta õnneks võimeline . Teos oli prantsuskeelne ning kandis pealkirja " Les Confessions " , autoriks Jean-Jacques Rousseau . Kuivõrd mu kangelane oli erinevalt minust oma kirjandushuvi käigus omandanud prantsuse keele passiivse oskuse , siis luges ta sealt lauset , mis kõlas nii : " Pole inimest , kes oleks armastanud inimkonda rohkem kui mina . " See kõlas veidralt : kas polnud see mitte Jean-Jacques , kes oli saatnud varjupaika vere oma verest , liha oma lihast - viis õnnetut maimu ! Kas nemad siis polnudki inimkond ? Raamat sisaldas põhjalikke kommentaare , mis kinnitasid üht - Rousseau oli lurjus ! Nii jõhkralt seda muidugi välja ei öeldud , taoline sõnastus kuulub karakterile , kelle ma leiutasin ja keda enda jaoks huvitavaks pean . Kangelane teeb alati järeldusi , tõmbab otsi kokku , liigub maailmas edasi , vahel ka tagasi . Nii ka minu oma . ÜLDISI TÕDESID POLE OLEMAS . INIMKOND ON FIKTSIOON . Nii kõlas tema otsus ( tus ) . Nii oli ta lõpuks ilu ja elu kokku viinud . Võtan oma tegelastest õppust . Nad aitavad mind , kui mul on raske või kui olen nõutu . Nõutuks on mind viimasel ajal teinud just toosama sõna - inimkond . Hiljuti käisin ühel raamaturepresentatsioonil ( seegi sõna võiks rahutuks teha ) , kus autori käest küsiti , kas ta on kedagi armastanud . Autor mõtles hetke ja vastas jaatavalt . Kuigi vastust võis ette aimata , kõlas see tänu tillukesele pausile hoopis veenvamalt . Tahtsin plaksutada , kuid sain õigel ajal pidama - sellistes kohtades plaksutatakse hoopis teiste asjade peale , eriti aga siis , kui rahast juttu tuleb : vasta , mida tahes , kohe läbib saali heakskiiduümin ja aplaus . Täpselt nagu telekomöödiates , kus naer kaadri taha monteeritud . Nii ka seekord , kui autor ütles , et õnnelik oleks ta vaid siis , kui absoluutselt kõik raha maailmas oleks tema käes . Muidugi pole see võimalik ja publik taipas haaras selle õhust ja lõi käsi kokku . Siis küsiti inimkonna kohta - kas tal on tulnud kogeda armastust inimkonna vastu ? Ja nüüd muutus autor minu kunagiseks kaaslaseks , kangelaseks ning vastuski kõlas täpselt samamoodi : " Kuidas on võimalik armastada hulka ? Armastada saab vaid üksikut , indiviidi . " Mäletan , et minu tegelasel oli pärast raamatukogus tehtud avastust hulga kergem elada : tüdrukud , kes teda ei tahtnud , asjad , mida ta endale muretseda ei suutnud ( ta oli pärit kehvapoolsest perest , maalt , kus elasid ema-isa , kes talle iga kord küll raha andsid , kui ta kodus käis , aga alati jäi tunne , et see on selline võlg , mida mitte kunagi ei õnnestu tagasi maksta ) , raamatud , mida ta ei suutnud nautida ( andest hoolimata leidus ka neid ) , lilled , mille nimesid ta ei teadnud , paigad , kus ta käinud polnud , kõik see ja sarnane ( sest loetelu võiks veelgi jätkata ) muutus üldiseks hulgaks , mis polnudki seda väärt , et tema pärast tundlema hakata . Ükskord istus minu tegelane kõiki kompositsioonireegleid järgides ( mida olemas polnud : üldolu udus ) jälle seminarkas . Ja isegi raamat , mida ta seekord luges , oli põhimõtteliselt sama . Põhimõtteliselt sellepärast , et tegu oli Rousseau teise teosega : " Les Reveries d'un Promeneur Solitaire . " Liites sealt saadud informatsiooni ( mille täpselt asukohta , lehekülge võimatu lokaliseerida ) viimase elus saadud kaotusega ( kinopilet Fellini " Amarcordile " : uue ostmiseks raha polnud , nii pilet , film ja lemmikrezissöör haihtusid momentselt olematusse ) tuli talle pähe väga lihtne mõte . Nii lihtne , et tal hakkas häbi . Ta hüppas laua tagant püsti ning jooksis kätt käigul vihmakeebi varrukasse toppides seminarkast välja . Sel õhtul - oli ilus õhtu : tähtede ja kuuga - külastas ta kõiki oma kaotusi ning palus nende käest andeks põlastuse pärast , mis ta neil osaks oli lasknud saada . Kõik nad oli üllatunud : plikad , asjad , raamatud , lilled , külastamata paigad , fenomenaalne Fellini . Kuid ka tänulikud kaheldamatule võimalusele taassünni eest . Plikale suudlus , raamatule niiske näpp , lillele õietuppe pistetud nina , paigale nimi , filmile ( Fellinile ) punnis silm . Kui nii võib öelda , siis andestus oli üldine , inimkonnale omane . Juba ammu olen kirjutanud lugusid , mis on midagi muud kui lihtsalt lood . Olen neid nimetanud oopereiks , seiklusesseedeks , vahel ka ümberristimisest loobunud , kuid alati teadnud , et neis sisaldub — peab sisalduma — tahe olla miski muu . Keegi teine , nagu inimenegi . Selles raamatus on koos kuus novelli , üks stsenaarium ning olukirjanduslik portree . Romaaniks teeb neid MUST JOON . See joon , võimalik , et hüpertroofiliselt paisunud noodijoon , on umbes kahekümne sentimeetri paksune , aga ma ei näe ta algust ega lõppu . Ta tuleks nagu vasakult ja läheks paremale , üle valge lehe , kuid teda saab õmmelda ka pintsakuvarrukale ( kurb ) või siduda ümber vanaaegse naistekübara ( lõbus , lustakas ) ning seal on tal traageldatud algus ja lehvsõlmega sametine lõpp . Ka rõhtsad asjad tahavad mõnikord olla sügavad , üksinda nad seda ei suuda , lubagem neil siis üheskoos teha seda , milleks nad isoleeritult võimelised poleks olnud . <arv>. See lugu ilmus üle paarikümne aasta tagasi " Nooruses . " Pealkirja ma ei mäleta , aga seal oli juttu ühest naisest — või tüdrukust — , keda peategelane mõni aeg pärast keskkooli lõpetamist külastab . Nad on olnud klassikaaslased või õppinud ühes koolis , täpselt ei mäleta . Minu meelest oli nende vahel ka väike " love " , see oleks loogiline , kuid ma võin eksida . Kui poiss tuppa astub , tutvustab tüdruk talle oma abikaasat , kes on invaliid . Poiss lahkub tüdruku juurest vapustatult : ta ei saa aru , miks tüdruk , klassi ( kooli ) esimene kaunitar , endale sandi meheks võttis . See lugu on mulle hästi meelde jäänud , ehkki kardan , et olen selle mõnes kohas ehk liiga enda omaks lugenud , võib-olla isegi süzeed muutnud . Kuid eks näita seegi , et ta mulle tollal ikka hinge läks . Aga minu lugu — minu lugu " loost " — läheb edasi . Lugedes avastasin , et olen maki mängima jätnud . Sealt tuli biitlite " Girl " , mille ma eelmisel õhtul läbi kahinate ja eetrivõngete " Kaheksast kärjest " peale olin võtnud . Mul tuli vägisi nutt peale , kurku tõusis klomp ja kulmude kohalt hakkas valutama nagu laulupidudel " Mu isamaad " kuulates . Lapsest peale olen ma tahtnud oma tundeid teistega jagada , üksi norutamine on mulle vastumeelt . Kutsusin köögist ema , andsin talle " Nooruse " . " Oota , ära enne lugema hakka , kui ma maki käima panen . " Kõlas klõpsatus . Keerasin uhiuue " Aidase " ( sain selle endale vist sünnipäevaks ) munakollase helitugevuse nupu aeglaselt peale , ise aga jälgisin diivanil istuva ema näoilmet . Ema luges , tuba täitus muusikaga . " Oh , girl ! " laulsid biitlid . " Tsõp-tsõp-tsõp-tsõp-tsõp ... " Laulu lõppedes tõstis ema silmad . Need olid niisked . " Hea jutt . Ma saan aru , miks see sulle meeldis . " Ma tahtsin selgitama hakata , et need kaks lugu on mingil imetabasel moel täpselt ühepikkused , et lugemine sulab kuulmisse ja vastupidi , et mõlemad põimuvad märkamatult ühte ning eristuvad vaid lõpus , vaikuses . Oli veel teisigi , mõlemale loole ühiseid võnkeid , aga ema oli juba läinud tagasi kööki oma toimetuste juurde . Proovisin loo ning muusika sünkroonmõju seitsmekümne-aastase vanaema peal ... Pole vist mõtet mainida , et sugulusastme kaugenedes muutus ka soovitud mõjuefekt väiksemaks , tõustes jälle haripunkti tsõp-tsõpi peale kõrvu kikitava ja saba jonksutava , kuid etteloetavatele sõnadele tuimaks jääva kass Miitu puhul . Ma vist ei liialda , kui ütlen , et sel kuupäeval , mida ma ei mäleta , toimus esimene Mati Undi teksti instseneering , mille pealkirja ma eelnevast johtudes samuti kuidagi mäletada ei saa . <arv>. Meie linnas elas üks noormees , kelle nimi oli Peeter . Ta oli minu naabripoiss . Minust oli ta paar aastat vanem . Ta õppis ülikoolis Tartus . Nädalavahetustel käis kodus ema vaatamas ja astus alati ka meie poole sisse . Meil olid ühised huvid — kirjandus , kino , kunst . Käisime koos linna peal ringi ja rääkisime tarka juttu . Ta meeldis mulle väga . Ükskord , kui me jälle " saalitoas " istusime , juttu puhusime ja makilt uusi lugusid kuulasime , ulatas ta mulle paberilehe . Juba tükk aega oli ta põlvedele asetatud raamatu peal midagi kriipseldanud . Paberilehel oli pilt , millel polnud midagi , kuid mis polnud ka tühi — omavahel mingi ebamäärase katkendliku joonega ühendatud ringid ja rõngad , sekka ka kolmnurki ja muidunurki , mutreid ja muid . " See on muusika , " ütles Peeter . " See tuli mul iseendast , muusikat kuulates . " Minu jaoks oli kõiges selles mingi enneolematu võlu . Me tegelesime keelatud asjadega , olime seni veel nimetu salaühingu liikmed , kõik tavainimeste tavad ja tabud olid meil ületatud . Teda kuulates tõusid mu kuklakarvad turri ning selga mööda jooksid üles külmajudinad , nii hästi rääkis ta — lihtsalt ja loomulikult ! Mõnikord kasutas Peeter võõrsõnu , kuid nende koht jutus oli sedavõrd õige ja loogiline , öeldud sellise malbe , mõistmisele ergutava tooniga , et tundmatu tähendus jõudis lisaseletusetagi kohale . Peeter kandis Angela Davise või Jimi Hendrixi juuksepahmakat , mis lõi pahviks terve linnarahva . Mu jumal , mis au ja uhkus oli mul tema kõrval turuplatsil kõndida , kirikukella all aega surnuks lüüa ! Tema ninasõõrmed olid nagu lukuaugud ja mõnikord vidutas ta silmi ja ütles " tegelikult " asemel " tglt " . " Kas sa Mati Unti tunned ? Isiklikult ? Ta kirjutas " Nooruses " ühe toreda jutu . Mulle ja emale meeldis see väga . " " Sa mõtled — ( ta nimetas loo pealkirja ) . Supriim lugu . Matit ? Põgusalt tunnen . Olen temaga paaril korral rääkinud . Ta on tark . " " Kust sa tead ? " " Noh , tglt on seda juba kaugelt tunda . Vaatad otsa ja näed , see mees on intellektuaal . " Vaatasin otsa oma sõbrale , kellesse olin lootusetult armunud ning kelle kõnemaneeri ma kohe agaralt jäljendama asusin ( see jäljendamisviga on mul tglt tänini küljes ; veel mäletan , et mõttes andsin tõotuse , mida ma pidanud pole : pühendada oma esimene raamat , kui selline kunagi ilmuma peaks , temale , Peetrile ) . Ma nägin seda , mida pidin nägema : intellektuaali , inimest , kelle igast liigutusest õhkub teesklematut uudsust , kes ei häbene oma komplekse ning võimalikke ihuvigu , kelle iga ajurakk pritsib rohkem sädemeid kui naelu täis vanade sillapalkide saagimiseks ette nähtud nüri ketassaag linnaäärses saeveskis . Sõnaga — ma nägin Mati Unti ! Selles pidulikus ja järelikult võltsina tunduda võivas fraasis on muuseas rohkem siirust kui M. L. Kingil oma Ameerika-unistustes . <arv>. Käisin siis juba ise ülikoolis . Arendasin ennast pikkamööda ( olin teistkordselt eksmatitud , Matiga pole sel mingit pistmist ) , lugesin Kerouaci , tegelesin spiritismi ja UFO-dega , vaatasin filmiklubis väärtfilme ( mida tollal kutsuti lihtsamalt ja veenvamalt — head filmid ) , külastasin kõiki kunstinäitusi , Pälsoni ühikat , õllekeldrit , " Volgat " , " Tarvast " , " Kaunast " ja Müllerit , ning ma usun , et tähelepanelik vaataja võinuks minu näost , käitumisest ja sõnavarast välja lugeda kõik eelpool loetletud komponendid , iseasi , kas ilmtingimata just sellises järjekorras . Kuid üht minu harrastust poleks ta ehk ära aimanud , see oli — muusika ! Sest muusika oli minu jaoks kõik , ülim , kunstide kunst . Kuivõrd loodus mind muusikalisest kuulmisest ilma oli jätnud , siis püüdsin seda verbaalselt tasa teha , ning mul oli tõesti tunne , et muusikariistad kõnelevad omavahel . Üritasin seda kontsertidel ka jälgida ja mõnikord tundus , et saan juba üht-teist aru ehk teisisõnu — mõistan muusikat . Ostsin endale aastase muusikaabonemendi , panin lipsu ette , ülikonna selga ja jooksin mantlihõlmade lehvides bussi peale , mis viis mind allalinna . Läksin pidulikult läbi pargi , sisenesin ülikooli peahoonesse , andsin üleriided ( koos üliriietega , sest nii minu kodukohas räägiti — visalt , õigekirjareeglitest hoolimata ) garderoobi ning suundusin aula rõdule . Rõdult oli kõige parem vaadata . Nägin Mare Teearu ( kel olid ilusad pikad juuksed , mille poognatõmbed lehvima lõid ) , Arbo Valdmat ( kelle valulisi näogrimasse Tartu haritud muusikapublik ja kriitikud just kõige paremaks tooniks ei pidanud ) ja Rostropovitšit ( kes pritsis mängides sülge ning viibis pidevas emotsionaalse kollapsi seisundis ; istusin esimeses reas ja võisin kõike seda oma silmaga näha , kõrvaga kuulda ja põsenukinahaga ka tunda , sinna kukkunud süljepiiska ei julgenudki ma ära pühkida ! ) . Rostropovitsi ajal olin all ja ega ma ei kahetse ! Aga ma nägin ka Mati Unti . See oli minu kolmas kohtumine temaga . Kui kontserdile hiljaks jääda — rõdul võis seda julgemini - , siis torkasid uksest tasahilju sisse hiilides kõigepealt silma andunud muusikagurmaanide pinguldunud seljad , kust pintsak üles nihkunud ning paista rasvane püksirihm ja abitult läikiv tagumik . Naiste puhul polnud asi nii hull , aga neidki — nende muusikajanus kehasid — tasus vaadata . Mõnikord , kui kava eriti köitev polnud , jäin meelega hiljaks . Kui aga korra juba sees olid , naaldusid samuti rõdurinnatisele , unustades , et keegi sind näha ja sinu üle naerda võib . Olin just parajasti orkestri kohal koha sisse võtnud , kui tundsin , et keegi mind vaatab . Minu kõrval nõjatus valgele balustraadile säravpruunide silmadega väikest kasvu neiu ning naeratas mulle ! Rõõm ja uhkus täitsid mu südame , minu muusikamõistmine ületas hetkeks kõik takistused , mis talle loomulike eelduste — zoopark kõrvas ! — näol antud , ning pürgis Mozarti tiivul seniolematutesse kõrgustesse . Siis astus irvakil ukse vahelt sisse Mati . Ta tuli kikivarvul , aga muusikas oli parajasti vaiksem koht ja parketikrigin oli kosta . Ta tuli tüdruku kõrvale ja sosistas talle midagi kõrva . Koos väljusid nad saalist . Muigasin isalikult . Seda mõtet , mis praegu , et võinuksin soodsamatel asjaoludel ise koos tüdrukuga minna , ei tulnud mulle pähegi . Mul on hea meel , et kõik toimus muusika saatel . Muusikaga koos . Muusika sees . Jälle võisin ma end tunda nagu kodus , kui ema tuli köögist ja makilt mängis " Girl " ja ema ütles , et ta mõistab mind . <arv>. Meie neljas kohtumine oli ebameeldiv . Krigisev . Õnneks on ta viimane . Olin just äsja oma esimese raamatuga maha saanud . " Anti jutud " . Järelikult pidi see olema <arv>. Või <arv>. Või isegi <arv>. Peale selle olin veel kirjutanud artikli " Kirjanduslikust kalapüügist " , mis avaldati " Noorte Hääles " kõrvuti teise artikliga , mis rääkis päris kalapüügist , nii et kirjandusest huvitatud inimesed lugesid läbi ka kalapüügi-artikli , ja vastupidi , ning pole sugugi välistatud , et kalapüügi-artikkel sisaldas üht-teist kasulikku kirjanduse kohta , kirjanduse-artiklist aga võis leida midagi kalapüügist . See minu kirjutis oli suunatud otseselt Mati Undi vastu . MU oli minu raamatust kirjutanud retsensiooni , kus ta muuhulgas nimetas mind sügavas vees ujuvas kalaks , kelle kohta on võimatu midagi täpsemat öelda . Edasi järgnes tüüpiline ahelreaktsioon : enam-vähem kõik kriitikud , kes minu raamatu kohta sõna võtsid , tõid sisse selle ihtüoloogilise võrdluse . Ühtedele olin ma suur , teistele väike , kolmandatele raskesti seeditav , neljandatele forell Faulkner , viiendatele luts Luts jne. Ega mul midagi kala-elu vastu polnud , mind ainult masendas see papagoilik kordamine : artikkel ise võis ju tõsine ja uurivgi olla , kuid justkui selleks , et oma tõelist väärtust näidata , keeras kriitik lõpuks jutu ikka sellele , mida MU öelnud oli . Mis mõtlemisvõimetu kamp see selline on , mõtlesin . Kuidas on võimalik , et inimesed oma peaga mõelda ei suuda ? Mati oli maailma naba . Mati oli peen . Mati oli kihvt . Mati oli elegants ja hea maitse . Mati oli süütus ja ülim lapsemeel . Tegelikult Matit polnud , olid ainult asjad , mille puudutamiseks valgeimadki kindad mustad olid . Tol õhtul istusin " Pegasuses " , kus kolmapäevaõhtuti — tõesti , tõesti , oli vist kolmapäev ? ! — toimusid luulelugemised ja muud üritused . Istusin lauas , mis jäi otse trepi kohale : siit vaadates nägid enne , kui sind nähti . Vahel ilmub jõe pinnale , kuskile aeglasema vooluga kohta , pajupõõsa tumedamasse varju või vesikasvude vooljate varte vahele särav mullirida . Umbes või päris täpselt nii tulid ka nemad , kriitikud , keda ma oma artiklis nimepidi nimetanud olin , nende seas ka Mati . Nende keskel , nendest ümbritsetud ja ümmardatud . Nad istusid kõrvallauda . Lootsin , et mind ei nähta . Nii sain paremini vaadata . Mati oli võrgus . Ja ega ta sealt välja saada vist eriti ei soovinudki , see oli rohkem mugav võrkkiige kui valus võrgunöör , kuid jutt jätkub : ka võrkkiige on võrk , võrgust tehtud , küllap on kõik omal nahal tundnud , mida tähendab võrkkiiges suigatada ja mõne tunni pärast tõusta , kondid valusad , kael kange , seljal punetav ruudustik ! Veidi aega istus Mati vaikselt ja mõtlikult , elu tema ümber aga kihas : sõelusid õhetavate põskedega poetessid , telediktor ja filmidirektor klappisid omavahel , pintsakuta prosaistist paistsid ainult väljaveninud püksitagumik ja hiiglaslikud ( kuid tühjad ) taskuaugud , kurt koristajatädi kõndis laudade vahel jäiga ilmega ning eemaldas liigseid ( kuid põhjani rüüpamata ) klaase , millest joojad kramplikult kinni hoidsid või tädi märgates klaasi ruttu tühjendasid . Siis tegi Mati äkki ahastava liigutuse . Tema käsi sirutus välja , kusagile , kas masendavalt lähedasse kaugminevikku ( nii arvan mina ) või lootusetult kaugesse lähitulevikku ( jätan teie arvata ) . Teda mõisteti n.-ö. poolelt sõnalt ning hetke pärast ilmus lauale konjakipudel , mille jaoks Mati ise lahkelt raha oli andnud . Mati põrnitses pudelit nagu UFO-t või inglit , kuid aktsepteeris siis nii ühe kui teise , ühe teises , teise esimeses , sõnaga , kogu kiirelt mööda voolava elu . Mati saatjate hulgas oli üks hoolitsetud välimusega tõmmu , kuid kirjatööst ja suitsetamisest kergelt kollaseks tõmbunud noormees , kes kandis musta põsk- ja lõuahabet , mis koos nina all kaarduva vuntsisillaga moodustasid ühtse terviku ning meenutasid suukorvi või näokatet , mille sirmi uhke rüütel on üles tõstnud . Ta oli väga puhas , väga range ning rääkis , nagu ma varsti kogesin , ainult kursiivis . Tema see põhitümitaja oligi . Kui kala kahvast paadi põhja kukub , hakkab ta tavaliselt rapsima . Siis peab talle andma paar oskuslikku lööki lõpuste taha . Palju ei ole vaja , kõige rohkem kaks , aga löök ise peab olema kiire ja terav . Igaüks seda anda ei oska . Löögiks on vajalik mingi kõvem asi , raudpolt või puunui . Löögi andmist kutsuksin ma tümitamiseks . Maailmas on vähe asju , mis oleksid tümitamised . Sarnaseid leidub , päris selliseid mitte . Sõber peksab tänaval sõpra . " No küll annab ! Paneb mis kole ! " arutatakse pealtvaatajate hulgas , aga tümitamisest ei räägi keegi , ei saagi rääkida , sest tümitamiseks peab ühel pool otsas olema elu , inimene , teises aga midagi sellist , mille kohta päris kindlasti öelda ei saa , et ta elus oleks , tunneks ja mõtleks nagu meie . Kala on just see vahepealne vorm elu ja surma , mõtlemise ja musta , porise mateeria vahel . Selle tümitaja saatis Mati minu juurde . Äkitselt seisis ta minu laua ees , kõneles ( kursiivis , nagu ma kohe aru sain ) : " Mati tahab sinuga rääkida , tule meie lauda . " ( Kursiiv tavaliselt kumiseb , kursiivi puhul on tunne , nagu väljuksid sõnad mitte suust , vaid ninast , otsaeest , kõne alla tuleksid ka allpool vööd asuvad kehaosad , kui kõneleja ise neid peaks tähtsaks pidama . Olgu see selgituseks , kuidas ma nii kiiresti taipasin , et tegemist on kursiiviga . ) Mati oli juba õige oimetu . Lõpused liikusid , hing oli veel sees , kõneles ( juhul kui suurtähtedes , siis igal juhul mitte suurelistes , pigem ehk täiesti tavalises lihtsas kirjas , labases , kuid südantsoojendavas vulgata's ) : " Kuule , ma tegin sulle seal retsensioonis liiga . Anna mulle andeks , ma ei teadnud , kes sa oled . " See üllatas mind . Mõtlesin , et kutsumise põhjuseks oli minu " kalapüügikriitika " . Ei , seda polnud ta üldse lugenud . " Kes ma siis olen ? " " Sina ... sina oled ... tark . Sa oled ... oled tõeline ... intellektuaal . " Sellega oli meie vestlus lõppenud , kohtumine lõpukorral . Oleksin ehk veelgi rääkida tahtnud — sellest , mida ma tundsin , kui kakskümmend ja rohkemgi aastat tagasi kodus makimuusika saatel tema " Nooruses " ( MU nooruses ) ilmunud lugu lugesin , mis meeldis ka minu kadunud emale . Ka seda võinuks ma Matile öelda . Aga ma ei saanud , mulle anti sõnatult märku , et võin lahkuda . Tümitajad tahtsid edasi tümitada . Tümitada ja tinutada , panna ja anda , mina nende hulka ei sobinud . Läksin oma kohale tagasi ja mul oli peaaegu sama kurb kui nooruses Mati juttu lugedes ja makilt biitlite " Girli " kuulates . P.S. Viimane lause välja arvatud , on kõik siin kirja pandu sõna-sõnalt toimunud . P.P.S. Tümitaja töötab diplomaadina ühes Kesk-Aafrika riigis , teda võib mõnikord televiisoris kõnet pidamas näha , endistviisi kursiivis , ehkki tooni või paari võrra mahedamalt . Muusika moraalsus tähendab muusika raskusjõu muutumatute seaduste ( mille järgi meloodia langeb ning haripunktid saavad kukkudes lahen- duse ja lõpu ) ustavat teenimist , samuti iga konkreetse heliteose emotsionaalse energia järgimist . John Gardner <arv>. Olgu see algatuseks — usuks , et ma oma usus mitte päris üksi pole . Muusikast mõeldes kerkib mu silme ette kaks pilti . Ühel neist ronib üks mees Tartu Toomemäe nõlvast üles . Tal on käes rasvaselt läikivate lukkudega kulunud seanahkne portfell . Ta hoiab seda iseäralikult õrnalt , kuid samal ajal ka kergelt , seda aeg-ajalt isegi viibutades , käigule hoogu andes , nagu kergendaks see mingil moel mäest üles minekut . Tal on seljas korralik must ülikond , lips ees , püksiviigid teravad , kingad viksitud , kuid see ei tee teda tähtsaks . Riided on ta sellepärast selga pannud , et inimestega sarnaneda , julgeda nende ette ilmuda , nendega kui võrdne võrdsega rääkida . Mehe kogu jõud ( ja raskus , sest mees on ülimalt kõhn ) on portfellis . Ta tuleb raamatukokku . Mantlit garderoobi ees seljast võttes sooritab ta ime , kuid kõik käib nii kähku , et isegi riidehoidjatädi seda tähele ei pane . Nimelt pistab ta portfelli sangapidi hammaste vahele ning vabaneb mantlist nagu uss nahast . Ainult prillid läigatavad kannal tehtud poolpöördest . Ka väljakäiku minnes ei lahku ta hetkekski portfellist , hoiab seda , sõltuvalt inimlikust tarbest , kas käes või suus . Naljakat pole siin midagi . Otse vastupidi , just siin kohal , selles paigas , kirbete lõhnade keerises , kohinate ja korinate keskel kuulen ma esmakordselt muusikat — õrna flöödinooti — ning aiman , mis on mehel portfellis . Heroiline etteaste jätkub . Mees tuleb väljakäigust , läheb kingataldade klõpsudes mööda pöörlevat kivitreppi üles , ikka nii tavaline , igapäevane ja tagasihoidlik nagu naela külge riputatud tolmulapp . Ometi on ta natuke rohkem , kui ilmtingimata olema peab , kui inimene tavaliselt on , ning kõige rohkem avaldub see kõnnakus , mis juba mäest üles tulles tähelepanuväärne olnud ning mis nüüd end oma hüppelisuses , peaaegu tantsulisuses üha enam ja selgemalt ilmutab . Ta möödub valvurist , keda kõhnuse , õeluse ja lühinägelikkuse pärast ( mõnikord ei tunne ta isegi direktorit ära , küsib lugejapiletit ning alles seejärel naeratab nõrgalt , vabandavalt ) Kerberoseks kutsutakse . Hallipäine Kerberos , kelle kunagisest neiupõlveilust on säilinud ainult pehmete raamidega ümmargused öökulliprillid ( nägemine on ainus , mis temas muutumatuna püsinud ) , kompab pilguga varju . Ei tee seda nägema . Poeb oma pimeduse taha varju . Varjul on kandam , mida ta endaga kaasa võtta ei tohi — porfell . Vanaeit teab seda , ei tee teadma , ei tee märkama . Mõnikord nad räägivad omavahel . Vahetavad sõnu . Siis on tunne , nagu tahaks mees Kerberost tantsule kutsuda . Kiirel sammul astub ta kontroll-laua juurde ning pistab oma pea peaaegu vastu Kerberose prille . Ta nagu veenaks Kerberost milleski , siis nõksatab tagasi ning suundub läbi pika vahesaali lugemissaali , portfell nagu kellapendel või ( teades sisu ) metronoom . Mõne aja pärast ilmub mees lugemissaali uksele . Ta istub viimasesse ritta . Selja taha jääb aken ja valgus ( ja pargipingil iidsete puude all istet võtnud armastajapaar , noormees on tütarlapse valge pluusi lahti nööpinud ning mudib meeleheitlikult tolle lopsakaid rindu , justkui tahaks ta sellega — ja valusate suudlustega — igavlevat , suudluste vaheajal suitsu tõmbavat neiut kas tappa või igaveseks ajaks enda külge köita ... kui ta vaataks ... ) . Mees asub kohe tööle . Miski muu teda ei huvita : vaade aknast , raamatuid toova lifti kolin ja saabumiskolks koos kellatirtsuga , kahtlane kühmuke pingiridade vahel jooksval vaibal , riivatult riivamist provotseeriv lillepott rõdubalustraadi serval ja veel paljugi muud pool- ja veerandelulist . See mees on ülikooli õppejõud , erialalt matemaatik . Ta on avastanud , et muusika ja matemaatika on üks . Et kirjeldades muusikat matemaatiliste sümbolite abil suudab ta inimestele selgitada absoluutset ilu . Ta tahab teha inimesi paremaks , õnnelikumaks , kui nad on . Sama õnnelikuks — vabaks — kui ta ise . Kõik see nõuab paratamatult aega . Visadust , püsivust . Ta teeb seda konkreetsete näidete varal . Võtab kõige keerukama , kõige kurvema , kõige vastuolulisema : mõne Mahleri sümfoonia , kus tulevik on ebaselge , minevik aga nii ebaoluline , et tekib kahtlus , kas aeg , sealhulgas olevik , üldse olemas on . Integreerides Mahlerit , tõestab ta inimliku olemise unustusehõlma vajunud põhiväärtuste kehtivust . Hea võitu kurja üle . Mahlerist on raskem aru saada kui Mozartist . Mozartit kuulab laps , kuid Mahler on laps . Muusika on valge pitskrae tüdruku kleidil , sinine sooneke käeseljal . Mehe üle irvitatakse . Või muiatakse . Arvatakse — öeldakse — , et ta on hull . Üldiselt seda teemat välditakse . Kui keegi selle sõna juhtub välja ütlema , siis teised vakatavad ning ruumi laskub pingas , teravate servadega kumisev vaikusekuppel . Kõik mõtlevad sellest , et kunstniku saatus on traagiline , mõtlevad neile kümnetele , aga võib-olla sadadele kesk- ja kaasaegsetele käsikirjadele , mida keegi lugenud pole ning mis puutumatuna raamatukogu riiulitel tolmu koguvad . Meie meistrimehe jaoks , kelle kitsast kukalt aknast langev päike kuumendab , on see ülev hetk , kulminatsioon , sest on ju tedagi , tühist tõlgitsejat , sellega loojaks peetud . Saatused ( sinu ja minu ) on põimunud nagu sinised triibud tantsisklevas tuleleegis , mõneks väärituks hetkeks on temast saanud noot elu ülemtoonis . Võib vabalt olla , et sellised selgitamistahtmisega inimesed sünnivad periooditi , teatud kindla ajavahemiku järel ning et kõik nad on natuke nii , natuke naa . Vihma- ja tuulehoost räsitud lilled . Kilukarbi kaane sakilised servad . Läbipõlenud elektripirn , mis raputades sahiseb . Mehes on mingi sundus . Sundus , mitte surm . Ta teeb — kirjutab , arvutab — , sest teab , et nii on vaja . Kuid see sundus — pidamine — ei vangista , vaid vabastab . Valehirmudest . Valehäbidest . Valetõdedest . Valevaledest . Ta on nagu sümfoonia järelkaja , mis kestab rekordiliselt kaua — kollase ukselingini , raamatukaupluse aknani , Barclay de Tollyni . Kuid suurim ime või imelikkus on ikkagi see , et ta üldse meie keskele ilmuda on suvatsenud . Sest milleks muusikale ihu ? Sonaadile kuldnööpidega pintsak ? Sümfooniale ( Mahler , ütleme ) seanahkne portfell ? Uskumine ja sittumine on kaks erinevat asja . William Gaddis <arv>. See lugu ( pilt ) on mind kaua kiusanud . Olen sellest küll sõpradele ja tuttavatele rääkinud , kuid kirja panna pole julgenud , kartuses , et see kuidagimoodi riivab seda , kellest juttu — Jaani ( kes kannab elus mõistagi teist nime ) . Sellepärast panen loo igaks juhuks jutumärkidesse . See annab mulle ( ja ma usun , et ka Jaanile ) võimaluse mõelda , et midagi pole olnud , midagi pole juhtunud . Või et tegu on kihutuskõnega ( mida ta vist natuke ongi ) . Sellisel juhul — mul ükskõik , kumba eelistate — on komad ja semikoolonid hingetõmbekohad , punktide juures aga pigistan oma vasaku , püksitaskusse surutud käe ( á la Ernst Thälmann ) rusikasse ning näitan oma kuulajatele , olematule valijaskonnale , nähtamatut trääsa . " Jaan oli mu naabripoiss . Juba lapsena oli tal omadus , mida teistel lastel polnud . Nimelt kostsid tema suust kõik sõnad loomulikuna . Ta võis nii rääkida ja olla , et ka kõige suurem roppus tavaline tundus . Ma ise kuulsin , kuidas ta ükskord oma õe käest küsis : " No kas sa oma mehega tihti nikud ? " Enne veel kui õde , kena kahekümnene tots , midagi mõikama hakkas , oli vastus olemas ja Jaani põsk ja kõrv punased . Ei hakka ütlema , mida õde ütles , ütlen ainult , et Jaani hääl oli selline — moraalne , läbinisti loomulik . Muidugi , natuke pingutada tal end seejuures ju tuli ja hääletämber muutus veidi kõrgemaks ja kalgimaks , kuid esialgu sellest piisas , sest need mõned " hädaohtlikud " laused , tegelikult üksikud sõnad , ei valmistanud ütlemisel erilist vaeva . See häälevärk on arvatavasti päritav . Jaani isa olin küll näinud , kuid temaga rääkinud polnud ma kordagi . Elasime üle tänava vastasmajades ning ma nägin läbi akna , kuidas Jaani isa hommikul autoga , musta " Volgaga " tööle viidi . Aiaväravas ta peatus hetkeks ning tõstis hüvastijätuks käe pea kohale . Kes talle vastu lehvitas , ei ole teada , kuid küsimus pole mitte kiiresti allalangevas kardinanurgas , vaid kõrges plangus , mis Jaani maja ümbritses . Arvata siiski võib , et see oli Jaani ema , kes oli kodune ja tööl ei käinud . Pole võimatu , et ka Jaan sellest osa võttis . Kõrvalaknalt , sest Jaanil oli , võrreldes minuga , juba väiksena magamiseks oma tuba . Sama viipega tervitas Jaani isa maiparaadil tribüüni eest läbimarssivaid rahvakolonne . Ükskord viis Jaan mu oma isa töökohta . Isa oli komandeeringusse sõitnud , Jaanil olid võtmed : kimp võtmeid kollase rõnga otsas . See näitas , et isa usaldab poega , küllap ka naist , kogu peret . ( Õde oli mehe juurde kolinud ning elas kesklinnas . " Neil seal etem omaette nikkuda , " ütles Jaan ning ma kuulsin seda , mida kuulma pidin — armastust , mitte sõna . ) Meile meeldis isadega uhkeldada . Mina ütlesin ( valetasin ) , et minu isa on kirjanik ning et tal on raamat , kus põlev lennuk teeb taigasse hädamaandumise , lendur murrab jalad , ümberringi uluvad hundid ja paugub pakane , kuid mees ei anna alla , valmistab endale puuokstest kargud ning lohistab ennast metsasügavusest välja . " Terve raamat on üks suur võitlus , elu võit surma üle , " ütlesin , tundes , kuidas mu hääl valetab . Muuseas , Jaan valetada ei osanud . Omamoodi oli ta isegi kergeusklik . " Kuidas on raamatu pealkiri ? " küsis ta . " Heraklese kolmeteistkümnes heitlus . " Minu psüühika oli murtud , ma olin valmis tõtt tunnistama või paremat valet välja mõtlema , kuid mingi saatan jõudis minust ette ning toppis suhu lauslollusi , algul suhu , siis suust välja . Tõde , nagu ikka , kükitas kusagil vahepeal : ühel pool Boriss Polevoi Stalini preemiaga pärjatud " Jutustus tõelisest inimesest " , teisel pool jumalate väljavalitu Heraklese vägiteod , mida ma ühest pööningult leitud lagunenud kaane ja kollaste hiirekõrvus lehtedega raamatust olin lugenud . " Heraklese kolmeteistkümnes heitlus , " kordas Jaan mõtlikult ning ma kuulsin õudusega ( kuid ka mingi sadistliku rahuloluga , mis ilmselt sama , ennist mulle sõnu suhu toppinud saatana tuim ja tumm töö ) , kuidas tema hääl jälle tõeütlemise ülemtoone omandab . " Tule , ma viin su oma isa töökohta . " Laua taga istuvast pehmest topisest , punaste nööpidega puuvillasesse kampsunisse ja musta salli mässitud punnsilmsest naisest , kes mulle mu eelneva lugemuse põhjal Medusat meelde tuletas ( lokiussid tihedalt pähe seotud räti all peidus ) , pääsesime takistusteta mööda . Ilmselt oli Jaan isa äraolekul ennegi tema kabinetti külastanud , perekondlik usaldus laienes ka vanamoorile , kes võis vabalt olla Jaani pere kaugelt sugulane , vanatädi näiteks . Kui nii võtta , siis miks ei võinud kogu see vanakreeka vigurväntlik seltskond hullu ja pimeda Homerosega eesotsas Jaani sugulased olla ? Ühed inimlapsed ju kõik ! ? Uks avanes hääletult , mulle tundus isegi , et Jaan ei puudutanud linki , ehkki see oli kindlasti olemas — must ja napp , lihtne ja loomulik . Niisugune oli ka meie kodu-uksel ( kuigi ma olen oma kodu kohta ohtralt valetanud , on see tõsi ) , ehkki mitte nii korras , mitte nii täpselt — lühidalt , konkreetselt — funktsioneeriv . Tuba oli suur , võiks isegi öelda , et askeetlik , põhiliselt küll kaugusest kumava kirjutuslaua ning sellel valitseva tühjuse pärast . Selleks et tühjust saaks tühjusena ära tunda , peavad sellele — või selles — asetsema asjad , mis tühjus pole . ( Nii räägib mulle mu hilisem kogemus/lugemus . ) Neid oli kolm : kaks telefoni ja kirjutuslaua garnituur . Kui telefonid ühte arvata , siis muidugi kaks , kuid paraku ei saanud seda ühelgi juhul teha , sest telefonid olid täiesti eri tõugu . Punane valvas musta taga . Mitte kurjalt või õelalt , vaid tagasihoidlikult , julgustavalt , ilmvajalikult . Ometi oli must temaga võrreldes ilmne invaliid : alaväärne maratonijooksja , mõttetu tiirutaja , karuta karussell . Must oli mustatöötegija , punane peremees . Punast pidi kartma , iga hetk võis ta küsimata su ellu sekkuda , anda käsu , mis kuulus vastuvaidlematule täitmisele . Kui ma toas olevaid asju silmitsesin — mu pilk oli just peatunud kõrgete akende ees rippuvail kollakail kardinail — , tungis mu kõrvu õhkõrn hoovus , mis kandis endas imelisi helisid . Kuid rohkem kui muusika ( see oli kas Bach , aga võib-olla ka Vivaldi , igal juhul keegi klassikutest ) huvitas mind küsimus — kust ta tuleb ? Mulle kui luule- ja tehnikahuvilisele poisile oli see küsimus eriti tähtis . Selles põimusid minu huvialad , raadio ja riim ; hiline õhtutund leidis mind , hõõguv tinutuskolb käes , lahtivõetud raadioaparaadi eest või õigemini tagant , kõrval Gustav Suitsu " Kõik on kokku unenägu " , samuti avatud , samuti pööningult . Kuidas ma ka ei uurinud , ei avastanud ma mingit märki sellest , mida inimesel kutsutakse suuks , raadiol aga reproduktoriks . Raadio ise oli loomulikult olemas , küllap ka grammofon , Jaan istus isa kohal laua taga , käsi veel poolenisti sisselülitamiskonksus . Ilmselt tahtis ta mind rabada muusikaga , mida isa salamahti oma töö juures kuulas . On mu isa sinu omast parem ? Kangelaslikum ? Kangelasem ? On ta sinu omaga vähemasti võrdne ? Mind võtsid jalust nõrgaks hoopis nähtamatud häälekõvendajad . Noogutasin Jaani poole — olgu peale , säh , võta oma isa , on muidugi parem , mõistagi on tema töö raskem ja närvesöövam ja ta saab selle eest rohkem palka kui minu telefonita papa , kes on lihtne arveametnik ühes tehases , mis teeb tikutopse ja teehöövleid ( luiskan siingi ) , ütle mulle ainult , kuidas see kuradi värk töötab . Ma astusin akna juurde , tahtsin kardinad eest ära lükata , sest mingi tapeedialune kõrgem riba lae all vihjas sinna peidetud juhtmele , hääletorule , mille üks ots oli kõhus , teine kurgus , kuid äkitselt , vahetult enne seda , kui ma oleksin kardina taga kükitava koletise avastanud ja surnuks pistnud , kostis krõks ja seejärel klõps . Jaan oli nõela plaadilt ära tõstnud ja grammari ( graatsiline monstrum , greifi ja gorgo ristsugutis ) välja lülitanud . Ta oli ilmselt närvis , kuid seda loomulikum — asisem , veenvam — oli tema hääl . " Aitab , aeg ! " Nagu me oleksime veealused , tuukrid või akvalangistid , kel õhk otsa lõppema hakkab . Need kaks sõna olid nagu kõlksatused kiivril , mille tähenduses varem kokku lepitud . See , millega neid lööke sooritatakse ja mida veealused vee all üldse teevad , kas tõstavad üles põhjavajunud laevavrakki või demineerivad miine , jäi mulle selgusetuks nagu seegi , kust — kuidas — tuleb muusika . Kuid just sel hetkel tajusin , et Jaanil on sama hääl mis isalgi ja vastupidi . Sama mustvalge veenmisvõime ning et see kuulub ka koduväravas tehtud viipe juurde . Kui me alla läksime , hulpis valvuritädi nagu täispuhutud kummimadrats tüünel laheveel : kui see polnud Bach , siis oli see Vivaldi , kui see polnud Vivaldi , siis oli see Strauss , kui see polnud Viin , siis oli see viin . Korraga oli temas midagi keskaegset , kargelt klassikalist ning varem kohutavana tundunud silmamunad , kuhu ma tulles ei julgenud vaadata , möödudes lauast , lõug vastu rinda surutud , olid nüüd nagu sõbralikud jahedad kaevud , kust peegeldus sülelapse une sügav õrnus . Edasi hargnevad sündmused kosmilise kiirusega . Mingil hetkel Jaani isa sureb , mingil hetkel saab Jaanist biit- ja popmuusika fänn ( nagu meist kõigist , ainult selle vahega , et Jaani kiindumus on tõelisem , sügavam ) , mingil hetkel me pole enam sõbrad , mingil hetkel me seisame Vanapälsoni ühika ees kõnniteel , Jaan on purjus , mina kaine , on aasta ja isegi kuupäev , <arv>. juuli <arv> , ja Jim Morrison on just äsja surnud südamerabandusse , üksinda hotellitoas nagu see kõikidel narkaritel kauniks kombeks ning pole üldse võimatu , et kõik need hetked , niidi otsa lükitud päevalilleseemned , mida plikad varsti kandma hakkavad , või kui ürgugrilikum olla tahta , Aja klõbisev kondivurr , on tegelikult üks — üks hetk , üks saatus , üks kurbus . Kuidas võis see võimalik olla ? Ma ei tahtnud teda endale sõbraks . Mitte sellepärast , et tema isa minu omast parem oleks olnud . Sellist mängu saab mängida ainult korra ning kuigi kaotus — nagu igasugune kaotus — ei õilista ega tee rõõmu , pole siin ka midagi sellist , mida pikalt mäletada või mille peale takkajärele nina kirtsutada . Mitte ka sellepärast , et Jaani isa oli parteilane , minu isa aga mitte , ehkki ta teenis ühes ministeeriumis küllalt kõrgel ametikohal . Muuseas , välisreisidel käies tõi Jaani isa Jaanile plaate . Ja mitte ainult ... " L.A. Womani " plaadiümbrisel ilutseb Ray Manzareki autogramm kogu oma ilus ja loetamatuses . Võltsingust pole mõtet rääkida . Esiteks ei osanud Jaani isa valetada ja teiseks viibis " Doors'ide " basskitarrist ja organist tollal tõesti oma esiisade kodumaal Poolas ( vt. : " Living in the Past : Rock Stars and their Forebears " , New York , <arv> , lk. <arv> ) , kuhu Punane Telefon Jaani isagi oli läkitanud . Kui meie suhete jahenemisel üldse mingit põhjust olla saab , siis vahest see , et Jaan oli fanaaatik . Või muutus selleks , ükskõik . Nii nagu enamik tollaseid noorukeid , kuulasin mina popmuusikat selleks , et saada endale tüdruk ( ud ) , Jaan aga oleks ilusaima tüdruku vahetanud Morrisoni viimase albumi vastu , müünud orjaturule lapse , kelle ta tollele tüdrukule teinud oli , et sõita saadud raha eest L.A-sse , Kaliforniasse , puudutada huultega hotellitoa põrandat , kuhu Jim " Marlboro " või marihuaanasigareti jupi oli nipsanud , või mis tõenäolisem , põranda lihtsalt täis pakkinud . ( See , et ta oma okse sisse uppus , jäi tollases pressis taktitundeliselt täpsustamata , sellest kui ebamugavast faktist lihtsalt libiseti üle . ) Algul kuulas ja kogus Jaan kõiki ansambleid . Siis , <arv>. aastal tuli " Doors " ning Jaani elu tegi täispöörde . Ta ei talunud enam ei Jimi Hendrixit ega Bob Dylanit . Mul pidi süda sees seisma jääma , kui ma ühe tuttava raadioamatööri juures Dylani " Self-Portraiti " nägin . Kust sa selle said ? küsisin igaks juhuks üle , kuigi eksitust olla ei saanud — plaadi ülaservas seisis tempel Jaani nimega , mille ta oma kogu tähistamiseks teha oli lasknud . Ja ometi olin ma mõista andnud , et mul selle vastu midagi ei oleks , kui Jaan plaadi mulle sünnipäevaks kingiks ! Lühidalt — mind päästis hukatusest tüdruk , kelle nimi oli Anne . Anne tuli mu ellu nagu lill-laps kunagi — ilma pükste ja rinnahoidjata , kuid puhta ja hella hingega , ning mis peaasi — süütuna . Kohe pärast abiellumist pani Anne jalga kõrge kontsaga kingad ja pitsiga püksid ning mahutas oma tillukesed , kuid jõudsalt piimaga täituvad rinnanupud galanteriivabriku " Võit " siidpihkudesse . Selleks ajaks oli stseen Pälsoni ühika ees juba olnud . Jaan oli purjus olnud , kuu paistnud ja tähed säranud . Epitaafina kõlav lause oli kahe aasta ja ühe päeva eest ( me abiellusime <arv>.<arv>.<arv> ) suust välja lennanud . " Jim Morrison on surnud ! " " Kust sa seda võtad ? " " Raadiost ... " Sel hetkel tundus mulle , et seisame jälle Jaani isa töötoas , leninlikult korrastatud töölaua taga ja ees , ning kuidas ma ka ei otsi , ei suuda ma leida suud , hääle-ava . Keegi oli taevase raadio lahti keeranud , sfääridevaheline muusika kostis meieni , tuues endaga kurva tõdemuse elu lõplikkusest , vita brevis'est ja ars longa'st . Tema hääl oli jälle loomulik . Nagu siis , kui ta naljaviluks oma õe seksuaalellu oli tunginud . Nagu siis , kui ta minu ja mu otsimis- ja leidmistuhina peale külmalt oli nipsanud : " Aitab , aeg ! " Ta ütles seda , nagu poleks midagi juhtunud . Ainult miks ta siis nuttis ? Miks veeresid mööda ta kuukahvatuid põski alla sädelevad tähepisarad — oletatavasti viina- ja õllemaitselised , sest oli ta ju tulnud klubipeolt , kuid mis sellest ? Kes ütles , et nutuvürtsideks ainult mage ja soolane sobivad ? See oli meie viimane kohtumine . See tähendab — viimased sõnad , mida vahetasime . Vahetasime ? Mida ma andsin ? Mida võttis vastutasuks tema ? Pigem jäid meie sõnad kas õhku rippuma — sel juhul pole võimatu , et keegi nende vastu end kunagi valusasti ära lööb , kuigi inimesed harva täpselt üksteise jälgedes käivad , üht ja sama kasvu on , ühel ja samal ajal sisse ja välja hingavad . Või kukkusid maha , teetolmu sisse , kust esimene vihmahoog need koos muu kõdu ja kõntsaga rentslist alla viis . Jaanist sai parteiboss nagu ta isastki . Tema tragöödia on mõistetav ainult selle põhjal , mis rääkinud/kõnelnud olen . Tema isa saatus oli olnud traagiline . Ma ei räägi surmast . Ma räägin elust . Muusika oli seda mõnevõrra leevendanud . Vähemalt on nii ilus uskuda . Moraalitu Bach ja probleemitu Vivaldi saavad sellega hakkama küll . Kuid mitte eales Jim Morrison ! " Doors " — ei ühelgi juhul . Sest Morrison , see oli tõde , tõde ja poliitika ei sobi omavahel kokku . Ükspuha , milline poliitika , ükskõik , missugused vapid või pitsatid , hääletult avanevad usu-uksed . Kuidas on võimalik kirjutada alla paberitele ? Või võtta telefonitoru , panna see kõrva äärde , avada suu ... Kui kuuled , kuuled ka siis , kui kuulda pole : All your love , all your love , all your love Come on , babe , light my fire Shall we set the night on fire It's time to live in the scattered sun This is the strangest life I've ever known This is the end my only friend the end. " Igiliikur ( malbe müüt ) Kui sa mingil viisil mõtled , siis hoolimata sellest , milline see viis ka ei oleks , näed sa just nõnda ka siili või siis naist võis siis viiekümne- sendist münti . William Carlos Williams Igiliikur jäi Igiliikuriks elu lõpuni . Kuigi ta elas kaua , kauem kui ükski meist , ei elanud ta siiski igavesti ; ka tema elas oma ajas , oma ajaga . Ma usun , et enne kui talle antud aeg otsa sai , jõudis Igiliikur seda märgata ning informeerida oma peatsest lahkumisest kõiki oma arvukaid armukesi ja armastavaid abikaasasid ( kui ta pärast seitset järjestikust südameatakki , mis teda esmaspäevast alates õhtuti kella kaheksa paiku iga päev kombekalt külastanud olid , ning viitteist välkkiiret , samade päevade vahele puistatud ajurabandust muidugi enam kõnevõimeline oli ) . Või mis tõenäolisem ja arvatavasti ka inimlikum — teha pliiatsiga , mida ta vanuigi seks puhuks alati ja ilmtingimata nii vasaku kui parema kõrva taga varuks hoidis ( Igiliikur võis kirjutada nii vasaku kui parema käega , ja pliiats oli tõepoolest singulaarne : keskelt pooleks murtud , mõlemast otsast teritatud , mis õige otsa valimisega tekkida võivat ajakulu maksimaalselt vähendas ) , teha tolle neljateralise grafiitmõõgaga kokkuleppeline kriips ajaleheservale , karvadest vabale käeseljale , siidkardina siilule , mis aeg-ajalt justkui võlujõul iseendast õhku tõusis ning kukalt ja põske silitas , kollakaspruuni lauaplaadi aerodünaamilisele servale , noatäkete , pöidlaküünekriimude ja summutatud ohete vahele ja sekka , mikihiiretapeedi hüplevlustakasse mustrisse ( juhul , kui ta lebas voodis , mis Igiliikuri vitaalsust arvesse võttes pole küll eriti tõenäoline ) või õhku , mis oli kihiline nagu sünnipäevatort — kohati rosintume , kohati kreemhele — ning lõhnas nagu nelisada meetrit punase telliskivipuruga kaetud staadionirada pärast vihmasabinat . Igiliikuri tegelik nimi oli Jaan , kuid nii ei kutsunud teda keegi , isegi õpetajad mitte , nemad ütlesid Õunapuu ning jäid siis ootama , millal Igiliikur uksepoolse rea tagumisest pingist tahvli ette välja jõuab . Võib arvata , et sealt ta endale nime saigi , kuigi keegi enam ei mäletanud , kes selle välja mõelnud oli . Üldiselt olid ju meil kõikidel nimed , mõni sobis välimuse või iseloomuga kokku , mõni mitte . Nii näiteks käis meie klassis tedretähniline Ain , kellele nimi — Nõelapadi , Linnutee , Tähetolgus — ju otse näkku oli kirjutatud , kuid keda millegipärast Paks-Antsuks kutsuti . Virvet jälle , kes oli paks , ei hüütud kuidagi , mis võis tulla sellest , et tema puhul olid ületatud igasugused mõõdud . Ka kõige elavam kujutlus jäi tegelikkusele alla ning poleks ühelgi juhul paksusele Virve kuju anda suutnud . Võimalik siis , et kiitsakale Ainile tema hüüdnimi nõnda kaalu juurde andis , takistades teda haihtumast linna niiskesse sookailulõhnalisse õhku või kosmosesse , milleks ta nägu muidu nii ohtralt põhjust andis . Vellot hüüti iseendastki mõista Lillaks Tropsiks , miks , see selgub edaspidi , mind Tomiks , sest peale Virve leidus teisigi , kellele ükski nimi külge ei jäänud . Muidugi , lihtne olnuks Igiliikur — Õunapuu — esimesse pinki istutada , kuid see tähendanuks tema tunnistamist igiliikurina , väiketähelise mõistena , mida teadagi olemas pole , meie aga soovisime , et ta hoolimata oma väliskujust ja liikumisviisist meiesarnane oleks . Selleks aga pidi ta istuma just seal , kus ta istus — tagumises pingis , uksepoolses reas , vasakul , üksi . Igiliikuri liikumine oli vaatepilt omaette ! Kõigepealt see , kuidas ta pingist tõusis ! Tema käed haarasid lauaplaadi tagumisest äärest , hetk rippus ta selle küljes , jalad ja tagumik õhus . Seejärel viibutas ta õhus rippuva alakeha kõigepealt kõrvale , siis ette , pingirea vahele ( umbes samasugust liigutust , " kitselt " mahahüpet , lihvis kehalise kasvatuse tundides meie võimlemisõpetaja , kuid Igiliikur neist osa ei võtnud , sest oli Igiliikur , seega võimlemisest vabastatud ) ning maandus , külg ees , mõnekümne sentimeetri kaugusel pingist . Siis nõksatas ta ennast minekule , tema esimene samm sarnanes hüppele , milleks vaid Münchauseni pooleks lõigatud lahinguratsu võimeline , sellele järgnevad kehaponnistused aga viisid Igiliikuri lõpuks eesmärgile , õpetajalaua kõrvale . Igiliikuri jalad olid iseäralikult õrnad , peenikesed nagu vitsaraod , mõeldud kõigeks muuks , ainult mitte käimiseks . Paigalseisus — pingi all kõrvuti — nägid nad välja enam-vähem normaalsetena ( kui veast teadlik polnud ja vaadata ei osanud ) , kuid niipea kui neid selleks kasutada tuli , milleks jalad loodud ( ümbermaailmamatkaks , mägironimiseks , polkatantsuks ) , hakkasid nad perutama nagu hõbetuttidega tsirkusetraavlid . Öelda , et Igiliikur käis või et ta käis jalgadega , kui täpsem olla tahta , kirjeldamata seejuures teisi kehaosi , on sama , mis öelda surm elu kohta . See oli imepisikestest osakestest koosnev ühtlane kulg , mille kõiki koostisosi ja algmomenti inimsilmal võimatu tabada . Igiliikur käis rohkem kogu ülejäänud keha ja kätega kui jalgadega . Pea ja kaelaga . Väike pea võttis endasse kõik udusulis kaelast tulevad vastassuunalised võbinad ja nähtamatud voolud , tegi need mingi ime läbi õigeks ja sundis hapra keha minekule , keelitades teda mitte kartma , käskides tal julgeda , minna ja lõpuks ka pärale jõuda . Meie jaoks , kes me klassis seda etendust iga kord hinge kinni pidades jälgisime , oli kõiges selles midagi heroilist ja ülevat . See oli võitlus , mis kordus iga kord , kui klassi eest kostis : " Vastama tuleb ... Jaan Õunapuu ! " Igiliikur oli Herakles , iga tema minek teekond , kolmeteistkümnes vägitegu , mille sooritamisele ta meie silme all asus . Igiliikuril pinginaabrit polnud . Mitte et tal sõpru olnud poleks . Sõber — ükskõik , kes meist — poleks lihtsalt tema kõrvale pinki ära mahtunud . Igiliikur vajas enda ümber avarust , lisaruumi , mille uksi ja aknaid ta oli harjunud üksipäini , ilma kõrvalise abita ( jumal hoidku kaastundest ! ) avama ja sulgema . Ükskord juhtus nii , et me ei suutnud vastu panna . Ma ei tea , kes oli esimene , kes oma käe tema külge pani , kui ta ennast pingirea vahel amputeeritud konna hüpetega ettepoole upitas . Äkitselt oli Igiliikur meie peade kohal õhus ! Kuid selle asemel , et rutem kui muidu klassi ette jõuda , jäi ta õhku püsima nagu parajalt täis puhutud õhupall , mis lapse külmast kangete sõrmede vahelt valla pääsenud . Nüüd , kord juba õhus , kõrgel lae all , mustade juhtmete otsas rippuvate valgete plastmasskuplite vahel , omandas Igiliikuri keha mingi omajõu või iseväe , mis kupleid purustada — või parandada ? nii mõnigi neist oli altäärest hambuline — ähvardades meie peade kohal ringi rändas , ilma et meie teda kuigivõrd suunanud oleksime . Ta oli nagu veest välja tõstetud kutsikas , kelle jalad hirmunult ujumisliigutusi teevad . Või nagu vetikaisse mähkunud laevakruvi . Kui poleks olnud — oli ! oli ! — valu- või üllatushüüdeid , mis ülevalt meieni kandusid , võinuks ka see võrdlus , jah , vett pidada . Igiliikur kaapas küünarnukkide ja peopesadega õhku , ainuke koht , kust me kinni haarata võisime , kartmata , et ta meie kätelt alla libiseb , oli selg abaluudest kuni vööni . Mis allapoole ja kahele poole kõrvale jäi , viskles ja väänles , kraapas ja kaapas , põtkis ja partsis , summis ja sumatas . See polnud ei protest ega vastuhakk . Vastupidi , laevuke — lapsuke — tundis rõõmu lainetest , mis teda nagu kiigel üles-alla hällitasid ning praktiliselt võimatu oli takistada teda sadamasse jõudmast , ehkki mõnel meist aktsiooni käigus selline mõte ju tekkida võis . Liiga hilja ! Praegu oli see juba meie ühismõte , mis seal ülal valge lae ja valgete kuplite all nõnda vabalt ja vääramatult hõljus . Meie ajalooõpetaja , kelle tunnis see juhtus , istus rohelise lauapapiga kaetud laua taga , lõug poolviltu rinnale vajunud , nägu imelikult viril , nagu oleks ta iga hetk nutma hakkamas , pilk klassipäeviku peenpruuni ruudumustriga kirjatud sinas — umbes seal , kus lebas ta pehme karvane käsi , allkirja kõrval , mida iga aineõpetaja tunni teema sissekande järele ( suurem lahter ) tegema pidi ( väiksem lahter ) . Ta ei näinud midagi . Ta ei tahtnud midagi näha . Ta ei mõelnud midagi . Ta ei tahtnud midagi mõelda . Ta tahtis näha tagajärge , lõpp-punkti , mitte arengut , mille kohta nagunii kõik teada oli . Alles siis , kui see mingil enam-vähem äratuntaval kujul tema ette oli jõudnud , oskas ta sellega midagi ette võtta , alles siis tuli talle pähe , kuidas inimest ( looma ) kutsuda — loomaks ( inimeseks ) . Ta kuulas Igiliikuri ära ja pani alati ühe ja sama hinde — kolme . Kuigi Igiliikur oli väärt enamat — viit . Ehkki ta võinuks vabalt ka halvema hinde saada — kahe või isegi ühe . Kuid ei üks ( <arv>,<arv> ) ega teine ( <arv>,<arv> ) polnud Igiliikuri jaoks sobivad . Kolm — koolipoisi keskmine — oli ainus hinne , ainus võimalus . See oli võluvaip , mis maandub pehmelt , mitte prantsatades nagu purilennuk või " metsavaht " , elu ja une vahel vahet tegemata . Viis ja neli olid nagu vabandus , vale : me paneme sulle väga hea kuna sa oled Igiliikur . Üks ja kaks aga ütlesid : millekski muuks kui Igiliikuriks sa ei kõlba , sellena sa sündisid , selleks ka jääd . Üks ja kaks olid teenimatu solvang , viis ja kuus aga ( vabandust , sattusin hoogu , kuid eks oma tõde — julm nagu jumal — ole selleski ) ülistus , unistus , olematus ( sest igiliikureid ju pole , nagu ka viimaseid tähti kosmoses , mida vaid Paks-Antsu põskedelt ja laubalt võimalik leida ! ) Nii et järele jäi kolm . Kolm oli värelev vari , jahe tuulehoog kuumal suvepäeval . Kolm küll puudutas , kuid ei teinud haiget ; kolme saanuks Igiliikur kätte ka siis , kui olnuks vait või rääkinuks hoopis millestki muust — ajaloo asemel armastusest . Armastus ongi see , millest ma järgmisena rääkida tahaksin . Sest meie hulgas oli ka Agnes . Agnes sündis äkki . Valutult ? Seda ei saaks vast öelda , ehkki paljud asjad , mida me varem elututeks pidasime — kivi , auto , bassein , teerada , jalgratas , kraaviperv — , ärkasid pärast Agnese ilmumist ellu , pikkamööda küll , igaühe jaoks erinevalt , kuid ometi olid sünd ja elustumisprotsess omavahel lahutamatult seotud . Elu ja ärkamine — elluärkamine — oli vaieldamatu tõsiasi kõigile neile , kes Agnest tundsid või tundma õppisid . Pärast seda hingasid kõik kergendatult , vabamalt kui kunagi varem , ehkki kopsudesse tungiv õhk oli nüüd kare nagu liivapaber ning tekitas neelus kipitust . Kuid see — valu — oli varasemate kripeldustega võrreldes loomulik , nagu elu elusaks saamisel olema peabki . Kuni ülekoolilise spordipäevani teda polnud . Spordipäevi peeti siis , kui ilmad läksid soojemaks — mai lõpp , juuni algus — , kuid sooja — ilma — tõi meile mitte aastaaegade vaheldumine ( mille peale ei saa kunagi lootma jääda ) , vaid meie võimlemisõpetaja . Vaevalt sai esimene hang sulada ning jääpurikas räästa küljes tilkuma hakata , kui ta oma külgkorviga mootorratta kuuri alt välja lükkas , hääled sisse lõi ( vaevarikas tegevus , mis tegelikkuses pooltki nii lõbus ja puhas pole , kui tollest kergatslikust ütlemisest võib olla välja kostab ) ja linna serval asuvasse paemurdu sõitis . Külgkorvi mahub kümme kevadet ja seitse suve , neid võiks ju kuuri puuriida taha tagavarakski soetada , kuid häda on selles , et püsivad nad vaid üksikult , mitte kambas koos ; kevad ei tea , mis on elu , suvi , mis surm — need nähtud näivused või näivad nähtused on eranditult ebapopulaarse talve teada . Sealt , maksalaigulise paelahmaka servalt ta linnale suurustleva taeva ja üliümmarguse päikese käest kiiremat kevadet välja nõutaski . Võimlemisõpetajal oli vetruv samm , sinised , ümber keha liibuvad valge triibuga dressid , võikollane lukk dresspluusi rinnal , mis oli alati poolest saati lahti ning kust kikitasid tökatmustad , veidi lokkis rinnakarvad , ja kiilaspea , mis sarnanes praetud sibulaga . Kui miski talle rõõmu tegi , mattis ta oma alati õhetava näolapi mõlemasse peopessa ning piilus sõrmede vahelt nagu väike laps sündmust , mis teda vaimustanud oli . Selleks võis olla meeter , sekund või kilogramm , aga ka väravavõrku paiskuv , puurivahti jalust rabav mudane pall või tema kauge sugulane , korvirõngast puhtalt läbiv higist märg , viskaja näppude vahelt välja libisev nahkmuna . Seejärel hakkasid tema käed sooritama ülienergilisi nühkimisliigutusi , mis kulgesid mööda krudisevat näonahka üle vetruva , kuid väheldase nina ( mõlemad helepunased , rutjumisest üha enam värvi koguvad ) ja kolpa hõre-aneemilise aupaistena ümbritseva roosa juukserõnga lillade kõrvalestade taha . Rõõmusööst lõppes tavaliselt näppude klõbistamisega põlvede kõrgusel või rinna kohal , kogu keha kaasa haaravate spasmoodiliste värinatega , misjärel õpetaja spartakiaadiringvaatest välja lõigatud hoogsal vedrusammul , justkui rõõmupurset ja seda tinginud sündmust maha salata või maha raputada soovides end staadionil uude kohta põrgatas . Vast kõige sportlikum osa temast oli reibas hääl , täpne koopia igahommikusest raadiovõimlemishäälest , mis inimesi " pallidena maast lahti põrkuma " sundis , nii et paljud linnaelanikud arvasid , et õpetajal on pealinnas kaksikvend , veel sportlikum , veel reipam ja elujõulisem . Kuid mitte ainult saavutused ei valmistanud talle rõõmu . Konkreetne näide — Virve ! Virve nägu leemendas higist , ta higistas ka külma ilmaga , ehkki istus aknapoolses reas viimases pingis akna all , üksi nagu Igiliikurgi . Virve sukad keerdusid jalgade ümber ning põllepaelte jätkuvad jätkud tähistasid nii seda , mis olnud , kui seda , mis veel tulema pidi , sest Virve paisumine oli pidev . Isa viis Virve arsti juurde , arst aga ütles pärast läbivaatust , et Virve on sellisena sündinud ning et selle vastu polevat mingit rohtu . Isa püüdis meelde tuletada , milline Virve sündides välja nägi , kuid silme ette kerkis täpselt samasugune Virve kui see , kellega ta polikliinikusse arsti käest nõu küsima oli tulnud . Virve seisis seljaga isa poole — pihik , mille nööbid arst ise vastutulelikult lahti oli teinud , tahtis kinni panemist . Isa sirutas käed välja , sest kartis puutuda sealsamas kõrval seisvat , täpselt samasugust vale-Virvet . Isa pani nööbid kinni ja Virve pööras ennast ringi . Alles nüüd vale-Virve kadus , küllap ei suutnud järele teha Virve naeratust , millega tütar isale otsa vaatas — ma ei ole ju haige , ega , isa ? ! Isa ohkas ning nagu inimesed pärast ohet ikka — tõmbas ninasõõrmete vilinal endale sügavalt õhku sisse : suus nagu iseendast sulav vasikaliha rohelise purgihernegarneeringuga , mille vedelik nõrgus jahukastmesse , kus ujusid peeneks hakitud sibulad ja tillilehed . Isa tundis söögi lõhna , mida ema kodus parajasti valmistas . Virve ema oli lahutamatult seotud ühe sõnaga — kodu . Virve ema tööl ei käinud , kui välja arvata mõned kodunduse tunnid , kus ta poistele kotletitegemist , tüdrukutele aga põlleõmblemist õpetas . Moodustus ka segatoimkondi , kuid nende tekkimist polnud mõtet takistada . Kodus olemine muudab kodu kodusemaks ; iga kord , kui isa ja Virve koju jõudsid , oli kodu mingi uue kodu-asja võrra rikkam . Selleks võis olla hõrgutav söök või mõni väiksemat sorti toasisustusese , näiteks puuraamiga kuusnurkne peegel , mis kummutkapi pealt suure seinapeegli alusele tõstetuna toa ilme teiseks tegi , või roheline küünlajalg , mille sees hingedepäeval küünalt põletati ( Virve vanaema ja vanaisa olid elanud kaua , kuid Virve polnud neid muidu kui kalmul ja küünlaleegis näinud , sest Virve oli vanade vanemate laps ) , kuid mis kirjutuslaua garnituurilt perekonnapiltide alt , kus ta koht loogiliselt olema pidanuks alati ja mitte ilma ema käe abita kõrgustesse pürgis — raamatukapi servale vahitorniks . Alati ei pruukinud neid ümberpaigutusi tähelegi panna . Kes märkaks uusi nööpe padjapüüril ? Nõelutud sokikandu ? Puhtaks klopitud jalavaipa ? Päevatekil puruks litsutud koid ? Uut kardinapalistust ( mis esialgu sobimatuna tundus , kuid millega silm mõne aja pärast harjus ) ? Virve ja isa üritasid küll emale oma tänulikkust aitäh-ütlemisega üles näidata , kuid kõiki muudatusi , seesmisi ümberpaigutusi ja pisikolimisi ei suutnud nemadki märgata . Isa uurivast pilgust sai Virve nii mõnigi kord aru , et ta toas midagi taga otsib , mille eest ema kiita . Ema niisama kiitma hakata oli ohtlik , siis võis ta vihastada , sest kiita võis ainult kodu ja kodu eest ning mis sinna ikka parata , kui inimesel selle jaoks silmi pole . Mõnikord ütles Virve isale ette , sest tema oli ikkagi naisterahvas ja oskas selliseid asju paremini tähele panna . Enda kiitusest loobus Virve noil puhkudel meelsasti , kuigi ka temale meeldis emaga hästi läbi saada . Kuid pikkamööda muutus ema nõnda osavaks ning tema askeldused nii juuspeeneiks , et nende avastamine ja sõnadesse sättimine ( mis ju alati üks ülimalt tülikas tegevus ) ikka enam mustkunstniku trikkide läbinägemisega sarnanema hakkas . Ning ikka sagedasemaks said korrad , kui isa ja Virve emale aitäh ütlemata ( õige asja eest muidugi mõista ) uinuma pidid , ehkki hommikul ärgates oli ema jälle nagu vastsündinud laps , kes kusagil mujal kui kodus , vahtvalgete linadega voodis ilmale tulla ei saanud ning kes eilseid , jonni ja tuska tekitanud mänge täna uue innuga edasi mängis . Ning selles mõttes , kodu-asjade kodu-mõttes oli Virve ema Virve ja isa laps , kuigi polnud ka mingit kahtlust , et vähemalt ühe omaduse oli ema lapselt pärinud — alati muutumatul kujul trotslikult olemas olla ! Spordipäeval tõukas Virve kuuli . Kuidas ta ka ei püüdnud , raudmuna potsatas enamasti alati kõigest paari-kolme meetri kaugusele ning Virve õhetav näolapp kattus poripritsmetega . Virve suust vallandus pahameelepobin , ta nõksatas pea staadioniaia taga kasvava kuuseräbala poole , mille okste vahelt varahommikune päike talle silma oli torganud , põrutas jalakannaga vastu tõukeringi betoonalust ning õnnistas uuele tõukele asudes libedat raudmuna süljeläraka ja paari virgutava sõnaga . Mida rohkem sai selgeks kurb asjaolu , et Virve ei jõua ka seekord kaugemale oma töntsakast varjust , mille äärtest ehmunult ja enneaegselt seniiti tõusnud päike küll süüdlaslikult tükke lõikas , seda arvukamaks ja ühtlasi ka valjemaks muutusid suust pudenevad sõnad . ( Muuseas , Virvel olid ilusad , ilusad ja kuumad mustlasesilmad ; ütlen seda sellepärast , et varjul pole silmi — ta on silmitu , ega ka värve — ta on värvitu . ) Need sõnad vajasid teisi sõnu . Või vaikust . Aga vaikust — või sõnu — , mis oleksid teise inimese , sõbra küljes kinni . Seks puhuks — viimane valss , viimane tõuge — kogunes Virve ümber salkkond tüdrukuid . Nad ei lohutanud Virvet , nad lihtsalt seisid tema ümber ja püüdsid sõnu , noogutades mõistvalt päid , nõkutades , kui see sõnade sisuga kokku käis , naeratadeski ( sest naer on kõikide sõnade sügavaim sisu ) . Kõike seda oli jälginud õpetaja . Ta oli seisnud katuse all päikese eest varjus . Staadioni sissekäigu kõrval külitas tumeroheline puumaja , mille üks külg oli tenniseväljakute ( talvel liuvälja ) , teine külg staadioni poole . Neli astet kõmisevat puutreppi : katusealune rinnatis oli alt õõnes ja kogu maja hoone seisis paksu savi- ja porikihiga kaetud puuvaiadel , kust polnud kadunud viimase vihma jäljed : augud ja lohud porikühmude vahel . Higist selga jahutav jahe sein : seisja õlanukkidest ja peopesadest jäävad järele märjad plekid , mis aga kiiresti kaovad . Ta oli ( ja nüüd tuleb kordus ) matnud oma helendava näo mõlemasse peopessa , piilunud sõrmede vahelt nagu häbenev laps . Seejärel olid tema käed hakanud mööda nägu üles-alla käima , nagu tahtnuks ta maha nühkida juba ammu tarbetuks muutunud maski või muuta nähtavaks lootust , mida ta Virve ponnistusi nähes tundnud oli . Need liigutused kulgesid mööda krudisevat näonahka üle vetruva , kuid väheldase nina ( mõlemad helepunased , rutjumisest üha enam värvi koguvad ) ja kolpa hõre-aneemilise aupaistena ümbritseva roosa juukserõnga lillade kõrvalestade taha . Värin lakkas , näppude klõbistamine lõppes . Ma usun , et sust saab asja , Virve , mu laps . Need täpid on vihm . Õrn uduvihm läbi säriseva päikese . Spordipäeval oli Igiliikuri ülesandeks võistlusprotokollide toimetamine sekretariaati . Sekretariaat kujutas endast väikest majakest staadioni linnapoolses ääres otse finisijoone vastas . See oli hiline ehitis , ehitatud umbes samal ajal , kui nelja-viieastmelised tribüünidki , kus võistluse lõpetanud õpilased päikest võtsid ning aeg-ajalt ajaviiteks täiest kõrist karjusid . Maja oli spetsiaalselt selleks otstarbeks ehitatud ning nägi küllalt uhke välja , valjuhäälditega ja puha . Lahtisest aknast vilksatasid Peasekretäri ning tema abiliste peanupud , üks kenam kui teine ja alati juhtus nii , et kogu ilu oli majasviibijate vahel võrdselt ära jaotatud : kui Peasekretäril olid ilusad rinnad , siis ülejäänud kahel ( kokku kolm , kolm erinevat ja omavahel kokku sobitamatut ilu tahku ! ) olid vähemasti samavõrd vaatamisväärsed sääred ja piht , kui aga Ilu end mõnest ootamatust küljest näidata tahtis , siis valis ta viimase klassi tüdrukute hulgast endale välja sobiva esindaja . Kuid küllalt kõrvalekaldumistest , mitte neis pole meie jutu sisu . Niisiis , Igiliikur oli see , kes dokumendid sekretariaati toimetama pidi ning kel ainsana meie hulgas sinna ka ametlik sissepääsuluba oli . Mõne teise käes oleks see ehk vähem aega võtnud , kuid Igiliikur ning tema liikumine , eesmärgikindel kulg olid need , mis asja tema kasuks otsustasid . Kannatlikult seisab ta kohtunikelaua juures . Kohtunikelaudu on viis-kuus , sama palju kui võistluspaikugi , mõned asuvad lähestikku , näiteks kuulitõuge ja kõrgushüpe , kuid enamus on staadionil laiali ning andmete ja vahetulemuste saamiseks , mida sekretariaadis kannatamatult oodatakse , peab Igiliikur läbima umbes sama maa , mis jalgpallikohtunik matsi kestel . Pliiats teeb võistleja nime taha linnukese , täpi või risti . Igiliikur napsab lehe , surub selle endale vastu rinda ja alustab oma hüplev-taaruvat meremehe või purjus konna kõnnakut , mis viib ta otsejoones järgmisse punkti . Ning varsti hakkab kahest majakökatsi katusele kinnitatud valjuhääldist kostma kärisev plekkhääl . Esialgu kostab sealt muusika ( mille järgi , muuseas , on kerge seesolija välimust või nagu juba mainitud , üht teatud kindlat ja eriti hinnalist osa sellest silme ette manada ! ) , kuid varsti väljuvad sealt arvud , arvud ja nimed ja võistlejate klass ja sugu . Ning see hääl , mis kogu seda tulemustekoormat kannab ja vaata et üle kogu linna lennutab , kuulub ei kellelegi muule kui temale , Igiliikurile . Ehkki see ühelgi juhul nõnda olla ei saa , sest mikrofoni käsitsemise au kuulub ühele iludest , tundub see just nii olevat , sest juhtmetes ja ruuporis moondunud hääl täiendab kõnnakut nagu sõna saatev tahtmatu viibe või näogrimass . Mõne mõõtmatu hetke kaigub see kuivas õhus ning meile näib — päid kuklasse upitades — , nagu hoiaksime Igiliikurit jälle oma peade kohal , nagu me seda klassis ükskord juba teinud olime , kuid seekord , sel varasuvisel kevadpäeval on hääl pärisem , kaalukam , karmim ja igiliikurlikum kui kunagi varem ning meil ei pruugi enam kinnihaaramiskoha ( selg , abaluud ) leidmisega vaeva näha , sest kogu meekärjena pakatav õhk ja muidu alati kavaldav taevaalune taevas on seekord täis ainumas teda — Igiliikurit . Igiliikuril oli veel üks kasulik omadus . Nimelt : ükski tema kätte usaldatud dokument ei saanud vihma käes märjaks . Äkiline vihmasadu oli spordipäevade ajal tavaline nähtus . Me olime sellega harjunud , küllap nii mõnigi meist lausa ootas seda . Staadioni lõunapoolne serv , kus jooksurada esimesse kurvi käändus , oli kilkava esiosaga võrreldes mahajäetud , siin paiknes ainult odaviskesektor ning need vähesed , kes siin jõudu proovisid , tundusid tänu sellele üksildaste hiidudena , elust kõrvale tõmbunud munkadena , kelle palved järsu , kuid läbimõeldud sööstudena taevasse kerkisid . Siin , kõrge plangu taga kasvas ka vana pajupuu , mille alla me vihma käest varju jooksime ning lähedalasuvast peenrast kaasa haaratud hiigelsuuri porgandeid nosisime . Vihm pesi plangult mudased ketsijäljed , porganditükid tulid ninast välja , ei läinud enam üldse kurku , vaid libisesid kohe sõõrmeisse , kuid mis muud vihma ajal ikka paremat teha , kui porgandeid õgida , suust ninna , ninast tatiga rohu sisse tagasi . Ma ei tea , kumb on õigem , kas see , et puu oli suur ning tema laialikäänduvad oksad katsid meid nagu hiiglase kämblad , või et meid polnud puu-maja täitmiseks lihtsalt piisaval hulgal . Mis ka ei ole , Igiliikur oleks meie sekka vabalt ära mahtunud . Paraku ei vajanud Igiliikur ei puud ega meid . Sest Igiliikuril oli jopp , mille ema ja isa talle õmmelnud olid . Igiliikuri ema ja isa olid rätsepad . Isa võttis proove ja lõikas välja , ema nõelus kokku ja õmbles nööbid ette . Kui ema proovi ajal tagatoast välja ilmus , et uuele kliendile pilk heita , oli tema suu peenikesi nõelu täis . Ema ütles tere ja naeratas , vahetas isaga paar sõna , kuid ükski nõel suust välja ei pudenenud . Ka isa suunurgas oli paar nõela , käes hoidis ta lapergust rätsepakriiti , millega ta mõningase kompamise järel poolikule riidetükile kliendi seljas otsustava kriipsu tõmbas , uuesti kompas ja jälle tõmbas , kuni kõik vajalikud mõõtmised teostatud , pintsak rätsepa silmis samahea kui valmis , anna ainult ema kätte kokku traageldada . Nendele kriipsudele tuli jalg vähemasti sama otsustavalt vastu panna , kui tõmbamine teistpoolt , muidu võisid kukkuda . Oli neidki , kes tõmbamisest tõepoolest ümber kukkunud olid või toanurka paiskusid ning sealt silmad häbi täis ennast üles ajasid . Sellepärast hüüti Igiliikuri isa Kriipsutõmbajaks , mitte Nõelakuningaks või -piinajaks ning inimesed , kes Kriipsutõmbaja tööd linnaartelli omast paremaks pidasid , astusid üle rätsepmeistri ja -mamsli läve , üks külg ees , keha veidralt ettepoole kaldu , sest iial ei või täpselt teada või ette aimata , millal see tõmbamine nüüd tuleb . ( Muuseas , aeg , millest teile jutustan , ei teinud mehe ja naise vahel suuremat vahet , loomulikult siis ka mehetöö ja naisetöö vahel ; kõik tegid kõike ja käisid vähemasti ülevalpoolt — mis ka vastuvaidlematult pääpool — ühtemoodi riides . Kui ära unustada laiemad õlad ja lamedamad rinnad , paksemad patsokid ja ülimalt tinglikud mees- ja naisnööbipooled ja kinnipanekuviisid . Unustamine ise aga ei tohiks aja iseärasusi silmas pidades kellelegi raskusi valmistada . ) Pealtnäha oli Igiliikuri jopp täiesti tavaline . Ees kuuest nööbist koosnev nööbirida , taskutel klapid , klappidel nööbid , nööbid ka käistel , klappidel ja käistel väiksemad , kuid samast sordist ja pruunid ; ainult üks nööp oli teistsugune , väike ja punane , ilma nööpauguta ilunööp , punase niidiga vasaku kraenurga külge kinnitatud , mis näitas , et nööbi sinna paigutamine ühelgi juhul juhuslik olla ei saanud . Selle jopi all ei saanud märjaks ega läinud kortsu ükski dokument ( meie aeg ei pruukinud küll olla kõige paremini dokumenteeritud , kuid see-eest oli ta ülimalt hästi protokollitud ! ) ning kõik tundus sõltuvat mitte riidematerjalist , millest jopp tehtud oli , või libedast siidvoodrist , vaid just tollest ilunööbist , ning häälekõvendist rebenduv hääl oli Igiliikuri jätkuks ka hallis vihmasajus ; valguseks sõna varju peitu pugenud valele . Igiliikur oli nagu magnet . Või nagu haige laps , kes kõiges , mis tema ümber toimub vaid ennast näeb ja kuuleb . Selline laps võib küsida : " Ema , kui sa ütlesid , et nelk on ületalve taim , kas sa siis mõtlesid mind ? " Ning hoolimata sellest , mida ema vastab või kuidas ennast välja vabandada püüab ( kuigi vabandamiseks pole põhjust ning naabrinaisega räägitud jutt puudutas tõesti ainult lilli , nelke ja nende kasvatamist , kui täpsem olla , ei suuda ema nüüd , lapse pisaratega täituvaid silmi nähes hoiduda ennast süüdlasena tundmast ning et lilledest rääkides mõte lapse surmast temas tõepoolest peidus oli olnud ) , tajub laps — selline laps —sõnade taga tühjust , kuid ei suuda mõista , et ta ise selle on tekitanud . Igiliikuriga oli täpselt sama . Võimatu oli temaga rääkida või teda sel kombel kõnetada , et see tema igiliikuri-olekut nii või teisiti ei puudutanud . Sellepärast üritasime temaga suhtlemisel olla mitte üleliia hellitavad , mis oleks meie taotlused läbinähtavaks muutnud , vaid valida kuldne keskmine , mis asjaoludest sõltuvalt mõnikord pigem julm olema kippus . Meil olid käes sõnade siidkindad , hallid nagu Igiliikuri voodririiegi , millest paistis läbi sõrmenukkide kuumpunane raud . Kui Igiliikur meile tänaval vastu juhtus , oli parem kinni pidada ja vahetada paar iseendast ju tühist , kuid temale , Igiliikurile nii olulist fraasi . Kuhu lähed ? Ega sa hiljaks ei jää ? Jõuad ikka õigel ajal ? Kui hääle omamehelik-võrdsustavast kõlast ei piisanud ( seda hoomasid talle otsa vaadates kohe ) , järgnes välkkiire löök vastu õlga , mis komberdavat , jalalt-jalale õõtsuvat , õhus kätega nähtamatuid takistusi kõrvaldavat köietantsijat tasakaalust välja ei viinud , vaid sisendas talle veendumust , et ta pole meist erinev , et ta on nagu meie . Ning just nimelt löök kõlbas selleks kõige paremini . Löök , mitte hoop . Löök julgustab , annab ka kõige väetimale minejale kindlust , hoop seevastu tapab . Ma usun , et ma pole tõest kaugel , kui ütlen , et pikkamööda kasvas taoline veendumus , ainult ümber pööratud , meis endis ning me olime valmis uskuma , et meie väliskuju on petlik , ja et tegelikult oleme me kõik igiliikurid . Nagu ideaalsed lapsevanemad , taevane ema ja taevane isa , hoidusime Igiliikurile haiget tegemast . Me hellitasime ja hoidsime teda , muutudes selle juures ise ülitundlikeks lasteks , sest meis istus kindel teadmine , et Igiliikur on ilma jäetud kõige tähtsamast maailmas — armastusest ! Armastusest , mis pole mitte ema-isa piiritu kiindumus või sugulaste ja sõprade soe poolehoid , vaid Jumala enda armastus — Naine ! Paraku pidime me selles rängalt pettuma . See vihm — kuni ta veel suureks pole saanud — on täpid . Jahedad piisad päikese ees . Vello Trops viskas oda . Vellol oli lokkis pea , väikesed , sügaval pealuus asetsevad silmad ning välkkiired liigutused , mis oda lendama panid . Kuid Vellol oli ka üks puudus — ta pidi ilmtingimata nägema , kuhu ta oda lendu saadab . Ta midagi tabama , millelegi pihta saama . Sellepärast ajasid odaviske sektori avatud haarad ta alati närvi ning odakaar kaldus viltu , sektorist välja . Odaviske asemel võinuks Vello mingit teist spordiala harrastada , kus käteenergiat vaja läheb ning ka sihtmärk pilguga püütav , poks või kuul näiteks , kuid talle ei meeldinud nonde aladega paratamatult kaasnevate matsude tumedus . Jah , just niipidi , sest mitte tumedates matsudes polnud asi , vaid matsude tumeduses . Sest Vello armastas — ja vihkas — valgust , laualampi , staadionisulus viibides aga üliümmargust kanamunakollast taevatuld , mille nupuni ta oma fenomenaalse viskekäe ükskord välja venitada lootis . Odaviske V oli viimane , kuhu Igiliikur võistluste vahetulemusi hankides ringiga jõudis . Igiliikuri liikumise kiituseks peab veelkord mainima , et see oli loogiline , järjepidev ja usaldusväärne . Ta läks sinna , kus teda juba oodati . Ta oli alati kohal . Kubujuss . Kapsauss . Kõikuv-taaruv . Taaruv-kõikuv . Kotiskõndija . Igiliikur mahtus ainult neisse sõnadesse ( ja neissegi mitte täiesti ) , mis omakorda teisi sõnu sünnitasid . Ta oli nagu tühi , padjata padjapüür , mille sisse kolimisel topitakse kõik see , mis muust kraamist üle jääb . Igiliikur sisaldas endas poolikuid lõngakerasid , mitmevärvilisi kaltse , neljakandilisi taskupeegleid , jalaga pildiraame , plekist kommikarpe niitide , nööpide ja muu pudi-padiga , aga ka riideharju ja kingalusikaid . Ta oli elu , mille nime me olime unustanud , öeldes selle asemel — Igiliikur . Igiliikur astus V-sse . Ta arvas , et jõuab . Ta ei eksinud . Lendu paiskunud oda kukkus otsapidi maasse , jälge ( Igiliikuri vasaku jala kannatippu ) jäi jälg : priske punkt . Auk Ameerikasse . Tuhmrohelise riietusruumi esikülg läigatas rõõmsalt , majavaiadelt koordus tuhkhall tolmkude . Kuid ma pole poeet ( kõikide nende asjade hulgas , mis ma pole , seisab " poeet " esikohal ) : need , kelle pilgud on pööratud alla , janusele maapinnale , märkavad lähenevat vihmasabinat alati varem kui need , kes uudishimulikult pilvi piidlevad . Tõeline ilm pole mitte taevas , vaid maa peal — ilm-tingimata ! Virve valmistub viimaseks tõukeks : nägu porine , nahk pingutusest õhetav , jämedal kaelal kaks rasvast vorsti , sinkjalt helkivat palmitud patsijuppi . Rõdurinnatisel , käed selja taga vastu kuumavat laudseina , seisab keegi , kes Virvet oma pilguga seirab , kuid kelle poole Virve vaadata ei söanda . Valss , mida Virve oma unenägude avaras kultuurimajas keerutab , kestab senikaua kui Virve enam kiusatusele vastu panna ei jõua ning oma partnerile otsa vaatab . Virve teab , kuhu asetada tantsu ajal käed , kuhu ja mis jalaga astuda , kuid ta ei tea , mida teha oma põletava mustlastüdrukupilguga , mida on täis terve silm ja silmatagunegi , kus tavaliselt peidus pisarad . Pilgu rahustamiseks ja paigal hoidmiseks üritab Virve tantsumeloodiaga kaasa laulda . Kui sõnu pole — paremad tantsud on kõik sõnadeta — , leiutab Virve nad ise . Kiiresti . Kohapeal . Paraku seda ei sallita . Käsi Virve pihal pitsitab Virvet korralekutsuvalt ning Virvel ei jää muud üle kui kuuletuda , laulusõnad alla neelata , see aga on eriti alandav ning ajab nutma . Pilk muutub vesiseks ; kitsas hall side , mida armastuse palgamõrtsukad Virve silmade ees hoiavad , ei lase kübetki valgust läbi . Kui Virve oma suu lahti teeb , potsatab lapiliseks koordunud raudmuna porri ; ja vastupidi , kui lapiliseks kulunud raudmuna porri potsatab , avaneb Virve suu ja seal väljub terve rügement tillukesi aurupilvi , tihedalt üksteise kannul ning nende sees kükitavad väikesed vihmamantlites sõnakesed , veel väiksemad vihmavarjud peade kohal . Vello Trops valmistus viimaseks katseks . Just äsja oli Igiliikur siit läbi käinud ja protokolli küsinud . Protokolli polnud , plikadest , kes laua taga istusid , oli järele jäänud kile alla ( samasugusest kilest tehti linnas kasvuhooneid ja kurgilavasid ) torgatud poolik pliiatsijupp . Tüdrukud istusid pajuokstel , kuid porgandit ei söönud . Ühe tüdruku kleit oli puu otsa ronimisega rinna eest katki rebenenud ja sealt paistis väike rind koos rinnatäpiga , ja kleiti oli võimatu ühe käega kinni tõmmata , sest tuule käes kiikuva puu otsas püsimiseks läheb vaja kaht täiskätt . Vello ei tahtnud viset vihmale loovutada . Tal oli tunne , et midagi on tulemas . Juhtumas . Ta läheb ja vaatab ise , kuhu oda kukkus . Jätab meelde . Pärast sekretariaadis : re-kord ! See , mida ta visates nägi , mille pihta sihtis , jääb tema teada . See on tema saladus , põlevate tänavalaternate paine . Lugemislambi lumm . Tolmhalli tsikli lopergusse külgkorvi pugenud hullunud päike . Punase telliskivipuruga ülepuistatud jooksurada lõhnab tordikreemi ja piimas ujuvate rosinate järele . Rohul kaugushüppekasti kõrval lebab kõhuvaluse ussina roosa krepppaberijupp , finisilint , mille hoidmine usaldatud kahele kaksikõele . Kuistel ja maistel põhjustel ( mõlemad põdesid astmat ) võistlemisest vabastatud Aet ja Tea on vihma eest sekretariaadiruumi varju jooksnud . Päris kuiv ( jahukuiv ) on ainult kohtunikelaua all , päris märg ( lörtslirts ) veel mitte kusagil . Põiki üle jalgpalliväljaku , risti läbi odaviske V tormab õpetaja , käes helkiv valguslaik , hõbedane stopper , et mõõta aega , viimast aega viimsel spordipeol ja -päeval . Agnes on juba sündides ( mis kohe-kohe toimumas ) ilus tüdruk . Vihm toob keha kaunidused nähtavale , kuid kõige kaunim on muidugi leekpunane keeleots , mille Agnes enne finisit suust välja pistab . See tähendab võitu , aega , sekundit , sest Agnese taga hingeldab hall vihmamüür ning karvaste kaenlaaukudega välja kurnatud Pimedus , kes Agnesele küll enam mingit konkurentsi pakkuda ei jõua ning kelle nimi ja nägu varsti ka kooli autahvlilt kaob . Säbrulist linti , mida Agnes oma püstiste rindade nipsakate nibunupsudega saaks katki rebida või kaksikute käest rabada , küll pole , kuid Lõpp saab kõigest hoolimata markantselt markeeritud . Vasakult kostab klõps . See on seltsimees Stopper , kohalejõudnud Aeg . Klõpsuga üheaegselt astub rajale Igiliikur , punnis põu pabereid täis , nii et pool klõpsu kuulub temale . Agnes saab ajaks <arv> minutit ja <arv> sekundit , mis on kooli ja linna , aga ka rajooni rekord ning püsib kõikide püsivväikeste rekordite tagatabelis tänase päevani esikohal . Kuid see aeg tähistab ka Armastuse algust . Sama asja tõttab märkima ka Oda , kes tuule- ja vihmahoogudest kantuna saba liputades ning alandlikult niutsudes lõpuks kõverteid pidi eesmärgile jõuab . Ja valukarje . " Mis kurat sa ometi tegid ? Tead ka , mis sind selle eest ootab ? Lendad koolist nagu ma ei tea ! " Õpetaja on mõlema käega kinni haaranud ikka veel vibreerivast odaotsast , mille teine , terav ots ta kaugusehüppekasti kõrgema otsa külge kinni naelutanud . Ta noomiks justkui noort kurjategijat , kipraskulmulist lokkispäist noole-Perseust , kuid tema sõnad on suunatud elutule metallile . Valu on lõikav , kuid vaibub pikkamööda . Ameerikasse pugemine ei lähe Odal muidugi korda : kramplikult pigistavad õpetaja lokkis kräsukarvadega sõrmed märga alumiiniumvarrast . Sekretariaadiuksele ilmub röögatust kuulnud kohkunud Peasekretär . Hirm mõjub halvasti kogu ülejäänud ihule ja ilule : kõvad rinnakoonused , tihkjad nagu savi ( nagu vanemate klasside poisid rääkida teavad ) hakkavad Haavatu poole joostes lõdvalt loperdama . Säärte ja Pihaga , kes Sekretäri järel samuti sündmuspaika tõttavad , juhtub sama : Säärte seeliku alt paljastub Tühi Tripp ( sukk alla vajunud ) , traadi ja kummi ilge kombinatsioon , mis mõjub nägijaile umbes samuti kui juuksekarv kapsasupi sees . ( Staadion tühjeneb silmnähtavalt , kahe torniga rohelise käimla taha tekib järjekord . Käimla kükitab räsitud kuuskede taga keset heinamaad , poolel teel päikse ja staadioni vahel . ) Ka Pihaga pole lood paremad . Roosa pluusiserv , mis muidu seeliku alla peidetud , kuid jooksmisel nähtavale ilmub , on märg , lige ja kortsus nagu taskurätt , mille sisse korduvalt nuusatud , siis kuivada lastud ja jälle nuusatud . Sellest vist piisab ? Herilased , kes te Piha pärast peavalude all kannatasite ? Sipelgad , kes te kadedusest sõba silmale ei saanud ? Tegelikult on õpetaja ähvardussõnad tühjad , ehhki ei saa öelda , et tühjusest vähem kaalukad — aega raiskamata , sõnu tegemata , haaravad Kolm Ilu õpetaja koos oda ja murumättaga ( milles halastamatu süütõendina haigutab põgenemiskatse , auk ) kätele ning tassivad ( nad on selleks tsiviilkaitsetundides ette valmistatud ) polikliinikusse , mis ennast seks puhuks vastutulelikult paari majavahe võrra staadionile lähemale on nihutanud , nii lähedale , et sportlikust peaarstist saab järgmisel aastal linna mitteametlik tsempion tennises , mitteametlik sellepärast , et ametlikult pole linnas tennisevõistlusi ette nähtud , nende korraldamiseni jõutakse hiljem , kuid selleks ajaks on arst , erialaks kõrv ja nina , nimeks A.B.Ort ( Vello Tropsi tulevikuline kasuisa ) , aktiivsest spordist loobunud ning abiellunud pallipoisiga , keskealise medõe Millaga , kes on kena ja truu nö pealaest jalatallani ( kui varbavahed ja eelmisest abielust sündnud Vello välja arvata ) . Niisiis , koolist välja Vello Tropsi ei visata . Õpetaja andestab talle . Andekatele andestatakse alati , neil ei pruugi isegi andestust ja armu paluda ; karistatakse kehvemaid . Kui Vello vanematega ( ema Milla , isa surnud ) , kes poja haridustee katkemise pärast kõige rohkem muret tunnevad , õpetaja käest vabandust paluma tulevad , ütleb too : " Ärge muretsege . Kevad järgneb suvele , suvi talvele . " See kõlab ühtaegu nii paljutähendavalt kui paljutõotavalt . Ning mis põhiline — on tõsi ! Need sajad suved ja kevaded , mida ta oma seitsmesajaviiekümne kuupikulise IZi ( loe : issi ) logisevas korvis kohale on tarinud , annavad sellest ju kõige kindlamat tunnistust ! Mõistagi on minul selle loo rääkijana nii mõnelgi mahasalatud korral tekkinud küsimus — aga mis siis , kui ei saada aru ? mis siis , kui ei usuta ? Õnneks aga taipan õigeaegselt , et küsimus on küsimuses , selle esitamise viisis ning et sellisel umbmäärasel ning piisavalt kolumatslikul moel — hundi " usuta " , rebase " saada " — tekitab ta tõepoolest kõige tõelisemat uskmatust . Tarvitseb mul aga mõelda tähtsaimast tähtsama , oma lapsepõlve ja linna peale , kus ma sündisin , ning inimeste peale , kes mulle kas Siit või Sealt noogutavad ja naeratavad ( see viimane on isegi olulisem , sest sõnade sisu , nagu ma juba maininud olen , on naer ) , kui kohe taipan , et küsimus arusaamatusest on täiesti ülearune . Kes ? Kõik ! Kõik inimesed ! Kaasa arvatud eskimod , indiaanlased ja imikud . Õpetaja lebab haiglavoodis , kipsis jalg katapultasendis lae alla tõmmatud ning loeb ajaviiteks oma elu esimest raamatut , mille ema talle Virvega saatnud . Ema ise tulla ei saa , sest tema on kodu . Kui ta tuleks , saaks kodust kodutus , kus ka Virvel ja isal mingit mõtet poleks . " Sõda ja rahu " kestab täpipealt nii kaua , kui auk jalas kinni kasvab : kaks nädalat . Vello ja ta vanemad lahkuvad kerge südamega , ehkki juba viiekümneselt vähki surnud isa — üllatuslikult just tema ! — pojale palatiukse taga karistuseks heleda kuklalaksu annab . Tervitus teisest ilmast kõlab üle terve haiglakoridori ning teeb Vello meele rõõmsaks . Ka ema sätendab : tema pilk on kohtunud plaksu peale oma vastuvõtukabiini uksele ilmunud A.B.Orti omaga . Esiotsa jääb kõik küll samaks : aeg ajaks , isa surnuks , ema Millaks ning ( kui Vellost endast rääkida ) õppeedukus keskmiseks nagu see kõigil sportlastel ja spartalastel kenaks kombeks . Ainult üks asi on teisiti — nimelt kannab Vello viskeplatsil edaspidi mustade raamidega kaugelenägemise prille ( ka lähedale näeb nendega hästi ) , millega võib nägemist kahjustamata vaadata valguse hõõgniitideta algusse . Kuid see jääb meie julmavõitu jutust juba otsapidi välja — malbesse müüti . Agnes ja Igiliikur jalutavad teineteise kõrval piki jooksurada staadioni sissekäigu poole . ( Mõistagi pääseb sealt ka välja , see on kõikide sissekäikude ühine omadus , et nad ka välja lasevad , kui vangla , hullumaja ja aeg välja arvata . ) Kääbus ja kaunitar . Haige ja terve . Keha ja vaim . Tere ja head aega . Võiks isegi öelda , et nad hoiavad teineteisel käe alt kinni , see võimalus kasvab proportsionaalselt nende vaateväljast nihkumisega . Paraku on Igiliikuril selleks liiga palju käsi , rääkimata sõrmedest , mida nähtamatud niidikesed erineval kõrgusel hoiavad . Päikegi piilub uudishimulikult pilve tagant välja , riskides märjaks saamisega . Väsinud vihmapilv roomab horisondile , saba jalge vahel . Igiliikur on vedel nagu pannkoogitaigen , kleenuke nägu venib laiaks ning kitsad huuled venitatakse õhukeseks kummipaelaks , mis ulatab üle terve kapotikaane . Ta on nii lõtv ja lödi , pehme nagu plastiliin , jopivarrukad nagu tiivad ( kuid keda neil kanda ? ) , et ei tundu olema sellist väge , mis ta kokku tagasi suruks . Ta on nagu õlilaik lombis , mis pärast auto ärasõitu veidi aega vikerkaare värvides rõõmsalt küütleb , siis aga kaob , jättes järele rasvase kirme . Ometi see juhtub . Kui Agnes sisse minna tahab , jookseb Igiliikur temast ette ja teeb autoukse dzentelmenlikult lahti ; kapotile laskunud vari libiseb mustalt plekilt hirmuäratava kiirusega maha ( silm suudab seda veel kuidagimoodi püüda , kuid mõistus ei saa aru ) ning muutub juhipoolse ukse tagasihoidlikemal kumerustel äratuntavaks : Igiliikuriks . Siis komberdab Igiliikur parempoolse esiukse juurde . " Volga " ( jah , see on " Volga " , must " Volga " , mille isa Agnesele kasutada on andnud ning mida ta nüüd Igiliikuriga jagab ) kapotikaanel tundub see ujumisena , libisemisena vees , kus paistab päike , põgeneva vihmapilve hiigelpikk pats ( varem saba ) ja kõik on nagu pärast vihma ikka sini-sini . Vihmapiisad mustal peegelplekil hakkavad vabisema , siis hüplema ja liuglevad imekiiresti alla . Agnes on keeranud süütevõtit , vajutanud sidurit , pannud käigu sisse ja andnud gaasi . Auto alla , kuiva liivavarju peale jääb õliloik . Natuke aega jookseb tee staadioniaiaga kõrvu . Kõrgele plangule ilmuvad ülesvinnamisest kriimulised käsivarred , nende järel pead . Kõikseemees on sensatsiooni vaatama tulnud . Staadion on tühi , me ripume plangul , me oleme nagu okastraat Buchenwaldi või Auswitchi kontsentratsioonilaagri aial , nördinud põgenemisest , maa-alusest käigust , mille kaks vangi kaevanud . Me oleme täis elektrit ja pahameelt . Me oleme haavunud , sest meid on reedetud . Ning haavatud , sest oleme pidanud ennast kõrgele plangule upitama : sääred marraskil , põlvekondid ja küünarnukid sinised , pikad kriimud nagu tätoveeringud reitel . Pea pea , nukk nuki , ( tagu ) mik ( tagu ) miku kõrval . Ja mis kõige hullem , aga ka koomilisem ( sest sõnade sisu on naer , ei väsi ma kuulutamast ) : Paks-Antsul , kes pole paks , vaid tedretähniline , ning Ain , mitte Ants , ripuvad kellad siidist võimlemispükste säärest välja ! Kellad on muidugi liialdus , kuid nii räägitakse . Selles linnas , selles kohas , selles kosmoses . Ning mis selgub ? Ka seal on täpid , tähn tähni kõrval , nagu hoolsa rähni täksitud ! " Volga " aga kulgeb aeglaselt , suuremate aukude ees käiku tasandades , meist mööda . Kord ajab ta külgepidi raamatukoguesisele ( temagi vaatajaks tõtanud ! ) muruplatsile , vastasel korral oleks põhja vastu augus olevat teravat kivinukki ära löönud . Agnesel on terav silm ! Ta võib autoga imesid korda saata , sellega kitsast garaaziuksest nii sisse tagurdada , et kerele ei jää kriimugi , võib ka krossi sõita , kui tahab — kivimurru mägedes , seal , kus muidu varakevadel , kesksuvel ja hilissügisel ülevabariigilisi võistlusi peetakse ning kuhu kogunevad parematest paremad ja kõik kohad on täis kõrvulukustavat põrgulärmi , mis aga kedagi ei pahanda , vastupidi , mehed tulevad naistega , naised lastega , vennad vendade ja õed õdedega . Väiksematele pistetakse suhu lutipudel ja kõrva vatitopid , mispeale petetud beebid nagu selili pandud kanad silmapilk uinuvad . Üldse juuakse ahnelt . Meestel on koduveini pudel kaasa võetud , mäeveerule maha laotatud mantlisiilul on hea nõnda aega viita ja masinamarke omavahel arutada . Kuid kõige levinum mark on limonaad . Seda joovad naised , tüdrukud ja poisid ; ka kohtunikud rüüpavad seda ajaviiteks , sest nemad muud juua ei tohi . Päike ajab janutama . Krossi ajal paistab päike alati , sest temagi ei taha põnevast vaatemängust loobuda . Mitte eriti palavalt , pigem tagasihoidlikult , taktitundeliselt , sest püdel pori on alati paeluvam kui kuiv liiv ning päike kui põline krossihull teab seda hästi , paistab mõnel teisel päeval või teises kohas see-eest rohkem . Ehk polegi see teab mis liialdus , kui öelda , et alati kui päike paistab parajalt , mäletab ta mulluseid kihutamisi või ootab uusi . " Volga " on Agnese isa oma . Agnese isa on kooli direktor , meie ajalooõpetaja , ja kehalise kasvatuse õpetaja on tema vanem vend . Kõik see oli ennegi teada , kuid selgeks saab see alles nüüd . Kirkaks . Valusaks . Enne Agnese sündi staadionirajal oli kõik hämune ; inimesed elasid nagu pimedas tunnelis , kartes ennast ära lüüa või võõrale kogemata kombel otsa tormata , pidid nad endale käsikaudu ning samm-sammu haaval teed otsima . Nüüd on kõik teisiti . Inimestevahelised suhted on konkreetsed , mõne reaga kokku võetavad , protokolli kantavad . Mõelda vaid , milline sõna- ja ajaraisk sellele varem kulus ! Ja selgust polnud ju mingit ! Kes võinuks varem näiteks aimata , et Ajakat ja Kehkat ( hüüdnimi on pärisnimest alati ökonoomsem ) seovad sellised suhted ? Ja et mõlemad mehed pole sestsaati , kui nad tülli läksid , omavahel sõnakestki vahetanud ? Tülli aga mindi ühe sõna pärast . Milline see sõna oli , pole täpselt teada . Kuid juhtus see garaaaziehituse ajal. Vanem vend käis nooremal abis , tema see tegelikult oli , kes oma kuldsete kätega Agnese isa maja juures kõik tööd ära oli teinud . Noorem tööst suurt ei hoolinud , kui mõni asi valmis sai , polnud kiidusõnadega kunagi kitsi ega koonerdanud tasuga . Juba õige mitut asja oli ta nõnda kiitnud ja valmissaanud asja kirjeldamisest rõõmu tundnud . Kivitrepp maja ees , postkast uksel , korsten katusel ja nüüd siis garaaz maja otsaseinas . Käsil on sarikad . See tähendab , et ehitis on valmis saamas . Kehka hööveldab parajasti üht viiest puutalast , mis poolviltu vastu majaseina ulatavad ning millele hiljem hakkab toetuma lippkatus . Nurga tagant ilmub nähtavale Ajakas . Ma näen seda selgesti , sest kuigi sõnu pole sündmusest säilinud , on alles pilt , tummfilmi riba , kus kõik on peal , kindlalt alles , ole ainult mees ja pane suumaigutamistest ja liigutustest sõnum kokku ! Ajakas kukub kohe rääkima , räägib hoogsalt nagu tunniski , kuid pildil seisab ta õnnetuseks — või õnneks ? —küljega ning pole võimalik ära mõistatada ainsatki sõna . Ta zestikuleerib hoogsalt , tal on pehme nägu , paksud toruhuuled , lontivajunud põsed ja lopsakad kulmupuhmad . Kui talle põll ette panna , siis sarnaneks ta tolle tüübiga Chaplini filmidest , kellega Charlie igavest võitlust peab , ükskord vist isegi inglina . Ta on väga inimlik ja sellega ka usutav , ehkki enamus asju , mis ta meile tunnis pajatab , on tõest kaugel . Mul ( nagu arvatavasti ka sinul , Igiliikur ) on meeles , et ühe tunni ajal hakkasid plikad äkki kihistama — õpetajal oli püksiauk lahti ununenud ! Midagi hirmsat sealt ei paistnud , ainult nööbid läikisid , kuid sellest hetkest peale kiindusin ma temasse , sest ta tundus nii väeti ja abituna . Kuid tagasi pildi juurde . Kõigi tunnuste järgi kirjeldab — kiidab — Ajakas asja , mida olemas pole . Garaazi-asi see küll ühelgi juhul ei saa olla . Aga kui olekski , siis tüli see küll vaevalt et põhjustaks . Hoolega jälgin pilti , otsin sõna . Tühi töö ! Ajakas pöördub küll näoga otsevaatesse , kuid sõna on siis juba suust välja lennanud . Kui näeks nüüd taevast , kuhupoole ju igal linnul lend ! Paraku pilt taevast ei näita , ei pilveribagi , ei päikseraasugi . Ja või sellestki suurt tulu oleks , pääsukegi ei näita ennast kõrgel taevavõlvil pääsukesena välja , tundub tillukese putukatäpina , saati siis sõna ! Vaid üht võin selle sõna kohta eksimist kartmata öelda — üksi , see sõna on ihuüksi , ei leia ta endale seltsi ei maal ega taevas . Kehka pistab höövli kiiresti riidest tööriistakotti . See on nagu pistoda piste või tume mats , mida Vello sallida ei või . Edasi paistab kärgatus ( pildid on nägemiseks ) . Kehka ei hakka isegi tööriideid rattariiete vastu vahetama , hüppab sadulasse ja läinud ta ongi . Venna elust , Ajaka ajast . Ning nii kaua on see sõnul seletamatu sõna-tüli kestnud , et keegi enam õieti ei mäletagi , et mehed vennad on . Agnes ja Virve on siis vennatütred ? Jah , just nii see on . Ega äkki neil üks ema pole ? See , kes Virve isaga kokku elab ? Nii on ju põhjust arvata küll , sest senimaani pole Agnese ema kohta midagi öeldud ? Kes on Agnese ema ? Paraku jääb see küsimus õhku rippuma , ripub seal tänase päevani nagu pisitilluke putukas , mille allaneelamiseks pääsukest tarvis . Kuid on teisigi küsimusi , mis antud ajahetkel aktuaalsemad ja inimlikumad . Kas Agnes ja Virve omavahel hästi läbi saavad ? Saavad , saavad küll . Võiks isegi öelda , et nad on omavahel suured sõbrad . Küll mitte nii suured , et Agnes staadionilt minema sõites Virve endaga kaasa võtaks . Kuid ega Virve ei soovikski , sest teda ajab alati naeru kihistama , kui ta kusagile ära ei mahu või kuskilt läbi ei lähe . Nõela silmast . Silma munast . Kodu uksest . Sellepärast on enne Virve koju saabumist alati lustakat vulinat kosta . Virve naer on sarnane tema silmadega . Mõnikord kuuleb ema juba eemalt-kaugelt , et tema tütar tulemas . Naer ja mootorrattamürin , Virve ja Virve isa . Virve emal on oma lastest hea meel . Just nii ta neid sööma hõikab : " Lapsed , tulge kohe , söök on valmis ! " Ning nemad tulevad tõrkumata . " Juba tuleme , ema ! " Süües tunnevad nad veidi hirmu , silmad keerlevad mööda söögituba ringi , otsivad märke asjade nihkumisest , kodust kodu tegemisest . Ikka raskem on neid leida , ikka vaiksemaks jääb ema hääl , justkui haihtuks ta oma juuspeentesse sättimistesse , muutuks ise asjaks , töödeks-tegemisteks . Siis sosistab Virve : " Küünal , isa , küünal ! " Ning isa mõistab teda : toosama roheline klaasist küünlaalus , mille sanga küljest tükk küljest lahti oli tulnud , on seekord biidermeierpeegli alusele kolinud , ehkki ta muidu ju perekonnapiltide all kirjutuslaua karniisil harjunud olema ! Isa köhatab , pöörab pea kõrvale , teise toa poole , kus ema kõigi eelduste kohaselt sokikanda üles võtab , ütleb : " Hmm-hmm . See küünal seal peeglilaual mõjub lausa suurepäraselt . Aitäh sulle , mammi ! " " Aitäh , ema ! " kordab Virve . Ning siis lähevad nad magama , jättes ema kohmerdama , veel paari vajalikku asja homseks valmis panema . Või kodusemasse kohta ümber asetama . Virve käib meelsasti tantsupidudel . Ta on rõõm ise , kui kultuurimaja uksest sisse tuleb , pilet näpus . Ta suundub riietehoidu , võtab käigu pealt mantli seljast . Tal on valged , kleidi varrukate peale õmmeldud pitskätised ja väike valge taskurätt , samuti pitsidega , millega ta saalis olles suunurkadest ja laubalt higi pühib . Virve on elevil . Ema on ta kodus tantsima õpetanud . Ema tantsib hästi ja oskab ka mehe-samme . — Ta peab oskama kõike seda , mis teisedki , ütleb ta isale , kes lävepakult nende sammu-tegemist pealt vaatama on tulnud . — Jah , aga sel võivad olla halvad tagajärjed , ütleb isa . — Millised ? — Noh , nagu ma ei tea kohe...ütleb isa ja ei ütle enam midagi . Isal on vend , kellega ta elu-aja sõnakestki vahetanud pole . Elu-aja on muidugi liiga palju öeldud ja sõnakestki pole päris õige . Päris ilma ei tule elus välja , kui elad inimesega ühes linnas ja töötad pealekauba veel ühes asutuses , koolis kõige tipuks . Ja linn on tõepoolest pisike , siin öeldakse mõnikord isegi teele ette kerkinud telefonipostile tere ning vahetatakse omamehelikke mõtteid õhuga , mis kikivarvul — tagurpidi — astuja eest ära liigub . Jah , selles linnas võib tõeks saada ükspuha milline suust pudenenud lollus . Nagu . Kuid võta näpust , pole see lolluski niisama lihtne tulema ; kui ütlema hakkad , tundub kõik mõtet omavat . Virve on kultuurimajja pittu tulnud . Nii rahvas räägib , sõnu valeks käänab . Nagu isa ütleb nagu ma ei tea ja teab , teab just siis , ütlemise ajal kõige paremini ja täpsemalt , kuidas asjad tegelikult seisavad , nii ütlevad inimesed pittu ning ütlemise sõnad toovad nad kohale , pruugib ainult öelda — mõelda , soovida — ja oledki kohal , selline on see linn , sellised tema inimesed . Kui muusika mängima hakkab , löövad Virve silmad särama . Ta plaksutab käsi ja lagistab naerda , kui paarid omavahel selgapidi kokku põrkama juhtuvad . Virve hea tuju nakatab ka teisi ning lõpuks on nii , et kõik see tants ja pidu toimuks justkui Virve jaoks . Sest siin ollakse üksteisega harjunud ning isegi siis , kui mees või poiss oma naise või tüdruku teise mehe või poisi naise või tüdruku vastu välja vahetab , ei paku see kuigisuurt pinget , sest kõik on juba juttude põhjal tuntud ja teada . Meil on nii , et sõnadel on kirjapildis või väljaöeldult täpselt sama sisu ja tähendus kui siis , kui peaksid sõnade sisu ja tähenduse omal nahal ja riisikol läbi tunnetama . Ning sellepärast on rääkimine tegu , tegusid aga ei võeta niisama lihtsalt ette . " Helle on voodis tuleleek " seda just tähendabki : Helle on voodis tuleleek . Selle mõne epiteedi pärast , mis isiklik kogemus üldtuntud tõele juurde lisada võib , ei tasu ju riskima hakata . Helle asemel võib mõistagi ükskõik milline nimi seista ning ka tuli kõrvetab kõiki ühtmoodi valusalt . Seepärast on tähelepanu keskpunktiks Virve ja tantsupaarid püüavad mõnd sellist trikki korda saata , mis Virve peale mõjuks , ta kilkama ja käsi plaksutama paneks . Juhtub sedagi , et keegi Virve tantsima võtab . Tavaliselt tehakse seda mõne tüdruku , Virve klassikaaslase käsu peale . Virve saab sellest hästi aru , kuid ei tee sellest välja . Tantsides jääb Virve tõsiseks , nii tõsiseks , et need , kes seda näevad , ei suuda nüüd omakorda naeru pidada . Naer on vahetuskaup : mina laenan sulle oma naeru , sina annad oma vastu . Naervate inimestega on nagu naervate sõnadegagi : nad on loomult head . Tantsu ajal otsa ei vaadata . Tantsu ajal oleks isegi isa või isaks muutunud ema tavaline partner . Kõige meelsamini tantsib Virve valssi . Viini valss on klassikaline tants , seal on tähtis tasakaal , mida iga sügavamgi silma vaat , põgusamgi pilk rikkuda võib . Vaadatakse üksteisel üle õla , punkti , mis keerutamisega kaasa karussellitab . Virvel on mitmesse kohta korraga vaatamisega raskusi , kuid ainus punkt , mis ei liigu , asub Virve ees paarkümne sentimeetri kaugusel ning see on partneri nägu ja sinna ei tohi ühelgi juhul vaadata . Võib halvad tagajärjed kaasa tuua , nagu ma ei tea , ütleb isa ja teab . Pilgu taltsutamiseks kasutab Virve sõnu . Esimesi ettejuhtuvaid , esimesena pähe tulevaid . Virve paneb nad tantsuga haakuma , sulatab meloodiasse . Mmmmst ei piisa . Mmmm on ümin , Virvel oleks vaja umbes selliseid sõnu , mida tarvitavad tuletõrjujad tule kustutamisel või india fakiir enne seda , kui ta elusalt maha maetakse . Kuivõrd Virve nende sõnadega tuttav pole , vallanduvad ta huulilt kodu-sõnad , mis on sündinud ema-sõnade liitmisel isa-sõnadega . Ehk lühidalt öeldes : Virve pühib tantsides tasahilju tolmu , peseb kribinal põrandaid , klopib häälekalt vaipu , kastab vaikselt lilli , toob kuuri alt kärinal-mürinal puid tuppa ja valmistab kuumaval pliidil särisevat toitu . Kõigest sellest ( ja veel paljust muust ) laulab ta nagu paradiisist , mis muudab ta tantsides kergeks nagu sule . Paraku on sellega nagu tulega , mis Helle voodis ühtlase leegiga pidevalt põleb ning mida ei maksa ei kustutama ega suuremaks puhuma minna . Mis tähendab seda , et Virvet võetakse tantsima harva ja käsu korras . Peo lõppedes tormab Virve fuajeesse . Hoolimata sellest , kas keegi temaga tantsu keerutas või mitte , on ta ärevuses . Mis sinuga juhtus ? Mis ta sinuga tegi ? Mis ta sulle ütles ? küsib ta kõikide käest , kes selleks ajaks veel lahkuda pole jõudnud . Virve paremast pihust vaatab välja niiske taskuräti nutune ots . Sõbrannad — head sõbrannad ! — poetavadki üht-teist . Üht-teist pudeneb ju ikka . Kuid Virve jaoks on lausekatked nagu aleksandrikoogi tükid , mis söömisel suust kukuvad . Ta kastab näpu suus märjaks , litsub vastu lauaplaati , kogub pudi nõndaviisi kokku ja pistab suhu tagasi . Suhu pistes muutub magusapudi uuesti sõnaks ning Virve kordab kuuldud katkeid nagu raadio-uudiseid . Vana on vaevalt lõppenud , kui algab uus . Virve elab oma sõbrannade juhtumistele või juhtudavõimistele kõigest hingest kaasa . Ta on avali , lahti kõigele , mis tema ümber aset leiab . Sõnade kogumine rahustab nagu suka kudumine ning sõna-andjatest juba puudus ei tule . Virve saab teada , mida poisid tantsu ajal teevad . Saab teada sellest , mida temaga kunagi ei tehta , kuid vaevalt on see mõte tal peast läbi käinud , kui naer jälle peale tuleb . Pärast Agnese sündi kulus kogu meie aeg luuramisele . Me üritasime teada saada , mis siis mustas " Volgas " õieti toimub . Paraku oli nii , et kõige sagedamini nägime ainult möödavilksatavat autot ja Agnese punast keeleotsa ning pidime selle järgi mõistatama , kas tema kõrval istub keegi , keda kutsutakse Igiliikuriks , kuid kelle õige nimi on Jaan Õunapuu . Ja kui istub , siis mis ta seal teeb ? Sinna ei saa vist midagi parata , et ta oma kätt Agnese põlvel hoiab ? Võimalik , et Agnes lubab rohkematki , vastsündinult võib kõike oodata . Võin vanduda , et need olid meie esimesed erootilised fantaasiad , kindla peale täiuslikumad kui " Dekameroni " lugedes . Aeg oli neis kujutelmades nagu kivirahn , liikumatu nagu jändrikku puupakku kiilunud kirves . Kuid kõige kõnekam oli siiski Agnese keel . Selle asendi järgi suus võisime varsti öelda , kus — kui soovite — asub samal ajal Igiliikuri käsi . Käed . Muud . Pikkamööda sai meile selgeks tõsiasi , et keha , mida me seniajani vigaseks olime pidanud , on tegelikult loodud armastuseks . Võimalus tõde teada saada avanes ühel päeval pärast tunde , kui Ain haigutades ütles : " Ma tean , kuhu Jaan ja Agnes laupäeval lähevad ! " Ainil oli selline komme —haigutada , kui midagi tähsat öelda oli . Nagu oleks see , mis ta öelda tahtis , maailma kõige igavam asi . Selle järgi oli meil jälle hõlpus arvata , et nüüd jälle midagi sellist tulemas on , mis kasvõi " jõhvikese " ( Ain ütles nii ) tavalisest teisem oli . Sellised " jõhvikesi " leidus Ainil piisavalt . Ning ikka ja jälle küsin ma endalt : miks me Ainile siis Jõhvike nimeks ei andnud ? Miks Paks ? Miks Ants ? Kui aga asja üle sügavamalt järele mõelda , siis tuleks nagu midagi põhjusetaolist ka meelde . Nimelt polnud kõik need Aini " jõhvikesed " sugugi mitte iga kord ühtmoodi usaldusväärsed ; ükskord teatas ta meile samasuguse südantlõhestava haigutuse saatel Kehka surmast , kohkus aga ära ja surus lõuapärad nii kiiresti kinni tagasi , et me asjast kohe aru saime , ehkki tegime , nagu poleks saanud , ütlesime , et lähme avaldame siis Virvele kaastunnet , ostame talle aleksandrikooki , sest aleksandrikooke armastab Virve üle kõige maailmas , kastab näpu suus märjaks ja nokib magusatükikesi nagu varblane hobusesita seest kaeraseemneid , ning kuigi kõik see meie jutt ju täiesti läbipaistev oli , ei julgenud Ain oma valet enne üles tunnistada , kui juba teemajast ostetud kookidega Virve poole teel olime , alles siis , muusikakooli juures , hakkas Ain tönnima , tönnima ja haigutama korraga , sest et see vale-tõe ütlemise mõte nii kõvasti talle peale surus , et ta teisiti ei saanud , kui neid mõlemaid korraga tegema pidi ja meil kõigil hakkas äkki Ainist hale , nagu oleksime ise pada pannud . Sellepärast me teda Jõhvikeseks ei teinudki , las on pealegi Paks-Ants edasi , kui tahab . " Ma tean , kuhu Jaan ja Agnes laupäeval lähevad ! " Meie selle peale — " Kust sa tead ? " See on samasugune kavalus kui haigutaminegi , ei näita isiklikku huvi välja , oleks nagu hirmus ükskõik olema , endal tegelikult süda väriseb sees . Tema selle peale — " Virve ütles . " See , et Virve ütles , võib tõsi olla küll , eelmine laupäev on Ain Virvega valssi keerutanud , ise öelnud : " Ma tahaks teada saada , kus tal tagumik lõpeb ja selg algab . " " Noh , kas said ? " küsitakse pärast tantsu , kuid Ain ei anna kindlat vastust . " Ei tea , jõhvike jäi puudu , peab veel üks kord proovima . " Ning tantsib Virvega veel mitu tantsu , nüüd on siis teada , miks , sest ega ühega veel midagi teada ei saa , ei saa sedagi , kus tagumik hakkab ja selg lõpeb , saati siis seda , kus asub Agnese ja Igiliikuri trehvamiskoht . Meie ( haigutades ) — " Noh , kus siis ? " Tema — " Vana basseini juures . " Siinkohal tahaks väikse vahe teha . On saabunud aeg kokkuvõteteks . Kokkuvõtteid on hea teha . Miks ka mitte , sest varsti lõppema hakkav aasta on olnud edukas . Kas pole me kuu-kahe vältel üle elanud vähemalt seitse järjestikust suve ning viisteist välkkiiret kevadet ? Ning me teame ka , kellele selle eest tänulik olla . Jääb üle lisada mõned protokollilised andmed linnast , mille külalislahkust , loodaks , me kurjasti kasutanud pole . Linnas on kaks kooli , kaks surnuaeda ( mis meie jutu kontekstis kahjuks võrdsustuma kipuvad ) , kaks peateed ( mille ääres surnuaiad asuvad ) , kaks kirikut ( üks põlemis- , teine varisemisohus ) , kaks staadionit ( üks linna sees , teine linnast väljas ) ja kaks basseini ( uus ja vana ) ning õhust vaadates on tal poolelijäänud ämblikuvõrgu kuju . Inimesi on siin arvuliselt vähe , sisuliselt aga läheneb linnakodanike arv kogu maailmas elavate inimeste arvule , kippudes seda tipphetkeil isegi mõnevõrra ületama . Üht sellist hetke arvame kirjeldanud olevat . Linnast on pärit üks kirjanik . Tema sünni- ja surmaaastat iseloomustab see , et mõlemad on õiged . Õigemat enam olla ei saa . Kuuskümmend kuus ja üheksakümmend üheksa . Mis vahele jääb , on Elu Aeg : kolmkümmend kolm aastat intensiivset tööd ! Talle kuulub ka alljärgnev laialttsiteeritav ütlus : " Miks kuradi pärast pean mina see olema , kes maalib nähtamatusele musti nuhiprille , lõpmatusele sorgus vurrusid ning ajale genitaale ? " PS ( t ) ! Linnas on ka kaks raskematsorti tõbe , misläbi elanike arv konstantsest kiiremini vähenema kipub . Üks neist on kadumine , teine lahkumine . Samu asju võib teistpoolsusest vaadatuna ka teistmoodi kutsuda . Leidmine ja saabumine . Tere ja tere-tere . Seda muidugi juhul kui esimene teisest rohkem rõõmu valmistab . Ühel päeval leitakse Õpetaja karjääriservalt surnuna . Tema peas on nagaan , rusikasse pigistab ta aga pidemetäit padruneid . Igal pool mujal oleks teisiti , vastupidi , meil aga on nii . Selles linnas , selles kohas , selles kosmoses . Sealt , verelaigulise paelahmaka servalt , üliõõnsa taevakupli all suurustleva päikese käest on ta jälle kiiremat suve nõudma tulnud . ( " Sõitnud ! " uriseb IZ siinsamas kõrval . ) Kuid enne seda on ta rääkinud Hulluga , kes alati nagu uni peale käib , et ta maha lastaks . See on Õpetaja isiklik Hull . Tegelikult on linnas igal inimesel oma Hull ning vestluspaigaks on igaüks oma koha välja valinud . Mõni ei vaevu tugitoolist tõusma , mõni sosistab sügisel vaarikavabarnate vahel , mõni ... Mitu mõnd on maailmas ? Inimjagu miljoneid . Õpetajal on selleks kohaks paekarjäär , kus juba ammu midagi ei kaevandata , isegi lapsed ei tule enam siia mängima ning sellepärast on see Hulluga rääkimiseks üks eriti sobiv paik . " Lase mind maha ! " ütleb Hull . " Ma tean , et sul on relv olemas ja et sa kannad seda endaga kaasas , kui siia tuled . " " Miks sa seda soovid ? " küsib Õpetaja . " Ma ei taha enam elada . " " Miks ? " " Mu naine on raskelt haige , varsti teda enam pole . " " Mis tal siis viga on ? " " Haihtumine . See on parandamatu tõbi , sellega elatakse elu lõpuni . " " Meil sellist ei tunta , meil on ainult kadumine ja lahkumine . " " Need on haihtumisega võrreldes köömes . Haihtumine on hulga raskem , rohtu selle vastu pole . " " Vast veel leiutatakse , teadus teeb viimasel ajal suuri edusamme . " " Jah , kuid minu naine on haige praegu . " " Paljukest teda siis veel järele on jäänud ? " " Vast veerand . " " Siis mitte kõik ? " " Veel mitte . " " Räägime vast siis , kui kõik kätte jõuab ? " " Olgu peale , eks ma saa ise ka aru , et kuniks teda veel on , on ka minu elul mõte . " Nii õnnestubki Õpetajal Hullu enesetapumõtteist loobuma panna . Vastutasuks saab ta külgkorvitäie kevadest üle hüpanud varasuve ja võimaluse lapsed kiiremini kui kuskil mujal vabariigis välja värske õhu kätte tuua . Mõistagi ei saa see kesta igavesti . Ning siis see juhtubki . Kaks aastat pärast oma imeväikese naise kadumist , lahkub Õpetaja meie hulgast . Kestmise jäänused sängitatakse mulda , kuid enne seda , kabelis , surub noorem vend oma pehmed huuled vastu Õpetaja põske . Ka tema on Õpetaja , ei tasu teda sellepärast alavääristada , et ta Aja asemel Lugu on õpetanud . Kui asja kiretult võtta , siis on ta meile andnud esimesed teadmised Armastusest ( tänu Agnesele ) . Ja ajaloost kui narratiivist ning seda märksa varem Carrist , Dantost või Ricoeurist ( viimane siinjutustaja lemmik ) . Jutud liiguvad , et sõna ( d ) , mida ta vennale kõrva sosistas , olevat olnud Sõna ( d ) . Virve kolib pärast ema kadumist ja isa lahkumist teise linna , teise aega , teise lukku . Meie aga elame teispool täppe edasi . Meil on parajasti käsil basseini juurde minek . Linnas on kaks basseini , üks uus , teine vana . Vana on mahajäetud , suplemiseks tarvitavad seda vaid koerad , vesirotid ja linna need Hullud , kellel parajasti vestlustundi pole . Sinna on läinud ka Igiliikur ja Agnes . Sõitnud , muidugi sõitnud , sest ilma autota ei lähe noorpaar kuhugi . Kuivõrd me ise kõik Agnesega tema sünnist alates abielluda tahame , siis kutsume neid mõttes nõnda . " Volga " seisab täpselt veepiiril . Sellega on Agnes järjekordselt oma juhioskusi demonstreerinud . Leivapoodigi sõidaks ta otsapidi sisse , kui see lubatud oleks , rääkimata lihakarnist , mis sõiduteest kõnnitee äärisega eraldatud pole . Uksed pärani lahti , sest nii käib tuul ülekuumenenud autost läbi . Ümberringi on lage , ei ühtki päästvat puud või põõsast , mille otsa ronida või mille taha pugeda . " Lähme ! " ütleb Vello ja moondub hetkegi mõtlemata lillaks takjapuhmaks . " Läki ! " ütleb Ain ja moondub kollaseks võililleks . ( Mõlemal , muuseas , saab järgneva jooksul meejahil herilastega tegemist olema . ) " Läksime ! " ütleb mina ja võtab määndund pajuoksa poosi . ( Kogu oma ettenägelikkuse juures ei osanud ma siiski punaseid sipelgaid ette näha . ) Igiliikur ja Agnes on kõige keskel . Bassein on ümmargune , ekskavaatorikopa hammustus . Tegelikult mitte päris ümmargune , kuid tsentrist äärde pagevad veerõngad tunduvad nagu sirkli tõmmatud . Nad on seal näod vastakuti . Seisavad vaikselt , ei liiguta . Oleksid nagu õhus , tiivad laiali nagu pääsukestel . " Mis nad seal teevad ? " sosistan Ainile , kes on mulle lähemal ( võililled kasvavad alati meelsasti puupakkude lähedal ) ning kelle tedretähnid lillenarmaste vahelt vaid vaevu näha on ) . " Vahetavad seemet , " sosistab Ain ja osutab peaga lilla Vello poole . " Ma just ise küsisin . " Seemet ? Seemet . Sõnu ? Sõnu . Igaühele oma , igaühele vähemasti üks , eelistatavalt teisest soost tema . Ehkki ka neutrumpaaride moodustumine pole teab mis ilmvõimatu asi . Ei siin , ei mujal . Möödub paar tundi . Ma räägin ainuvõimalikust ajast , sise-ajast . Siis ronivad nad veest välja . Mõistagi pole neil riideid seljas . Kui Igiliikurit vaadata , tuleb nutt peale , kui Agnest , siis naer . Naerdakse rõõmust , kuid ka nutt võib mõnikord olla eelarvamuslik . Nagu see Igiliikuri puhul kahtlemata on — pärit aegadest , kui me teda oma kätel klassi ette tõstsime . Autos toimub järgmine vestlus . Kõik sõnad pole veel vahetatud , midagi jääb üle ka kõige kirglikumast dispuudist . Virve , nahkvaibaks laotunud Virve on see , kelle käest hiljem " tõde " kuuleme . Siin on tähtsam osa sellest , kõik sõnad ei vääri taassündi . " Ma tahan sinuga magada ! " See on tema — Igiliikur . " Kas kohe ? " küsib Agnes , pistab keeleotsa kelmikalt suust ning tasandab käiku . " Mis sa nüüd ! Kodus , siis . " Kiiremini kui kunagi varem ( sest pole üldsegi kindel , et ka varem selliseid " kordi " olnud pole ) jõuab must " Volga " rätsepa-pere maja ukse ette . Täpselt , vaid jõhvike jääb puudu , et trepipakk paigast sõidetaks . Küllalt tõenäoline , et selle sõiduga on rekord püstitatud . Re-kord , nagu Trops seda sõna pruugiks . Kuid selleks , et rekord olla saaks , peab üht distantsi vähemalt kaks korda läbitama , soovitavalt eri aegadel . Kuivõrd seda " meie ajal " ei toimu , siis jääb rekordist rekordi tegemine teiste sugupõlvede ülesandeks . Kodus ei juhtu midagi . Kui suud on nõelu täis , nagu isal-emal , siis ei saagi ju midagi juhtuda . Ehk tahaksidki nad midagi öelda , on ju nemad ainukesed , kes selle loo ajal sõna pole saanud , aga nagu varem , nii ka nüüd , pole nad seda ise soovinud , vaid kätetööd sõnakulutamisele eelistanud . Igiliikuri toas on vaikne . Iga väiksemgi krabin on kosta , kui nad riided seljast võtavad ja voodisse poevad . " Mis see oli ? Midagi nagu kukkus ? " " Hääle järgi võis nööp olla . Las olla , tule , tule ruttu ... " Pole tähtis , kumb nii ütles , võrdselt mõlemale võivad need laused kuuluda . Kui Igiliikur silmad lahti teeb , näeb ta enda ees Agnese pärani silmi . " Miks sa ei maga ? " " Ma mõtlesin , et me ... " " Maga , ära mõtle , maga , ma ju ütlesin , et tahan sinuga magada . Ja vaata , et sa keelt suust välja ei unusta ! " Ning ei jäägi Agnesel muud üle , kui keel põske pista ja Igiliikuri eeskujul silmaluugid kinni panna . Silm , taevakarva sinine , kinni . Silm , rohukarva roheline , kinni . Ja magavad nad seal tänase päevani . Kui nad ärganud pole . Uude unne , uude ellu . Kõrges . Sõrmedellugeja Iga inimene kannab endas maailma , mis koosneb kõigest sellest , mida ta on näinud ja armastanud ; sinna maailma pöördub ta lakkamatult tagasi , kuigi võib läbida ja näivalt ka asustada hoopis erinevaid maailmu . Minu isa ja ema ei tülitsenud kunagi . See võis tulla sellest , et nad omavahel lihtsalt hästi sobisid . Sünnipäevadel rääkis isa alati sellest , kuidas ta ema kohanud oli : silla käsipuul istudes , šokolaadikommi süües . Ilma selleta , tüki magusata , poleks ta lihtsalt sõnagi suust välja saanud . Üht , kõige tähtsamat sõna . Nime , ema nime . Tegelikult pole minu ema nimes midagi erilist . See on täiesti tavaline naisenimi , levinud nii Eestis kui mujal maailmas . Anne . Anne on see nimi . Isa jättis alati mulje , nagu poleks ta seda nime varem teadnud , nagu oleks see talle ema nähes esmakordselt pähe tulnud . Nagu ilmutus Piiblis , mida isa kunagi lugenud polnud , kuid millest ta alati näiteid armastas tuua . Tõsi , need näited piirdusid vaid mõne üldtuntud seigaga , kõige sagedamini Joonaga , kelle valaskala ( sic ! ) alla neelas , või valaskalaga ( hic ! ) , kes Joona ( ad hoc ! ) alla neelas , sõltuvalt sellest , kumb rohkem illustratsiooniks sobis . Moraaliks ei saa öelda , sest rohkem kui õpetussõnu jagada meeldis isale pilte joonistada . Alati leidis ta oma juttudes mingi uue värvi või detaili ( sageli piisas ainult hääletooni muutusest ) , mis kuulajaid veenma pidi . Nii ka emaleidmislooga . Kuigi ta seda vähemalt kolmeteistkümnel korral rääkinud oli ( igal mu sünnipäeval , millest ma vähemalt kaheksat korda mäletan ) , nägin ma alati erinevat sündmust . Või õigemini — miski samas pildis teravustus nagu fotoaparaadi objektiivis ning ma nägin vanu asju uuena . Kord oli selleks silla käsipuu , mille pragude vahel elasid kõrvahargid , kes kevadel paaritumisajal eriti valusasti hammustama hakkasid ; olin seda ise ükskord tunda saanud , kui pihku mööda silla siledat käsipuud joosta lasin , mis minus mõnutunde tekitas — peosile ja puusile ! — , aga siis äkki karjatasin , sest tundsin kõrva taga lühikest pistet , tulist valu , mis kogu kehast läbi jooksis ning mu paigale tarretas . Ma ei teadnud , mis see on . Jooksin koju ja rääkisin juhtunust isale . " Kõrvaork ! " ütles isa . Just nii ta ütles — ork , mitte hark — , lisades oma ütlemisega sellelegi sõnale vaevumärgatava , kuid täpse vinjeti , sest just selle osaliseks ma olin äsja saanud . Mind oli orgatud , mitte hargitud , kõlagu see kui tobedalt tahes . Kuid samal ajal , kuulates isa juttu nende rahvasuus pisut ülemüstifitseeritud loomakeste elukommete kohta ( mis , nagu hiljem entsüklopeediate sirvimisel on selgunud , nii-väga valed polnudki ) , taipasin , et isal endal on orkidega seoses midagi analoogilist läbi elada tulnud , ning ma ei saa sinna midagi parata , et see just emaleidmislooga seostub . Sõnaga , mille nimeks minu ema nimi . Anne . Nimi . Nime nimi . Ime . Imede ime . Isale ma sellest — seostamisjulgusest — tollal rääkida ei tihanud , kartes , et ta leiab neis minu poolt välja mõeldud , kuid tema rääkimise läbi esilekutsutud täiendustes põhiloole midagi sellist , mis mind halvas valguses näidata võib . Pean kohe ütlema , et minu kartused olid kõvasti liialdatud , sest kui ükskord hiljem täiskasvanuna talle sellest rääkisin , puhkes ta naerma ning mul oli kahju , et me minu rumaluse tõttu aastate eest kolmekesi koos nõnda naerda ei võinud . Mina . Isa . Anne . Kuid mitte ainult silla käsipuud ei näinud ma ! Mõni teine kord kerkis isa jutust esile midagi muud ning ma nägin silla alt läbivoolavat jõge , tema hiilivat sisenemist ning käratsevat , hooplevuhkeldavat lahkumist ( nagu läinuks tal korda sillaaluses vaikuses vähemasti kümme armaadat ja sada mereröövlilaeva hävitada ) , vahutavat vett kivide ümber , äkitselt tekkinud mulle , mis mõnikord üksikuna , teinekord aga mitmekaupa kaldale lähemale sõudsid ning vähiurgude all lõhkesid , hauakohti , kus vesi oli tumesinine ega peegeldanud taevast , ka vesikasve polnud seal , justkui oleksid nemadki peljanud läbipaistmatut peegeldust . Taevaski laskus pildile ( tänu kahisevale suitsumehe hingetõmbele , mille isa sõnade vahele tekitas ning mis teda rääkimisel samuti kui magus komm või torditükk aitas ) , pilved , pääsukesed , päike , ning kuigi seda võib tunduda vähevõitu — pilved , pääsukesed , päike — , piisas sellest täiesti , et kaheksaga korrutatult ( s.o. kaheksa sünnipäevakorraga ) saada vastuseks külili kaheksa ehk nagu see igale koolipoisile selge on — lõpmatus . Lõpmatu hulk võimalusi , jumalik arv juhtumisi ! Minu isa ja ema olid mõlemad raamatupidajad . Isal oli see veres , enamik tema suguvõsa liikmeid oli kui mitte otse Buchgalter olnud ( ometi üks sõna , mis ajast suuremat ei sõltu ning mille vere morda saksa grimassiga suuresti sarnane ! ) , siis vähemasti arvudega kokku puutunud . Alates kooliõpetajast vanavanaisa päevikust , mis ei sisaldanud üksnes numbreid , mida koolijütsid tema käest saanud olid , vaid ka kellaaegu , varajasi tõusmisi ja hiliseid magamaminekuid ; looduski oli siin numeraalse kuju omandanud , sest koduõues kasvava vahtra igakevadisel mahlanirel polnud ei lõhna ega maitset ( kui päeviku sissekande järgi otsustada ) , vaid tema järel seisis ruudulisel lehel kuiv arv , kellaaeg ja kuupäev . Ning lõpetades — kõigi vahepealsete peale halastades , nagu nemad meie peale halastanud on — vene-nõukogude aegse prokuröriga , kelle salapäevik , mis meil tema alkohoolikust naise käest paari pooliku ja atlandi heeringa karbi eest lõpuks õnnestus enda valdusse saada , sisaldas sama arvukribu , mille tähenduse avamine läheks siinkohal pikale ega pakuks näilisest põnevusest hoolimata mingit pinget isegi Eesti taastaastunud julgeolekuorganeile . Ma ütlen meie , kuid mõtlen isa , selline on elu seadus . Mind muuseas polnud tollal veel olemaski ning kuivõrd mulle aja arvuline kuju eriti huvi ei paku , siis ei oska ma täie kindlusega sedagi öelda , kas sillapealne/taevaalune ema ja nime leidmise juhtum seks ajaks juba olnud oli või alles olemata . Jüri ( nii oli prokuröri nimi , ehkki sõbrad teda kange keelepruugi ja seadusetähe jäiga järgimise pärast Juuraks kutsusid ) lasi ennast maha ohvitserinagaaniga , mis oli sõjast tema kätte jäänud . See juhtus , nagu päevik ütles , <arv>. aasta <arv>. märtsi õhtul kell <arv>.<arv>. See päevikust leitud , kuid täpsustava sissekandeta aeg kanti surmatunnistusele ja arvatavasti ka KGB arhiivi kui käepäraseim , ning keegi ei saanud kunagi teada , kas <arv>.<arv> tähistas otsuse tegemise või täideviimise aega . Mõeldavad on igal juhul mõlemad , sest kodust linnatagusesse kuusikusse jõudmine võtab alati enam-vähem ühepalju aega . Veendusin selles ükskord hiljem , siis kui hauaplatside eest hoolitsemine oli mind jälle kodulinna toonud . Kuigi me elasime vanaonuga samal tänaval , üks ühes , teine teises otsas , seega lähestikku , sest väikelinna tänavad on lühikesed isegi siis , kui neid Pikaks ristitakse , ei julgenud ma alustada mitte vanaonu maja trepilt , sest majas elavad praegu uued , mulle tundmata inimesed , kes minu salapärast askeldamist ehk oleksid märganud ning hakanud pärima . Kuusetukk , mida me hellitlevalt ka metsaks hüüdsime , asub meie majadest ühel kaugusel , ainult selle vahega , et kui Jüril tuli tänavale jõudes pöörata vasakule , siis mina käänasin paremale , umbes keskpaika jäi sild , sillast edasi aga oli metsatukk juba kiviga visata ja kohe seejärel ka käega katsuda . Käisin tee kaks korda läbi , sundides end esimesel korral mõtlema sammu kergendavatele , teisel raskendavatele asjadele , kuid tulemus oli ikka sama : üheksa sõrme . Sestap ka järeldus , mida ennist teha julgesin . See , millistel mõtetel on tiivad , millised aga kängitsevad kulgu , on selge ilma seletamatagi . Ehkki ma seda kontrollida ei saanud ega tahtnud , kulub sellistel puhkudel põhiline aeg revolvritoru suhupistmisele , see on üldtuntud tõde , kuid seda teades ning " õigel ajal " kohale jõuda soovides võis Jüri tee metsatukani läbida jooksuga , nii et kokkuvõttes on ajakulu ikkagi ühtlane ; päevade osas viivitust olla ei saanud , sest Juura naine Niina oli tol päeval ühe vähesena kaine . Ehkki see on juba suuline pärimus , kuuluvad temale sõnad : " Juura suri , nagu tahtis . " Jääb küll selgusetuks , mida ta sellega silmas pidas . Kas seda , et tema mees oli juba ammu enesetapumõtteid mõlgutanud — ning neid ka naisega jaganud ? Või laskmispaika — metsatukka , kuhu ta teo sooritamiseks delikaatselt taandus ? Samal päeval , otsekui mingi müstilise , võimatuid asju ja võõraid inimesi omavahel siduva seostustehte tagajärjel suri ka maailma suurim müstifikaator Jossif Vissarionovits Stalin . Sellel päeval , nagu ma oma isa käest olen kuulnud , olid kõik sunnitud nutma või vähemasti kurba nägu pähe tegema . Kõik anekdoodid , mis ju muidu nagu iseendast pähe kargavad ja võimalikult kiiret edasirääkimist nõuavad , tuli kas unustada või alla suruda . Ning siin tuli linnarahvale appi meie kauge sugulane Juura . Ehkki keegi teda just üleliia ei armastanud , kõlbas tema mälestus pisarate ja/või tumetuju esilekutsumiseks märksa paremini kui tuhandete kilomeetrite kaugusel asunud kõikide rahvaste isa , kelle surm sellise veidra mälestamisakti tagajärjel nüüd õiglaseks paroodiaks muutus . Haledaks järelkajaks metsatukas kõlanud lasule . Ma ei tea , kuidas isal õnnestus ema Trautmanni respektaablist ja küllalt väikekodanlikust advokaadiperest lahti kangutada . Kaldun arvama , et see oli pika ja pideva pealekäimise tagajärg , mis seisnes selliste vahendite taibukas tarvitamises , milleks ainult armastajad läbi aegade võimelised . Otseseid tõendeid mul selle kohta ei ole ja ka isa ise pole soostunud võidukat sõjakäiku kirjeldama , temale on tähtis algus , nimi , ema , Anne . Kuidas lasti lihtsa arvudemaalija poeg üle Trautmannide ukseläve ? See võis ju veel sündida , aga sinna jäämine ? Kas siis raamatupidajal ja advokaadil oli kolmekümnendatel nõnda suur vahe , võib lugeja siinkohal küsida . Ei , muidugi ei , on vastus , kuid edasiseks selgituseks peab veelgi sügavamalt vaatlema neid põhjusi , mis üldise aja partikulaarseks muudavad . Olen oma praeguses pealesurutud kultuurkriitiku rollis kusagil lendu lasknud lause , mis kõlab umbes nii : " Aeg vajab oma eksistentsiks kolme asja — musti vuntse , vihmavarju ja genitaale , mille maalimise , parandamise ja siirdamisega peab tegelema iga kunstnik . " See lause põhjendab muuhulgas seda , miks geeniused sõdade ja revolutsioonide ajal , aga ka kõikvõimalikel ajastutel ja epohhidel eelistavad armastusluuletusi kirjutada . Isa pere oli igas mõõdus keskmine , suuri mõtteid ja kasutut ilu ( mida ju kuidagipidi mõõta ei saanud ) siin ei sallitud . Raamatukapis oli küll Piibel , kuid seda ei loetud , sellele lisaks ka mõni ilukirjanduslik teos või pildiraamat , kuid nende iseendast küllalt ebaloomuliku või ebaloogilise tekke põhjuseks oli asjaolu , et ükski raamat ei püsi üksi riiulil püsti . Ehk teisisõnu — isegi Piibel vajab püstipüsimiseks enda kõrvale tuge . Kuigi see lause on kirja pandud konkreetsete asjaolude kirjeldamiseks , võib seda mõista kui kultuuri järjepidevuse metafoori . Samuti kuulub siia juurde nii otseses kui kaudses mõttes müra , kogu maja läbiv ( siinkohal võrdlus lõpeb ) vabin , mis algas täpselt kuusteist minutit enne seitset , kui Tamsalu - Viljandi kitsarööpmeline suss kurvist välja sööstis , ilmse kavatsusega kui mitte kogu linn , siis relssidele lähemad majad maa pealt pühkida või nende sisse peitupugenud inimhiired surnuks ehmatada . Isa pere koosnes papast , mammast ning papa ja mamma pojast , kes kõik kandsid prille ja armastasid arve ( või vastupidi ) . Prillid ja arvud on päritavad , verega üle kantavad , kogelemine mitte . Minu isa kurikuulsa kogelemise , mida ma siiani reetnud pole ( kui minu poolt eelnevalt kirjapandut mitte just üleliia tähelepanelikult lugeda ) , kuid mida mul loo arenedes tahes-tahtmata tuleb teha , põhjustas majast viimasel hetkel kõrvalepöörava raudruuna huilg ning järelvõbin , mis pani aknaruudud klirisema , papa ninal prille sättima ning raamatud riiulis ümber kukkuma . Meiega rääkides isa üldiselt kommi ei vajanud ( komm leevendas kogelemist nagu tablett haigushoogu ) , kui tal aga kellestki teisest peale meie endi või lähedaste inimeste juttu tuli teha , tabas teda totaalne afaasia , sõnamulin , milles kõige sagedamini korduv silp oli " ta " . Seetõttu jäi mulje , otsekui seisnuks seesama teine , perekonnaringi mittekuuluv " ta " tema ees nagu teravustunud pilt fotoaparaadi objektiivis ; või nagu hakanuks jälle kostma üha valjenev , kiirenev tärin , mis maja ees paisus kriiskamiseks ning ta-ta-ta'd tagaplaanile jättes seejärel aeglaselt aknaraamidesse sumbus . Kui " ta " kadus , muutus ka isa jutt jälle loomulikuks . Ükskord ei suutnud ma vastu panna ( kui nii võtta , siis verehäälele minus ) ning lugesin " ta'd " kokku . Sain viiskümmend kolm , kuid ma pole sugugi kindel , kas see on maksimum . Ma armastasin oma isa ega tahtnud teda selliste salauuringutega solvata . Isa sisenes Trautmannide perre nagu templisse . Alati , kui ma kirikusse minema juhtun ( nii juhuslikult , et see mulle viimasel ajal juba seaduspärasusena tundub ) , tuleb see mulle meelde ning millegipärast just siis , kui kiriku siseukse ette asetatud jalamatil kraapsude tegemiseks hoogu võtan . Kas olete tähele pannud , kui hoolikalt ja vastuvaidlematult need on pühamuis paigutatud ? Otsekui võiks inimene taldade alt mustuse mahakraapimisega end vähemasti osaliselt vastavas usutunnistuses osaliseks lugeda . Ja just nimelt osaliselt , sest et päris puhtaks saamine nii mõnigi kord tüütu olema kipub . Olgu teile see teada ! Märkate ? Ma jäljendan Piibli kõnepruuki , kuid mõtlen seda tehes isale , kes sel puhul vahest veel lisaks oma lemmikfraasi : " See on ju täpselt nii , nagu oleks valaskala Joona alla neelanud . " Niisiis kerkib mulle tallapõhju kraabates silme ette isa , kes Trautmannide majaesise trepi suurel käsitöönduslikul restil , mis tollal moes olid , enda altpoolt harimisel erilist püüdlikkust üles näitab ning siiski veel tuppa tulla ei taha , kui Anne teda kutsunud on . Kuid mitte halemeelne pole Anne . Ei tunne ta ka isa ülepüüdlikkusest häbi — mitte üks raas ! Ta pigem tahab isa jõudu säästa ülejäänud mattidele ja matikestele , mis majas tubade ja kambrikeste ette kenasti maha laotatud . Järgmist matti märgates isa taltubki , kuid tema kiiresti omandatud uhkus , mis kraapsudest loobumises väljenduse leiab , pole vähem märkimisväärne ning torkab vähemasti samavõrd silma kui äsjane hoogne harjamine . Ta tõmbab enese sirgeks nagu tikk ning hoiab jalgu põlvest kange . See küll aitab , kuid paneb kogu keha pendlina edasi-tagasi kõikuma ; selline iseäraline nõkutamine meenutab rohkem kui miski muu Buddha kuju ees seisvat tiibeti munka . Tallad on juba ammu puhtad , ilmgi oli täna selline , et õigupoolest poleks üldse pühkida pruukinud , kui mitte head kombed seda poleks nõudnud ning läikiv nahktald omal kombel vallutusretke algust ei tähistaks . Noored istuvad kõrvuti diivanil . Isa — noor isa ! — sirvib talle sülle laotud kunstialbumeid , mis pikkamööda hakkavad tekitama üsna loomulikku füüsilist vaevust , nii et isa on sunnitud põlvi varbaid kergitades ülespoole tõstma . Luust ja lihast lugemislaud kipub tahes-tahtmata värisema ning valmistab isale nii mõnegi piinliku ja piinarikka momendi . Kuid isa ei hooli sellest , mul on isegi tunne , et ta ennast meelega kohmetumaks ja rumalamaks teeb , kui tegelikult on , kõik ainult selleks , et võida nautida enda kõrval istuva Anne kräsus neegrilokke , pikka luigekaela ja siniseid silmi , kuid kõige enam tarkust ja tundlikkust — maailma ( Anne ! ) , millest ta seni isegi und näha ei võinud , sest voodist risti üle tormav raudtee ning tingraamatud ei andnud selleks mingit võimalust . Nüüd on see maailm äkki tema kõrval , kuid rohkemgi on seda ihaldusväärset maailma isa ümber , toas , kuhu teda on toodud , käekõrval talutatud . ( Miks on maailm nii suupärane väljend ? Miks on seda nii hea ja kerge kasutada ? Miks ei jää ta isegi kõige tühjemate fraaside juures kunagi päris õõnsaks , vaid aitab neid tihedama sisuga täita ? Miks on ta nagu armastus , et kui ütled , siis on ka olemas ? ) Siin kuskil , veel enne , kui isa oma nina ees tütre järjekordset kosilast kaema tulnud Trautmanni viltsussides varbaid märkab , tekib tal pöörasest pöörasem mõte . See mõte iseloomustab teda paremini kui kõnedefekt ja arvelaud . Kui kogelemist saab varjata , näiteks lõputu muhelemisega , mida isa võõraste juuresolekul ka küllalt tihti kasutas , siis seda mitte . See ilmneb esimese omavoolitud kujukesega , mille ta mingiks tähtpäevaks valmis meisterdab ning emale kingib . Miks , küsin ma endalt , kuid ei saa vastust — miks ei öelnud keegi isale , et tema tehtud kujukesed on inetud ? Miks ema , kes muidu isa igale poole endaga kaasa vedas , püüdes talle kunsti ja kirjanduse üllast mõju " elavate " näidete abil lähemale tuua , nüüd sõnakestki ei kõssanud ? Käisid nad ju koos kunstinäitustel , taevas ( sellest hiljem ) ja kinos , kus isa võibolla esimest korda elus teada sai , et kinogi on kunstitempel , kus vaid harimata inimesed vale koha peal naerma hakkavad ning jalgu trambivad ja vilistavad , kui film juhtub katki minema või kui nokastanud mehhaanik mõne osa ära vahetab , nii et surnud ellu ärkavad ja põhjus on pärast tagajärge . " Kas sa siis pole tähele pannud , et just siis läheb huvitavaks — sa ( isa läks sellisest inklusiiv-empaatilisest kõnetamisest suisa puhevile ) mõtled kõik seosed endale ise välja , täidad lüngad iseenda fantaasiaga . " Seda lauset tsiteerisin ma ühes oma filmiessees , jutumärkideta muidugi mõista ; mulle anti aasta parima filmikirjutise auhind ning artikkel trükiti ära " Filmihullu " <arv>. aasta jaanuarinumbris . See , mis mu ema tookord oli öelnud , kõlab praegu irooniliselt ; aeg süstib mõtteisse mürki ning muudab puhta armastuse räpaseks irveks . Kuid nii rääkisid nad siis , kui olid omakeskis , mida — vähemasti esialgu — juhtus harva , sest suurem osa ajast veedeti koos ema teiste austajatega , kellest hiljem nii mõnigi paistis eesti kultuuriloos kas sõna- või sõjaheitlustega silma , iseasi , kummal pool mere kaldal see sündis ; õnneks on nüüd pikkamööda kadumas need ajad , kui inimeste väärtust nende geograafilise asupaiga järgi mõõdeti , justkui oleks tegu pühvlite , kaelkirjakute või turteltuidega . Aga ma ei liialda , kui ütlen , et noil päevadel , mil tollased gümnasistid Anne juures külas käisid , sai alguse eesti kultuuriloo märkimisväärne , ehkki mitteametlik osa , mida ma oma esseedes vihjamisi taastada olen püüdnud . Kuid ma ei saa midagi parata , et sealt puudub peaaegu täiesti minu isa vaikiv — kokutav — juuresolek . Niisiis , isa kokutas ja ei tundnud kombeid . Ning aeg-ajalt väljusid temast hääled , mida papa-mamma kodus loomulikuks pidasid , kuid mida Trautmannid ja tulevased " kuulsused " muuks kui pfuiks arvata ei osanud . Siia kuulus ninanäppimine ( keskmise arveametniku harjumuspärane tegevus , kui tähele panna oskate ) , kukla kratsimine ning muudki helid , mille kirjeldamiseks hoogsalt kuristiku poole tormav aeg kunagi küpseks ei saa . " Ta ... " Ema vaatab isale otsa ja näeb , et olukord on lootusetu : selle asemel , et läbi ukseta vaheukse märkamatult sisenenud Trautmanni-isa tervitusele lühidalt vastata või suu hoopis kinni hoida ja pead nõkutada , hakkab tema ( isa ) asju algusest peale ära seletama . " Ta ... " " Ta ... ? " Advokaadihärra on mõnevõrra üllatunud . Selle asemel et endast rääkida , selgitada , kust , miks ja milleks , nagu teistel kavaleridel siiamaani kenaks kombeks olnud , üritab see siin kellestki teisest juttu alustada ? ! Kes on see Ta , kellest Too ( vahel harva võib advokaadihärra endale mõne sellise peenemat sorti naljakese ju lubada ) rääkida püüab ? Mis on Ta nimi ? Või kui Ta ise on nimi , siis mis on tema teine nimi ? Kuid Trautmann on kultuurne inimene , juba pühkematid uste ees rääkisid sellest , ta ei tee sellisest ebatavalisest kõnepruugist välja , vaid üritab samaga vastata , valida sõnu samast sõnastikust , millega too kohmetu ning ilmselt endast väljas noormees ehk rohkem harjunud . " Ta ! Ikka Ta , kuidas siis muidu ! " ütleb Trautmann , lisab TA lõppu tuntava rõhu ning teeb vasaku , tervitushaardest vaba käega enda pea kohal õhus tähendusrikka silmuse . Tollele aborigeenile siin on vaja selgeks teha , et koht , kuhu ta on sattunud , on võrdne muuseumiga , mille eksponaate ta võib imetleda ning nende nägemisest õppust võtta . Seintel ripuvad pildid , nurgas diivani kohal geomeetrilise siksakmustriga vaip . Ükski mööbliese siin toas , aga ka kogu majas pole ta ise , vaid midagi muud . Nii näiteks on laualambile antud kreeka templi , lühtrile laeva , tuhatoosile egiptuse sõjavankri , raamatukapile eksootilise varakambri , elektrilülititele aga naise rinnanibu kuju . Kõik siin toas on metafoor , ülejäänud asjade , näiteks toolide ja põrandavaiba puhul on see võibolla veidi vähem ilmne , kuid ka neile lisatähenduse leidmine ei tohiks üle jõu käia ühelegi , kel au siia tuppa astuda . See kõik saab ehk pikapeale selgeks , kõik oleneb sellest , kui kaua tütre tuju kestab , esialgu aitab sellest kui põhireegleid meeles pidada . " Ta-ta-ta ... " Isa on juba näost punane , kael õhetab ning keel kleepub vastu suulage , viimane aeg on talle midagi magusat anda või kiiresti selgeks teha , et maailm ( ! ) tema sõber on , mitte rong või plaksuvad liiprid , mille taktis isa hambad kokku käivad . Kuid nüüd astub ema isa kaitseks välja . Ta võinuks seda varemgi teha , sest siin majas kuulatakse teda , ainust tütart ja ülelinna kaunitari rohkem kui kedagi muud . Kui isa jahil käib , ei mõtle ta muust kui sellest , kuidas tütrele heameelt teha . Ta üritab leida kompromissi oma julmavõitu hobi ja Anne õrna , kuigivõrd kinost ja raamatutest rikutud õrna hingeelu vahel . Paraku tundub see olevat võimatu , kodus peab ta vältima sõnu , mis kuidagi jahile viitavad . Näiteks ei saa ta öelda isegi " jooksma " , kui selle all kohe ajuri eest pagevat jänest või rebast mõeldakse . Ema ja tütar on mõlemad ühtemoodi , heidavad talle põlastavaid pilke , ümbritsevad tema eksimused jäise külmusega . Alati kui ta saagiga koju tuleb , ei tohi ta ulukit nimepidi nimetada . Jänesepraadi võib ta ise valmistada , kui soovib , ja ära süüakse see viimse raasuni , kuid tingimusel , et süües valitseks toas surmavaikus . See on talle karistus . Ka püss ripub seinal ilma nimeta , jahikaabu samuti , justkui poleks neid olemas . Ning nädalavahetustel lakkab ka papa olemast . Olgu ema armuga , kuidas on ( nad on juba kolmkümmend aastat koos elanud , harjumist pole enam vaja harjutada ) , kuid tütre mõistmist tahaks siiski loota . Viimasel ajal on ta hakanud mõtlema linnust . Linnust , kes näeks pealt kena välja , kuid kelle eluviisid vääriksid hukkamõistu . Ühesõnaga , mingi selline sort või liik , kes end juba oma sünniga surmale on määranud ning oleks soovitavalt ka söödav , sest muidu , ainult ilu pärast ei lase keegi . Milline see olla võiks ? Peale käo ei tule nagu kedagi meelde , peab käsiraamatutest uurima , sõprade käest küsima . Ehk võiks see lind siis lastuna teine välja näha kui loom ? Kirjude sulgedega tedrekukk ? Mida paha on tast teada ? Kes otsib , see sureb . Paraku napib siinkandis partegi , sest peale kõlbmatu jõenire pole läheduses ühtki veekogu . Ja taevasse on imelik sihtida , kuidagi imelik ja liiga lihtne ka . Nagu märklauda . Ainult selle vahega , et lasta ei tule mitte pihta , vaid mööda , lajatada otse taevasse , tollesse paarimeetrisse lappi noka ees , sest linnud lendavad kiiresti , muidu võib mööda põrutada . Muidugi , selleks et kuldile kuul silma kihutada , peab ju samuti looma liikumisega arvestama , kuid maa peal on teine asi kui taevas . Maa peal ei liigu ükski uluk , kes teab , et teda taga aetakse , edasi otsejoones , vaid sikitab ja sakitab ning tuleb ette , et sööstab raevunult küti suunas . Taevas on üks suund , sellest kõrvale kalduda ei tohi , igal linnul on nokas või peas magnet , mis teda eksimatult eesmärgile juhib . Tagasi ei saa , kõrvale on tabu . Kui aga nii on , siis tekib jälle see imelik tühjuse tunne . Tühjuse ja tapmise tunne korraga , mis on veel õudsem kui vaikus söögilauas , olematu roa pentsik mekkimine . Anne tahtis , et kõik juba algusest peale selge oleks . Sel hetkel , usun , oleks ema soovinud , et isal poleks küljes mitte ainult too tühipaljas kõnedefekt , vaid teisedki tõved , mis oleksid tema valikut veelgi esile tõstnud . " Ta räägib sellest , kuidas me sillal kohtusime . " Ning oma isale sügavalt silma vaadates maalib Anne pildi , mille kiiresti vahelduvat loomust ma juba kirjeldada olen püüdnud , kuid mis üksikasjade kirevusest hoolimata jääb ikka samaks — sillaks , käsipuuks , käsipuul istuvaks isaks ning sillaprao vahele peitupugenud imetillukeseks , kuid verejanuliseks putukaks . Põhijoontes on pilt muidugi sama , ehkki mõnevõrra kategoorilisem , järsem , külmem , halastamatum , sest just sellised peavadki olema kõik sidemete lahtiraiumise pildid . Sest äkitselt on Anne endas leidnud jõudu iseennast kuulutada . Isa on rääkimise ajal vait . Tema sõnad on Anne suus ning ta on sellega rahul . Üldtuntud anekdoot kogelejast , kes tahtis langevarjuga hüpata , kehtib tema puhul täiel määral . Seal ta kükitab , keset põldu heinakuhja otsas , ning kordab truult sõnu , mida tal öelda on kästud . Tal on kästud kümneni lugeda ja siis rõngast tõmmata , et langevari avaneks , tema aga on kõigest seitsme või kaheksani jõudnud . Ma ei olegi päris kindel , kuidas anekdoot lõppes ja mis rohkem naeru esile kutsus , kas seitse või kaheksa või äkki ehk k-k-k-kümme , sest alati , kui koolis seda räägiti , oli mul tunne , et juttu on minu isast , ning ma sööstsin rääkijale kallale , kolkisin ja tagusin teda nagu meeletu , mind pandi koridori õpetajate toa ukse kõrvale suure kella alla seisma , ma seisin seal ja kujutasin endale pendlitiksude saatel ette lumivalgeid pilvi — üks — , saja ühe kiirega päikest ( üleval õhus võis nad ükshaaval kokku lugeda — asi , millega ei vidusilmi heinamaal seistes ega ka joonistusploki lehe ees , kollane pliiats nagu kinzall vapralt pihku surutud , niisama kergelt toime ei tule ) — kaks — ... Parem , kui ma oma õhusõitu lõpuni ei kirjelda , igaüks näeb isegi , mida ma sellega tõestada tahtsin — ka neil , kes ei kokuta nagu mu isa , kel pole kunagi olnud kõnelemisega raskusi ( pean tunnistama , et ma kõiksugu kõnemehi , peamiselt aga nii endis- kui nüüdisaegseid poliitikuid , alati meelsasti kogelevana ette kujutan , see lubab mul küllalt efektiivselt tühjust ja tühisust ühte liita ning tõe ja vale vahel vahet teha ) võivad vabal langemisel sellised näivalt elutähtsad asjad nagu rõngast tõmbamine ja langevarju avanemine hoopis meelest minna . Siis tuli koolitädi , vaatas mulle otsa , minust läbi ( nii mulle tundus , sest kell asus otse mu pea kohal ) , tõstis oma käe pea kohale ning raputas vaskkella ja kogu tema väike , sinisesse kitlisse surutud keha rappus raputamisega kaasa . Tema parema käe pöial ja nimetissõrm olid kokku kasvanud ning ma ei jõudnud kunagi ära imestada , kuidas järelejäänud kolm sõrme sama töö ära tegid mis viis . Ma jälgisin teda riidehoius , kus ta lastelt hommikul riideid vastu võttis , õhtul aga kätte andis . Ta haaras need sinult , näppude vahele mahtusid nii sussikott kui mantel , riidenagide vahelt tagasi saabudes aga oli seal plekknumber ( või ehk pidime selle meelde jätma ? ) , mille ta sulle nii kähku pihku pistis , et näppude puudet tundagi ei jõudnud — ometi ootasin ma just seda ! Just sellisena jäi ta mulle meelde , puuduvad näpud lisasid justkui lahkust ( võrreldes teise tädiga , kes alatasa kriiskas ja laste peale ilmaasjata pahandas , oli ta lausa ingel ) , ning pole ime , et ma isa puhul sama tegin , haiguse ( olgem korrakski karmid ) iseloomuga liitsin ning selle üle rõõmu tundsin . " Ta-ta-ta-ta-ta . " Pilt isast on valmis . Ta seisab sillakäsipuul , valmis vette hüppama , kui saabub ema . Ta näeb ema , hüüab nime , mis talle teada on antud , ning nende saatus on otsustatud . Anne . Nimi . Nimede ime . Imede nimi . Mõnikord ma mõtlen , et võibolla polnudki isa kõnedefekti põhjustajaks rong , vaid tahtmine asju algusest peale õiges järjekorras esitada . Too stseen Trautmannide juures ( mida ma ise küll näinud pole ) pani mind mõtlema . Mis siis , kui see polnud lapsepõlves saadud trauma tagajärg ? Ja kohe meenub mulle minu enda lapsepõlve tumm Peeter , kes rääkida ei saanud ning seetõttu teiste laste mänge vaikides pealt vaatas . Ehk võis tema ajas kaugemale tagasi minna , ehk oli talle antud anne ükskõik millist sündmust nähes naaseda selle kõige esimese , teistele nähtamatu ürgalge juurde , mida ta aga elus iseendast mõistetavatel põhjustel praktiliselt rakendada ei saanud , sest mõne minutiga piirduv ajalõik sillal ning selle taasesitamine on hoopis midagi muud kui paari sajandi pikkuse inimepopöa commedia dell'arte . Ehk teisiti öeldult — evolutsioon pole pesunöör , kuhu lõksudega ( hea sõna ! ) sõlmsündmusi ( hea sõna seegi ! ) üles riputada ! Ma usun , et see panigi Peetri vakatama , see külmetas kinni ta suu ning lõpuks ka südame , kui ta ühel külmal sügisõhtul sooritas mõrva , millel oma külmaverelisuselt siitkandi rahva mälestustes võrdset ei leidu ; Peetri ontogeneesi teades võime aga kindlalt väita , et kordumatu on Peetri loomusest välistatud ning et kõik , mis temast ja tema tugevatest , kurtusest jõudu ammutavatest kätest tookord esile purskus , oli koopia , kordumist ihkav olnu , mille täpsemaks fikseerimiseks pole tarvis minna kaugemale kui ajaarvamisjärgne Rooma , ema Agrippa ja punnispõskne , kuid kättemaksuhimuline poju Nero . Ma usun , et sündmuse taasesitamiseks pole mingit vajadust ; piisab , kui ütlen , et Peetril oli isa , oli emagi , kuid nüüd on nad kõik , Peeter ise kaasa arvatud — olnu . ( Kui Peetri enda olematut sõnavara kasutada — soovitavalt sosinal ! ) Isa , ma tulen su juurde tagasi ! Ära pane pahaks , aga võõrad — Peeter — võtavad alati üksjagu aega . Kuid mööda minna neist ka ei saa . Valge — valge üleni ! — lehe viirutamine pehme pliiatsiga on oluline ja aeganõudev tegevus ; ilma selleta pole varje , ilma varjudeta aga puudub pildil sügavus . Ma joonistan siia veel ühe pildi , portreest puuduoleva . Sellel pildil seisate emaga paekarjääri serval . Te küll vaikite , kuid mul on tunne ( see tunne on mul otsaees ) , et ema õpetab sind tundma looduse ilu . Anne on nagu kohusetundlik kooliõpetaja , kes oma kõige " tumbama " õpilase endaga kaasa loodusse on võtnud , sest kus veel , kui mitte seal , päratu ilu ja harmoonia keskel peaks ta selgitama , et kõik see , mida ta lastele tunnis on õpetanud — perspektiiv , kuldlõige , värvide ühildumine ja meeleolu — pole mitte tühipaljas ja kasutu teooria , vaid et need asjad ja nendega kaasnevad teadmised võimaldavad paremini mõista maailma ning sukelduda illu , ellu . Siit , kust ma seda pilti vaatan ( või paberilehte silmade ees üles-alla tõstan ) , tundub mulle , nagu oleksite taevas . Või poriloigus ; sügavuseks muutunud kõrgus ajab hirmu nahka ning lapse loigu servale astunud märg sandaalinina , mis nagu tsepeliin ühe taevanurga kinni katab , tõmbub kohkunult tagasi . Te olete maa all kõrges ; taevas sügaval . Isa pea on ema õlal , nagu oleks ta kinos jälle tukkuma jäänud . Kuid ema ei müksa teda , järelikult on see midagi muud . Too pilt , mille ees või sees te seisate , sunnib teid vaikima ; ei salli sõnu — ei õpetaja ega õpilase omi . Kuid mul on tunne , et mitte kogu aja pole olnud nii vaikne . Ma olen siia liiga hilja juhtunud ; midagi tähtsat on juba olnud . Isa on jälle oma mõistmatust üles näidanud , kuid ema on seekord taibanud , et küsimus pole kõvas peas ega kunstile kalestunud hinges , vaid soovis võimalikult kaua säilitada puutumatuna üht teist , talle ikka veel võõravõitu maailma . Ei , ütleb ta , mitte mõhkugi ei saa aru . Või midagi veel " rumalamat " , näiteks seda , et oma värvilahenduselt tuletab taevas talle praegu meelde Tintorettot ( see nimi jääb talle hästi meelde TINTO-joonlaua järgi ) , kui tegelikult ( aga tegelik on kõik see , mis ema ütleb ) peaks olema hoopis Canaletto ( taevad temalgi , ehkki iseendastmõistetavalt vesised ! ) . Ema on meelt heitmas , ta tõstab käed ahastuses üles ( nagu Rembrandt ) ning haarab kinni tolle puupea kõrvadest , et seal asuvad kruvid raputamise läbi õigesse kohta põruksid . Ma ei taha sellele pildile lähemale minna — kümme kriipsujuku sammu joonistusploki lehel , kolm musta pantri hüpet maastikul , kuivanud puujuurte ja paekivilahmakate vahel ! Ma ei taha , et isa jälle oma tobeda ütlemise kuuldavale tooks — " Noh , seda võis ju arvata , täitsa nagu siis , kui valaskala Joona alla neelas ! " Mis parata , ikka said sa sellega hakkama , isegi nüüd , kui sind enam pole , ei lase sa ennast iseenda eest kaitsta , ei luba end sõrmejagugi paremaks muuta . Vahel ma norin isa kallal . Me istume ümmarguse laua taga , ema , isa ja mina . Meil kõigil on ees ruudulised vihikud , kuhu me kirjutame arve . Mina lahendan kooliülesandeid , isa sooritab raskemaid tehteid , arvatavasti koostab tikutopsitehase bilanssi , ta töötab seal pearaamatupidajana ja ema on ta alluv . Emal on ees suur , raskete mustade ja punaste nuppudega arvelaud , mille poole ta aeg-ajalt oma parema käe sirutab . Ema tömpide sõrmede vahele on surutud pliiats , mille otsa isa enne tööle asumist hästi peeneks on teritanud ning millelt ma usun nägevat pudenemas grafiiditolmu . Mul on selle otsa pärast väike hirm , mis aegamisi kasvab ning mu enese koolitööd segama kipub . Nagu oleksin ma ise too teravaks ihutud ots , süsi , kuuekandiline pliiats . Ühtlasi igatsen ma hinges , et murduks see , mis ma ise olen — süsi , ots , pliiats . Unustan hingamast , kirjutan võrdusmärkide taha arve täiesti umbes . Varsti näen , kuidas isa laua tagant tõuseb ning talle ulatatud kirjutusvahendit kööki teritama läheb . Ta tuleb tagasi , annab pliiatsi emale , süsi läigib niiskelt . Siis ma küsin ( pead vihiku kohalt tõstmata ) : " Isa , ütle , kui palju on kuue kuup ? " Ma võin juba nõnda küsida , sest olen oma õpiteel — vist seitsmendas või kaheksandas — sinnamaale jõudnud , kus näppude appivõtmisest ja laua all kokkupigistamisest ja lahtisirutamisest enam ei piisa , vaid peab kasutama pead ja seal peituvat abstraktsemat arvelauda . " Kaks üks kuus . " " Aga ruutjuur sellest ? " " Millest ? Kuuest ? " " Jah , kuuest . " Hetk mõtlemist , siis — " Kaks koma neli neli üheksa neli kaheksa üheksa ... " Isa ütleb arve alati nõnda , ükshaaval , justkui oleks tal vajadus need enne vallapäästmist eraldi läbi kompida . Ka aastad pole talle muud kui numbrid . Üks , üheksa , viis , kolm . Kui rääkida tollasest ajast . Kui ma tahaksin , siis ta selgitaks mulle , kuidas ta seda teeb , õige vastuseni jõuab . Aga ma ei taha . " Ka-ka-kaks-sssada kkkkuuusteist . " " Kkka-kaks ( variatsioonidega , ikka variatsioonidega ! ) ko-ko-koma nelissada neli kü-kümmend üheksa tu-tuhat nnnnelisssssada ka-ka-ka-ka-kaheksa üüüüüüüüüheksa . " See olen mina . Kõvasti rääkida ma ei julge , narritan teda nii mõttes . Norin tema kaasasündinud ande , arvudega ümberkäimise oskuse kallal . Meie maailmad on erinevad , kuid ka sulavad . Minul läheb tarvis tema oma ( kui raudtee välja arvata ) , temal minu oma ( kui poleks surma ) . Mõtlen oma lapsemõistusega umbes nii — hea , et isa õpetas emale arvutamise selgeks , muidu me oleksime kõik nälga jäänud . See on nii kurb mõte , nagu oleks keegi hulkuvale koerale jalahoobi andnud ning see põgeneks nüüd , saba jalge vahel , õnnetult niutsudes prügikastide vahele . Ma ei suuda seda mõtet , mõttes sisalduvat kurbust taluda , sellepärast kujutan endale ette , et mu isa ja ema on lapsed nagu ma isegi . Või mis veel parem — nukud . Isa-nukk on suurem , ema-nukk väiksem . Kuhu nad ka ei lähe , isal on igal pool arvelaud kaasas . Olen selle talle selga sidunud nagu harfi või leierkasti . Sellist mänguasja nagu arvelaud muidugi ei eksisteeri ( või pole seda lihtsalt minu mänguasjade panipaigas , suures kägisevas vitskorvis , mis jääb kestma üle aegade , ulatudes neist üle kaarja sillana , mille käsipuul pleesitab kõrvaork-hark ) , kuid seda asendab vabalt tikutops . Ema-nukul on juuste asemel peas kollane takutükk , linasest riidest nartspõsed roosatavad ning silmadeks on odavad pärlid , kuid ikkagi on see mu ema , sest paremaid nukke mul pole . Ja pole ka tarvis , sest ilu ja headust , mis mu vanemates peitus , pole võimalik jäljendada . Ma lihtsalt tean , et mõlemad on ilusad — väga , väga ilusad . Kõnnitan nukud maja uksest sisse , lasen neil maha mängida stseeni ( mida ma pole kunagi näinud , kuid mis tegelikkuses aset leidis , olen selles kindel ) , kus isa avastab , et ema oma kodust ära tulles , isa juurde elama asudes midagi eluks vajalikku teha ei oska . Oletan , et esimene asi võis olla nööp . Isa hakkab hommikul ( see on ainult nukumajas võimalik , et hommik algab ilma ööta ) tööle minema ning avastab , et kraenööp on puudu . Õmble ette , naine , ütleb ta Annele . Voodist ei tule vastust , Anne , rikaste vanemate hellitatud laps , on teki alla peitu pugenud . Ma ei oska , kõlab sealt nutuselt . Ära muretse , küll ma õpetan , see pole raske , tule siia , ma näitan , kuidas see käib . Anne kuuletub . Tekikuhja alt ilmuvad kõigepealt nähtavale teravad küünarnukid , häbelikud silmad , punased põsed , ninaselg , millel ilutseb valge joon , ( mälestus sellest , kui korv koos lapsega aknast välja kukkus ) , muu . Ning see muu — mu ema — on alasti ja ilus , ja isa näeb seda . See ilu on seletamatum , kaunim ja ülevam kui taevailu , mida nad paeveerul koos tudeerimas on käinud . Isa näitab emale , kuidas niit nõela taha käib . Eriti tähtis on sõlm , sõlme koht . Muidu sihiseb niit läbi riide , ei kinnita , ei takista . Ema on hea õppur ( ma pole küll täitsa kindel , kas ta isa tõsimeelsust ära kasutades temaga veidi ei mängi ) . Koos õmblevad nad nööbi ette . Ma juhin neid selja tagant sõrmedega , nad ei pane seda tähele , sest on nukud . Nööbi õmblemine ja niidi nõela taha panemine on nuku jaoks natuke liiga keeruline tegevus , võimatu on seda üksikasjadeni imiteerida . Sellepärast panen nad voodile üksteise kõrvale istuma , liigutan veidi käsivarsi ja keeran päid . Päris õmblemise mõõtu see muidugi välja ei anna , kuid olen sellegagi rahul , sama hästi võiks see ükskõik mis olla — arvelaua nuppude kokkuklõpsimine näiteks . Kuid seda teeb isa õhtul , ta ei taha ema ilmaaegu ärritada , sest ema ootab last — mind . Kui ema lõpuks tehases tööd saab , on tal arvelaud enam-vähem selge . Ma surun õrnalt pehmet polsterkõhtu , veendun enda olemasolus . Arvelauaklõbin , punaste miljonite ja mustade sadade sõitmine mööda kaarjat relssi on nagu raudtee isa elus ning pliksud-plaksud , mida ma veel täiskasvanuna mõnikord kuulvat usun , panevad mul valutama pea , hinge ja südame . Ta-ta-ta-ta-ta . Nukkude juhtimiseks on vaja kõiki viit sõrme , kuid põhilise töö teevad ära pöial ja kaks keskmist , mida ühistegevus justkui ühte sulatab . Hüpitan nendega nukke , kargan kohe isaga ligi , kui ema töö juures esimestel päevadel millegagi hakkama ei saa , see võimalus on ju täiesti olemas , sest isa on pearaamatupidaja samas tehases , kuhu ema tööle asub , pearaamatupidaja . Ma tean — selleks , et ema tööd saaks , on tal tulnud rääkida nii tehase direktori kui peainseneriga , sest ema on rikaste vanemate , kapitalistide ja vereimejate laps ning tal tuleb silma peal hoida , kuigi tema vanemad , härra ja proua Trautmann , on juba ammugi kindlas kohas , Siberis . Peainseneriks on keegi Ants H.Liliter , mis võiks olla varjunimi , aga ei ole , sest süsteem , kus ta töötab ( NKVD ) , ei tunne salatsemist . Isa laused on ausad , kogelemine ja valetamine ei sobi omavahel kokku . Pealegi on isa selle , mida ta kas väljendada ei suuda või kõrvalistele kõrvadele usaldada ei taha , peainseneri ette ruudulisele paberilehele kirja pannud . Ants H. Liliter läheb näost lubivalgeks . See pole võimalik ! karjatab ta kogu oma kabuuri ja säärsaabastesse surutud olemusega . See on su nimi , see on su nime vaev , mida sa elu lõpuni kandma pead ! vastab-vaikib isa . Sellega on asi otsustatud . Pauk , mis metsatukast kõlab , on vaid hale järelkaja inimsaatuste tragöödiale alasti ajas . Kuid nagu ma juba öelnud olen — ajale vuntside ja muu vajaliku atribuutika maalimisega ( selles sõnas peitub maailm ! ) tegelgu kunstnik ! Minult lõuend , sinult värvid ( pastelsed , ma loodan ) ja varjud . Ehk teisiti öeldult — quod licet bovi-jovi , non licet jovi-bovi ! Kuid nüüd teen ma midagi täiesti ootamatut ! Kui isa ja ema hakkavad ühel õhtul porist tänavat pidi koos töölt koju minema ( aknal Liliteri kadetsev kolp ja periskoopsilm ) , hõljutan ma ema ühe käetõmbega läbi õhu tuppa , kus mind on sigitatud ( armas voodi , armas seinalamp selle kohal ) , isa aga lükkan sõrmenipsuga pikali , seon tal käed selja taha ning kukun nüpeldama . Ma palun teid , iseennastki — ärgem unustagem , et olen veel laps ning et minu mänguasjadeks on nukud , mitte pärisinimesed ! Ning kohe meenub mulle , miks ma seda teen . Kui ma alguses ütlesin , et minu vanemad kunagi ei tülitsenud , polnud mul päriselt õigus . Olin selle peaaegu unustanud . Ma usun , et see võis olla vene ajal , kuid kindlasti peale Hitleri-Stalini surma ( Stalin sureb selles linnas , selles nimes juba kolmandat korda ! ) s.o. peale seda , kui Ants H. Liliter endale kuulidest puretud armetus kuusetukas ( sinna peitu jooksnud ulukeid kõmmutasid ka jahimehed , vana Trautmann sealhulgas ) lõpu peale oli teinud ning tema naise Niina , Jüri lese öeldud sõnad ( " Ants suri , nagu tahtis " ) rahva hulgas liikvele olid läinud . Ants suri ajatult ; päevikupidamine talle pinget ei pakkunud . Kuid mitte asjatult ; ühe ajastu lõpp oli sellega saabunud ; inimestele meenus ta siis , kui seenemetsas või pohlarabas sumbates kummisäärik vett täis läks . Ah sa Ants ! öeldi siis . Kuradi asemel , saatana eest ! Me istume kolmekesi ümber sünnipäevalaua . Laud on ümmargune , seda saab vahetapi abil ka pikemaks venitada — siis on ta ovaalne . See on seks puhuks , kui külalisi peaks tulema . Isa on lauda tehes ka selle peale mõelnud . Kõigil neil mööbliesemeil , mille enamik isa enda kätega valmistatud , oleks nagu mingi lisaotstarve , mis neisse " igaks juhuks " kätketud , mingi mõte , mis isal tegemise juures meeles mõlkus , kuid mida iialgi vaja ei lähe , sest kõik , mis meil eales tarvis võib minna , oleme meie ise — ema , isa ja mina . Köögi vastas seinal kõksub suur kollase pendliga kappkell , mõõtes oma kiledavõitu sammuga mitte aega , vaid meid , meie mõtteid ja väljaöeldud ja mahasalatud sõnu . Me istume ümber laua nii , et mina olen <arv> , isa on <arv> ja ema on <arv>. Ema on ja ei ole ka , sest tema toob süüa ja teeb uksi lahti , kui toas liiga palavaks läheb . Kui ta aga mahti saab oma kohale istuda , siis ta ka on . Me oleme need ajad kogu aja . Muutumatult , jäävalt ning selle vastu ei saa ükski " päris " kell , asugu ta või Moskvas . <arv> on minu koht , see asub akna all ja siia paistab keskpäeval päike . Köögis on üks väiksem kell , kettide ja pommidega , mida hommikuti kella all olevast veepangest välja tuleb sikutada . Minu isal ja emal on kombeks jõulude ajal kirikus käia . Isa ei tee seda usu , vaid ema pärast . Isa on mul üldiselt tuim tükk , käib emaga kinos ja teatris , kuid jääb seal kohe tukkuma . Kui pea rinnale nõksatab , on veel hea , sest siis ei hakka ta norskama , kui aga pea kuklasse vajub , on halvem , sest sellega ühel ajal kostab ka äkiline korsatus . Kirikus on teine asi , kirikus saab laulda ning kui jutlus pole pikk ( ei ole , sest ka kirikuõpetaja on rohkem laulu- kui kõnemees ) , siis pole peanõksatusi karta . Ka mind on kaasa võetud — mina ja Jõulud asume kalendris lähestikku . Ma kohe näen , kuidas laul isal une silmist võtab . Tõttöelda on mul tema pärast alati natuke häbi , sest mul on tunne , et kõik teavad vähemasti kaht asja . Esiteks une-asja ja teiseks kokutamise-asja , seda , et laulmine mõjub haigetele häälepaeltele tervendavalt , olen isegi kuulnud , et mõnel kuulsal lauljal olevat samasugune kõnedefekt nagu mu isalgi . Õnneks laulab isa korralikult . Korralikult ja kõvasti . See on jälle halb , sest see paneb inimesed mõtlema miks , ja kui nad juba korra miks mõtlevad , siis on ka vastus kohe olemas . Ahaa , sellepärast , et ta muidu ei saa . Kui ta tasa laulaks , laulaks ta valesti . Või ei saaks üldse sõna suust . Ja kirikus komme krõbistama hakata , et viga kaoks või väheneks , ka ei sobi . Meepurk ja kirik ei sobi nii või teisiti kokku . Šokolaad ja akolaad sobivad , kuigi — mis sõnad need veel niisugused on ? ! Kui isa laulab , siis piidlevad ta pöörlevad silmad ahnelt kiriku sisemust , mosaiikakende värvilisi klaase ja altaripilti , mille kohal valgel lubiseinal kaardub lause AU OLGU JUMALALE KÕRGES Nähtud ilu ( kes teab , ehk ka sõnu ? ) tahab isa sobitada omatehtud nipsasjakestesse , noaga voolitud tarbeesemetesse , mida — ning üht keda — võiks meie kodus leida kõikjalt , kui meil emaga poleks õnnestunud paigutada need kurvad , oma ilmses inetuses kõnekad esemed tagatuppa , tuues ettekäändeks tuhandeid pisivalesid , et isa meie peale ei solvuks . Ta on neid sestsaati valmistama hakanud , kui ema oma kodust ilma jäi ning sinna mamma-papa asemel uued üürnikud sisse pandi . Isa ei taha , et ema oleks õnnetu , kuid kui maailmade vahel asub piir , siis on see siin — isa ei hakka oma tahumatu mõistusega kunagi mõistma tõelist ilu . See-eest on isa päralt elu , kõik vajalikud oskused , arvelauast alates ning laulmisega lõpetades . Kuid muusika pole muud kui arvutamise — matemaatika — eriliik ( nagu ma paljudes oma hilisemates kultuurikriitilistes esseedes olen näidanud , edukalt , sest kui minus midagi on , siis on see anne ) . Ning ma mõtlen , et kui juba Leví-Strauss muusikat ja mütoloogilist mõtlemist samaväärseks arvas , siis võin ju mina isiklike ning , nagu mulle tundub , paljuski veenvamate ( või naljakamate , mis üks ja sama ) näidete varal matemaatika ja muusikaga sama teha . Kui me kirikust tagasi tuleme , istume laua taha ja hakkame sööma . Kõigepealt soojad ahjukartulid , siis hiigelsuur sünnipäevatort . Šokolaadist . Ma ootan , et isa hakkaks rääkima emaleidmislugu , nagu ta seda mu sünnipäevadel alati on teinud . Ootan köhimist , suitsutõmmet , tuulehoogu , nime . Anne . Annete anne . Ime . Meie ime . " ... kõrges ! ... " Nagu oleksid kõik ülejäänud sõnad maailmast kadunud , ütleb isa selle ainsa sõna , meie aga peame mõistatama , mis seisab selle ees ja taga , et siis nähtamatust sõnamerest läbi sõudes ( nagu valaskala Joonaga ) hädasolijale käsi sirutada . Tavaliselt kuulab ema sellistel puhkudel isa rahulikult ära . Nagu koolipoisi , kel tund ette valmistamata , kuid kellesse ta siiski lootust kaotanud pole . Natuke sarnaneb tema rahulik , leplik olek , kannatlik , aga kunagi mitte kõrk kõikteadjailme tohtri omaga , kes ei rutta tõbist kohe kuumutama või külmetama ( nagu see ajaloost teada ) , kaane panema või aadrit laskma , vaid loodab kõigepealt abi looduselt , looduse loomulikkuselt ning suurimalt avitajalt — ajalt . " ... kõrges ! Kas sa siis ei näinud , et oli kõrges ! " Veel on isa hääl lahke ja sujuv ( ehkki jutt on põhimõtteliselt juba kellestki teisest , muust , ta'st , kes ei viibi toas ega istu kell-laua taga ) , veel on ta nagu siiski , kui nad koos nööpi ette õmblesid ( mis tähendab , et tal on minu , maailmakuulsa nukujuhi hääl ) või kui ta emale raamatupidamisdistsipliini põhitarkusi õpetas . Ka arve loetakse . Nagu sõnugi . Kõike pole vaja lugeda , tuleb välja valida ainult need õiged , piibliski on sõnu , mis midagi ei tähenda . Parem , kui sellised vahele jäävad , loe — loo ! — ainult armastust . Silmade võtmisest ( sellega teeme homme algust ) kasvab , kasvatatakse kampsun , arvudest — Isa on vait . Ma haistan tüli ja hakkan toolil edasi-tagasi nihelema . Kogu mu organism , sooled sees , sõrmed väljas , protesteerib selle vastu , mis kohe-kohe juhtumas . Kaks teravat nukki isa muidu nii malbetel , alati veidi õhetavatel põskedel liiguvad üles-alla ning ma näen , kuidas veri tema pähe tulvab , muutes näonaha laiguliseks-lillaks . Lõua all ilmub nähtavale valkjas ovaal ja isa näeb välja nagu äsja kontserdi lõpetanud , veel muusika lummas viiulikunstnik . " Kõrgel ! Ma ju tean , kuidas õige on . Õige on kõrgel ! Ütle midagi ! Miks sa midagi ei ütle ? " See , et ema midagi ei ütle , on ehk hirmsamgi , kui ta nüüd suu lahti teeks ning sealt mingi koledamat sorti keelamissõna välja lendaks . " Kõrges ! " krigiseb isa hammaste vahel , kuid liivaterade asemel pudeneb suust , mille raevusööst kõrbekaevuks muutnud , viimane süljepiisk , millele järgneb kaeblik klõnks kurgus ning vilin või ohe rinnakorvis . " Kõrges ! " — see polegi enam tähendust omav sõna või väljend , rohkem häälitsus , raudvedru kräunatus , kui aiavärav lahti lükatakse , olen seda aknal istudes kuulnud . Kus see oli — kõrges ? Ja kas sai olemas olla midagi sellist — kõrgel ? Ning siis see juhtus ! Minust väljub hääl — vannun , ma ei tahtnud seda ! — kloakaalne heli , millest rahumeelse vabanemise juurde kuulub külm haak , hämar valgus ja ämblikuvõrk aknanurgas . Isa lõtvus . Raidkuju , millest alles mõne hetke eest murendavad vaod risti-põiki läbi olid jooksnud , muutus uuesti luust ja lihast inimeseks , kellelt ma küll midagi meeldivat vastuseks oodata ei saanud , kuid kes minu teo läbi siiski tahes-tahtmata reaalsusse naasis , olgu see nii ebameeldiv ja nina kirtsutama panev kui tahes . Nii ta tegigi — kirtsutas nina . Mis tähendas seda , et muutusid tema silmad . Ninasõõrmed peaaegu ei laienenud , õhk ei voolanud neist sisse , vaid kalgendus meie ümber pildiks . Isa nägu sõitis mulle lähemale , meie laubad puutusid peaaegu kokku . Silme ees läks uduseks ; isa näost olid kadunud kõik need omadused , mida ma seal aastate jooksul muutumatuna olin harjunud nägema : muhedus ja mahedus asendumas masenduse ja meeleheitega . Ta ei öelnud sõnagi . Ta viis mu enda tuppa . Mind ei tulnud kõrvust või tukast tirida ( ütle , kumb on õige , ema ? ) , ma läksin ise . Vabatahtlikult , sest teadsin , et seda , mida teinud olin , ei lunasta isegi surm . Isa peksis mind valusasti . Nii valusasti , et minus ei tekkinud isegi väikestele nahutamistele , mida ju vahel ikka ette tuli , omast solvumistunnet . Kauasest kõhukandmisest ( unustasin vist ütlemata , et nagu kõik heasüdamlikud inimesed , nii oli ka minu isa tüsedapoolne ) väljaveninud ning higist läbiimbunud rihm , mille isa mõningase pusimise järel ja ärritatud puhkimise saatel pükstelt maha võttis , lõikus minu ihhu , kuid napsas ka lööja kätt , nagu ma lahtivajunud raamatukapi klaasseinalt näha võisin . See ajas isa marru — mitte valu , vaid saamatus , mida ta elus varem kogenud polnud , kuid millega tal nüüd , tema jaoks uudses karistajarollis tuli kohe kokku põrgata . Ta keeras rihma ümber käe ning lõi — pandlapoolega . Ma aietasin , kuid vaevalt ta seda kuulis . Raev lahtus mõne löögi järel , seda asendas külm , raamatupidajalik arvestus . Nüüd oli ta jälle mu endine isa ja kuigi iga hoop veenis teda — ja mindki — järgmise löögi vajalikkuses , oli mul sellest hea meel . Lugesime , ma usun , koos , ning mõistagi ei saanud me kumbki üle kümne . Üks ja üks , kaks ja kaks , üksüksüks , kakskakskaksas siug mu ihu . Kuid ma olin valmis kannatama — merena , keda nõdrameelne kuningas piitsutada laseb ( lugu Xerxesest ja sillast üle Hellespontose jõe meenus mulle alles hiljem ) . Esimene ( iga seeria esimene ) emale , teine surmale , kolmas armastusele ning alles neljas ( viies , kuues , seitsmes , kaheksas , üheksas , kümnes ) häbiteole , mille sooritajaks ma olin . Veelgi enam ( või vähem , oleneb , kummalt poolt võtta ) , kõik hoobid , vilinaga algavad , plaksuga lõppevad , olid määratud täitma kuristikku kahe maailma , minu ema ja isa vahel , olema sild , mille käsipuude siledus varjas endas sadu orke , tuhandeid harke . Mind orgati , mind hargiti , mina aga hüüdsin mõttes : " Nooh , vanamees ! Kas jõudu jäi väheks või ? Kas kõvemini ei jõua ! ? " Ikka uue hooga lõi ta mind , seejuures ise nagu pendel kannalt varvastele , varvastelt kannale kõikudes . Kokkuvarisemise vältimiseks olin asetanud käed vastu seina . Pikkamööda hakkasin tajuma mingit rütmi , mis moodustus minu palja alakeha , isa käe ja toas olevate esemete vahel , seejärel aga muusikat . Ehk polegi see võrdlus nii kohatu ? Asjad rääkisid ; samad asjad , mida me emaga võõraste pilkude eest tagatuppa olime manööverdanud . " Võta karistus vastu , sa oled seda väärt , " ütles puuklotsist õõnestatud tuhatoos , inetu pardipoeg , kelle igatsus luigeks saada mitte kunagi täituma ei pidanud . " Õigem oleks vereni välja , " möönis pilliroost jalamatt ( isa oli neid Pärnust toomas käinud ) , mis oli küll äärmiselt praktiline ( nagu oma praeguses soovituseski ) , kuid silmatorkavalt maitsetu . Üht isa nikerdust , elusolendi imitatsiooni hoidsime erilise hoolega varjul . See kujutas justkui jahimeest ning oli sellisena küllalt tõetruu : püss seljas nagu päris , padrunivöö ümber kõhu , kaabu kuklas jne. Tõttöelda sobinuks see hästi võõrastetuppa suure kella alla kummutile : kõik kolm pruunid , lakitud , puusüilised . Seda võinuks teha , kui need harvad külalised , kes meie poole mõnikord sisse astusid ( Niina oma uue mehega , pudeliga ) , piirdunuks vaid ühe pilguga , ainsa pealevaatega , fakti konstateeringuga . Asi selles seisnebki , et pilke oli — on — alati palju . Nagu ka lööke , mida kusagilt ülalt nagu soola minu veritsevatele haavadele riputati . Rohkem kui üks . Kuju lähemalt vaadates — või mis veel hullem , kätte võttes — võis igaüks aru saada , et voolija on püüelnud millegi kõrgema poole , mis aga on jäänud saavutamata . Seda korra taibanud , hakkas vaatajal piinlik ; teoses — pigem küll teos — olid segunenud turukunstniku ülbus ja geeniuse ahastus , kes kriisihetkil oma väärtust masohhistlikult alla kisub . Nagu ikka , nii oli isa ka selle oma meisterduse katnud läikiva lakikihiga ( siin siis geenius ) , mis tõi esile iga jahikuue voldi ning rasvatas padrunivöö , püssi ja saapad . Kõige tipuks oli isa küti kaabupaela vahele torganud värvilise sule , mille päritolu jäigi mulle mõistatuseks . Talle endale meeldis just see sulg kõige rohkem . Iga kord , kui isa muheleva näoga tagatoast välja tuli , teadsime , et ta on seal oma meistritööd imetlemas , sulge näpuga katsumas käinud . Oma hinges soovinuks ta siiralt , et meiegi oleksime temaga koos tulnud , meie aga pöörasime pilgud kõrvale ning teesklesime , nagu oleksime parajasti millegi muuga hõivatud , ema söögitegemisega , mina lugemisega . Oo , kui kerge see on , lase ainult silmad alla ja oledki raamatus , tõsta üles ja oled jälle vaba ! Pilku üles tõstes nägin ma isa näol nõutust , valulist võru suu ümber , kui ta meie osavõtmatuid figuure piidles . See kestis ainult viivu , hetkeline nõrkus haihtus , isa suujooned karmistusid , sädelev täpike silma võrkkestal kustus ning isa asus meie eeskujul igapäevaste tööde-toimingute juurde . Ma ei tea , mis oleks juhtunud , kui me talle järele oleksime andnud . Kes teab , ehk oleksime kõik koos nutma puhkenud . Kuid vaevalt see oleks aidanud , isa oleks seda ikka oma kasuks tõlgendanud , jätkanud silla ehitamist tühjusse , aega , mis ei tundnud inimeste peale vähimatki halastust . Isa ja ema maailmad ei sulanud kunagi päriselt ühte : see , mis kõrges , jääb kõrgeks , see , mis madalas , madalaks . Vahest ainult siis , kui isa mind nuhtles ja ema ukse tagant hüüdmas käis — " Jäta järele , haisu ju pole ! " — toimus see mingiks hetkeks , väikeseks viivuks . Me naaseme elutuppa . Midagi pole juhtunud või kui , siis ainult head , sest tüli ju ei tulnud , õnnetus jäi sündimata . Kaksteist ( ükskaks ) . Kuus . Üheksa . " Khk , khk ... see , et...siuke tunne , nagu oleks valaskala Joona alla neelanud ... " Natukese aja pärast seisab ta jälle sillal , käed ette sirutatud , valmis vette hüppama . Seekord hüppabki , kuid ka vee alt kostab , jääb igaveseks ajaks kostma üks sõna , üks nimi . Anne . Külalised noogutavad . Ükskolmandal korral pole külalistest pääsu . Käsivarrejämedune spiraalvedru on kääksunud , värav kolksatanud . Heino Sild abikaasaga , Niina oma uue mehega , Kased , Tammed , Maad ja Mered , Jüri Punapart , aga ka minuvanused Asta Viik , Ilme ja Mait Kivi ning nende ( minu jaoks ) nimetud ning küllalt ilmetud ( rõhuga esimesel silbil ) vanemad . Üllatavalt palju on neid tulnud : ons kõik ikka elus ? Või õhtustame hoopis hommikumaal , kusagil Hiinas või Indias , kus surm ei loe ja elu pole oluline ? Laua nägu on lopergune . Pole ka ime , terve kellajagu inimesi , tuli lahti tõmmata , plaat vahele panna . Tunnid on juba täis , minutid veel kained , vabandust , vabad . Tõe kriteerium on isa jutt . Hoian hinge kinni , kas hakkab kokutama või mitte . Pean oma näppusid laua all rusikasse surutult ootevalmis . " Ära lase ennast sellest häirida , " ütleb mulle mu arstist sõber Ants ( elus tuleb ette ka sellised heategevuslikke kombinatsioone ; või arvutusvigu ? ) . " Selle " all mõtleb ta minu lugemisharjumust . Ei , mitte raamatu , isegi mitte hinge , hoopiski mitte teksti . Hommikuti tööle minnes ( ma vihkan oma tööd ) loen ma üle oma sõrmed . Vasakult paremale , nagu see kultuurilmas ( mida ma jälestan ) kombeks . Üks , kaks , kolm , neli , viis , kuus , seitse , kaheksa , üheksa , üksnull . Kuid ma jätkan , üksüks , ükskaks , ükskolm ... peljates , et see võib olla haiguslik . Kuivõrd ju arvudel , teadagi , lõppu ei ole . " Sinusuguseid on minu praktikas mustmiljon , " ütleb mu sõber . " Vähemasti senikaua , kui sul pähe ei tule kaks öeldes sinna vaadata , kus peaks olema üks , pole sul vaja oma psühhosomaatiliste hirmukeste käes vaevelda . " " Mis siis juhtub , kui vaatan ? Mida ma näen , mis pilt mu silmadele avaneb ? " üritan minagi omal moel luuleline olla . " Tühjus , " ütleb ta ning hakkab laginal naerma ; tõstab hüvastijätuks üles tömpnuiast rusika ja lahkub , kuid tema selg ja õlad naeravad edasi kuni järgmise tänavanurgani . ( Filmistsenaarium ) <arv>. VANALINNAS on väike pood , mille vaateaknal seisab vana SINGER-õmblusmasin . Selle ees on nagu sõjamehed rivvi laotud sõrmkübarad , sinna-tänna on kunstnik-disainer paigutanud niite ja mitmevärvilisi nööpe . Nende viimaste järgi ongi kauplus endale nime saanud : NIIDID-NÖÖBID . See on omaette hermeetiline maailm ning kui poleks mitmekordselt peegelduvat aknaklaasi , kust paistavad möödujad , siis võiks öelda , et see on muinasjutt . Pikkamööda tungivad tumma maailma hääled . Vähe sellest , üks ujeda olemise , kuid kena väljanägemisega noormees peatub vitriini ees , kummardub , varjab käega silmi ja surub lõpuks parema vaatenurga saavutamiseks nina vastu klaasi lömmi . Noormees siseneb . Müüja-neiu käsi kõrvaldab vitriinist mõned nõutud esemed . Noormees maksab arve , tänab ja lahkub uksekella tilisedes . Vaateaken . Midagi on puudu , aknal on , kui nii võib öelda , lombakas muinasjutt . Rauapoest ostab noormees tüki tina ja jootmiskolbi . Eklektiline ostmisprotseduur sellega veel ei lõpe . Noormees küsib tänaval ettejuhtunud inimeste käest kella , s.t. aega , kuid üritab siis mingil vaid talle endale teadaoleval põhjusel ajanäitajaid nende omanikelt ära osta . Tundub , et uuemad kellad talle ei sobi , tema himustab just vanemaid , ilmtingimata seieritega ja eriti himustab ta uure . Mõni müüb meelsasti . Mõni ehmub ja teeb kiirustades minekut või hüppab ettesõitnud bussi . Asja vastu hakkab huvi tundma ka PARFÜMEERIAKAUPLUSE ees ringi luusiv miilits . Ka sinna on noormehel kingituse — mitme kallihinnalise lõhnaõli ja paari seebi — ostmiseks asja olnud . Noormees peab vajalikuks lahkuda , kuid kohusetundlik korravalvur järgneb talle . Ei arreteeri ega vääna käsi selja taha , peatub , kui noormees peatub , tuleb järele , kui tema minema läheb . Jälitaja maharaputamiseks põikab noormees sisse APTEEKI . " SADA PRESERVATIIVI , " küsib ta kenakeselt apteegineiult . " SÜGIS , MARJAD TAHAVAD SISSETEGEMIST . " Ning siis , justkui selle tõestamiseks , et öeldu mitte vale polnud : " JA KAKS TOPSI C-VITAMIINI . DRAZEEDES . " " JÄRGMINE , PALUN ! " ütleb neiu . " MULLE SAMA , " ütleb miilitsamees tõsiselt . <arv>. Ostud tehtud , jõuab noormees koju . On juba õhtu , kardinad tuleb ette tõmmata , tuli kirjutuslaual süüdata . Tavaline poissmehekorter . Must pianiino , gloobus ja raamaturiiul näitavad , et tegu on haritud inimesega . Noormees paneb pakid diivanile , keerab teleka lahti , võtab pintsaku seljast ja istub kirjutuslaua taha . Raamaturiiulist võetud atlas on poolkerade kohalt lahti . Kaart nagu kaart ikka , ainult et suurlinnu ümbritsevad eri värvi rõngad , mille tähendust vaid nende tegija teada võib . Praegugi joonistab ta NEW YORGI ümber rõnga , kannab selle ka gloobusele , seejärel aga võtab lauasahtlist ühe väga vana väljanägemisega kolletanud kirja , asetab selle enda ette lauale ja alustab tööd . Paar " tere , kuidas elad " lendab kohe prügikasti , alles kolmas variant , kus omatehtud tähed juba ettevõetud kirja omadega sarnanema hakkavad , rahuldab noormeest . " New York , " kirjutab ta , peatub siis hetkeks , arvestab midagi näppude peal , keerab kalendrilehti tagasi . " <arv>. juuli <arv>. Tere , kallis Eerika , kuidas sa elad ... " Keeleots hammaste vahel , ümin kurgus , jätkab salapärane võltsija oma toimetamisi võiduka lõpuni . Telekas on pilt juba ammu kustunud , kui noormees kirja kinni kleebib , aadressi peale kirjutab , puhtad USA margid peale kleebib ning isetehtud templiga viimase autentsusmärgi peale lööb . Siis piserdab ta poest ostetud lõhnaõlipudelitest kirjale lõhna peale , nuusutab , tembib lõhnagammat veelkord suletud silmil , kuni lõpuks rahule jääb ja kirja lauale asetab . <arv>. MERI . Sadam . Noormees hüppab kailt paati , paadiomanik tõmbab mootori käima . Lained . Kajakad . Taevas . Paat . Noormehe nägu . Kaugelt paistma hakkav saar . <arv>. PEEGLI EES istub umbes kümne aastane tüdruk ning vaatab süvenenult iseennast ja oma kaunidust . Peeglist paistab tuba ja teine , veidi noorem tüdruk , kes võtab riidekapist kaks riidepuud . Kapp on riideid täis , osa riideid tuleb ümber asetada , et puud tühjaks saaksid . Silmanurgast — kapipeeglist — jälgib noorem tüdruk peegli olevat õde . " HELEN ! MIS SA TEED , EMA SAAB TEADA ! " Heleni huuled on punased-punased . Täiskasvanu kombel tõmbab ta neid sissepoole . Siis küünitab ta ennast ette ning annab peeglile peeglimusi . Jälg jahedal klaasil . Selja taga seisva Eerika hirmunud nägu . " LÄKI ! " ütleb Helen ning hüppab mantlisse , mida Eerika tema jaoks valmis on hoidnud . Tüdrukud lahkuvad . Tühi tuba . Talv akende taga . Punane pitser peeglil . Uks kolksub , tuppa jookseb noorem õde Eerika ning pühib jälje peeglilt märja peopesaga maha . <arv>.LIIKUMATU KAAMERA fikseerib jäälahmakat , mille prao- ja soonmustrilt tuulehoog aeg-ajalt lund ära lükkab . Pikkamööda tekivad vaikusesse või muusikasse reaalsushelid , rütmiline hingamine ja jää kraapamine . Kaamera hakkab liikuma ja jõuab häälte tekitajateni . Nendeks on kaks kümneaastast poissi , üks tõmmu , teine hele , kes mõlemad , käed teineteise selja taga kokku põimitud , ühises rütmis soome kelku lükkavad . Kelgul istub Helen , Eerika seisab kaugemal , hoiab riidepuid ja jälgib sõitu . See pole mitte päris tavaline sõit . Aeg-ajalt pistab kelgul olev tüdruk kätt labakindast vabastades sõrmed suhu ja vilistab läbilõikavalt , kelk peatub ja emb-kumb tõukajatest võtab seljast järjekordse riidetüki ning viskab jääle , kust Eerika nad üles korjab ja riidepuule riputab . Eerika kollektsioon üha täieneb , riidepuud võtavad ikka rohkem inimese kuju . Helen istub seljaga sõidutajate poole ja ümiseb ükskõikselt lauluviit , justkui ei puutuks seljatagune ähkimine üldse temasse . Mõlemad sõitjad , kelle jalaraudadega varustatud saapad ühises taktis jääd rammivad , ootavad hetke , mil tüdruk pea pöörab ja nende alastust vaadata suvatseb . Heledamale , prillidega poisile tundub taoline võistlus-võitlus rohkem passivat kui tumedamale , kes küll kõik vapralt kaasa teeb , kuigi tema kongus ninaga tõmmust näost selgelt paista on , et see mäng talle sugugi meele järgi pole . Kui nimetamistväärt riietest veel ainult aluspüksid ja jalaraud koos saapaga järele on jäänud , ütlebki poisi kannatus üles , ta hüppab kelgu jalaselt jääle ja jookseb Eerika juurde . Eerika abivalmis käed lükatakse järsult kõrvale , poiss on solvunud ja nutma hakkamas . Kelgu sõiduhoog vaibub . Üksi jäänud prillpoiss ei üritagi kelku kiiremini liikuma panna . Ta seisab liikumatult jalastel ja jälgib tähelepanelikult tüdrukut . Kelk seiskub . Lõõtsutamist varjata püüdev summutatud hingamine . Viisiümin katkeb . Tüdruk pöörab ennast ümber , näoga poisi poole . Tulipunased huuled . Kaamera läheneb näole , hingamine paisub kuni muutub katkendlikuks ja raskeks . <arv>. MAHAJÄETUD VESKI . Ümber veski kõnnib MART , umbes viiskümmend aastat vana , tema järel väike koer . Prillid ja hingamine näitavad , et tegu on tollesama jääväljapoisiga . Ainult mehe vanus ja aastaaeg on teine — sügis . Kivide vahelt pragudest nõrgub rohekat vedelikku . Mart kopsib kive , üritab mõnd suuremat lõhet käepäraste vahenditega kinni mötsida . Tüdruku hääl kord õrritab , kord õrnutseb , kutsub teda tagasi sinna , kust ta tulnud on — mälestustesse . Esialgu ei tee Mart häälest välja , järk-järgult aga elustub , ning kuivade huulte vahelt väljub ümin , mis end ei-tea-kust tuleva lauluviisiga ühitada üritab . Pikkamööda omandab hääl üha enam reaalseid tunnusjooni . " NÕÕ , NÕÕ ! " " NO KAS SAAD ÜKSKORD ! " " LIIGUTA OMA PERSET , MOKI ! " Umbes sellised need laused on , mis veski seest kostavad . Meile on see selge , kust hääled tulevad , ainult Mart ei taipa . Imiteerimisest innustunud , kordab ta hobuseajamiskäsklusi kui jääväljalt kanduvat meloodiat , kuni lõpuks sulaselge APPI ta üles äratab . " APPI ! APP-IIII ! " Mart viskab tööriistad käest ning ronib läbi veskiakna kibekähku torni . Sõbraliku olemisega turriskarvaline peni jääb saba liputades peremeest ootama . " MIS ON ? " küsib Mart tüdruku käest , kes puruks tambitud silomassil paigale tardunud hobust kõigest jõust rusikatega vastu kaela ja turja võmmib . Tüdruku vanuseks võib olla kuskil viieteist-seitsmeteistkümne ringis ning tema näos võib soovi korral leida ühisjooni jääväljaplika omadega . " EI TEA , MIS TAL HAKKAS . HAMMUSTAMA KIPUB , RAISK . " " TULE ALLA . " Tüdruk ronib hobuse seljast maha . Mart patsutab hobust kaelale , võtab taskust leivatüki , pakub rahustuseks . Kogemata tõmbab ta koos leivatükiga taskust välja hõbeuuri . Uur kukub märgadele heintele . Leib meelitab hobuse liikvele . Kabjad , mis kohe-kohe kellale peale astuvad . Mart märkab kella , sirutab käe selle poole . Me ei näe , kas ta jõuab selle kapjade alt ära napsata või mitte . <arv>. MERI . Mootorpaat . Paadis kaks meest , üks tüüri juures , teine paadi keskel pingil . Paat jõuab randa , sellest hüppab välja KRISTJAN , sama tõmmut verd noormees , keda nägime linnas sisseoste tegemas . Paat lahkub . Noormees paneb reisukohvri käest ja vaatab ringi : meri , rannaliiv , kadakad , kajakad , kivirahnud . Ühel sellisel rahnul , kaldast küllalt kaugel — ilmselt on ta sinna ujunud — istub liikumatult keegi keskealine mees , meres supleb alasti naine , mehest hea mitu aastat vanem . Hetkeks oleme kivilolijaga , kuuleme tema mõtteid . MINA OLEN LAURITS RASMUSSEN . MINU VANAISA EERIK OLI TAANLANE . ISA HANSUL OLI NANSENI PASS . TEGELIKULT PIDASID NAD KÕIK END EESTLASEKS , VANAISA KA , KUIGI TAL OLI VÕÕRA RIIGI KODAKONDSUS JA EESTI KEELT EI OSANUD TA SÕNAGI . VANAEMAGA RÄÄKISID NAD SAKSA KEELI . GUTEN MORGEN . GUTEN ABEND . ENTSCHULDIGEN SIE BITTE . WAS IST LOS . VANAISA OLI RÄTSEP . SCHNEIDER . ISA KA . KÜLAS PEETI NEIST LUGU . EI PEA LUGU , EI SAA RIIET SELGA KA . Mootorpaat on kivi juurde jõudnud . Viibete järgi otsustades pakub paadiomanik kivilistujale randa tagasi jõudmiseks oma teeneid , kuid kivilistuja keeldub . Kristjan on vahepeal kallast pidi edasi liikunud . Kivide vahel märkab ta üht mänguhoos väikemeest . Nelja-viie aastane porgandpaljas jõmm kappab mänguhobusega mööda kive ja liiva . Hobune ise on küll puust , kuid kabjad on päris — rauast ! Jõmpsika mänguhoog nakatab . Noormees võtab kaks kivitükki ja imiteerib hobuse kappamist . Ta on kivi tagant välja tulnud ja seisab poisile küllalt lähedal , kuid too ei näi teda märkavat . Lõpuks jõuab poiss oma mänguga läikivate , nüüd tuhkliiva ja poriga kattunud simmikingadeni . Vaatab püksisäärt pidi alt üles . Pilgud kohtuvad . Noormees naeratab julgustavalt ja annab poisile taskust kommi . Kükitab poisi ette maha , avab suu ja kohtab ilmekalt-nähtavalt kaht sõna : " E-M-A . I-S-A . " Poiss taipab , teeb käeliigutuse mere poole . Naine on suplemise lõpetanud . Tuleb veest välja , suundub aeglaselt lapse poole . Noormees on kivide taha tagasi tõmbunud . Jälgib sealt , kuidas naine suvekleidi paljale ihule tõmbab ning seejärel ka last riidesse panema hakkab . Poiss punnib vastu , liiga palju on neid nööpe ( nagu ka naise enda kleidil ) ja imelikes , tavapäratutes kohtades , kuid naine on sellega ilmselt harjunud , osavalt haaravad sõrmed nööbi ja suunavad õigesse auku . Kivide vahelt piiluv noormees silmitseb arupidavalt taskust võetud kirju , kuid ei tihka neid adressaadile — naisele — pakkuma minna . Naine ja laps sammuvad rannajoont pidi . Minek on aeglane : poiss jonnib , tahab edasi kannida . Naine tõstab lapse koos mänguhobusega sülle . Hüüab kivil istuvat meest , kuid too ei tee väljagi , justkui oleks temagi kurt . Naine on hädas . Laps süles , seisab ta jalgupidi meres ja hõikab . Hüüdeid kuuleb mootorpaadimees . Juhib paadi vee vahutades kivi juurde , haarab " mõtleja " kaenlasse ning tarib paati . Paat sõidab kaldale nii lähedale kui võimalik . Sealt astub mees vette ja kahlab läbi vee naise ja lapse juurde . Naine tõreleb , viskab mehele riided sülle . Mees ajab need käigult selga ning tõttab naisele-lapsele järele . <arv>. AKNAVAADE MAJASSE . Näeme : oleks nagu röövel ja ei ole ka . Toasolija avab küll kapiuksi , kuid need ei ole lukus , seega ei saa kongus ninaga mustlast , kes toas toimetab , sissemurdjaks pidada . See on üks imelik segi-läbi tuba , kus kõik on näiliselt pilla-palla , tegelikult aga on siin igal asjal oma koht . Siin on mutreid ja polte , traati ja plekki ja kõike , mida vähegi parandada ja praavitada annab . Kappides on kellad , enamuses äratuskellad , kallimad tasku- ja käekellad asuvad lauasahtlites , kuid isepäist ja ühesilmset ( vasak silm ei pilgu ) röövlit ei huvita ei üks ega teine . Tema otsib oma . Kuidagi ei leia . Paraku on toas igasugu nassvärki , mille sees sorimine röövlit lõpuks sedavõrd paelub , et ta nagu väike laps mänguhoogu satub ja kelladega ( nendega iseäranis ) mängima hakkab . Korraks peatub ta suure kapp-kella ees , mis seisab teistest kelladest ja muust mööblist eraldi ( siin on ka madal kušett , mida toaomanik ilmselt magamiseks kasutab ) ega vaja parandamist . Sealt , läikivalt klaasukselt paistab läbi pendli vääramatu kõikumise röövel ja tema ükssilmne olek . Sealt tabab teda hele , püssilasuga sarnanev plaks . Akna taga seisab Kristjan ja hoiab käes kahte kinga , mille taldu kokku lüües ta " püssilasu " on tekitanud . Röövel-mustlane lükkab akna pärani ja küünitab vaatama . Kristjan tõmbub puu taha , paneb peopesad kokku ja teeb uut häält — öökulli oma ! See avaldab kohest mõju . Ükssilm tormab ummisjalu uksest välja . <arv>. AKNAST : toa uksel seisab Kristjan . Jalutab toas ringi , puudutab tuttavaid esemeid , paneb silma kellassepa monokli , mis muudab ta sarnaseks äsjanähtud Ükssilmaga , ehkki neid ilma selletagi nii välimuse kui vere poolest vabalt isaks ja pojaks võiks pidada . Ka tegutsemine , asjade seas tuhnimine , on peaaegu sama , ainult ilma lapsiku eneseunustuseta . Kristjan võtab kotist jootekolbi ja tina ning paneb lauale silmapaistvasse kohta . Nurgas on koera magamisase . Ka siin peatub noormees hetkeks . Lõpuks viib töötoas ringi jalutamine nagu iseendast suure kella ette . Nagu Ükssilm , nii paistab Kristjangi tiksumisest läbi . Noormees avab kellakapi ukse . Peatab pendli . Selle taga tolmus on ümmargune jälg , otsitud uuri ase ja peidupaik . <arv>. SILOTAMPIMINE VESKIS . Hobune käib ringiratast . Mart ja Mai on mõlemad hobuse selga roninud . Tüdruk , rõõmus ja lustakas , laulab , vilistab meile tuttavat viisikest , mees tema selja taga aga silmitseb nõtket kaela ja hingab poolsuletud silmil sisse pehmete juuste lõhna . Siis avab peo , kus uur peidus olnud , klõpsab kaane lahti . Neiu pilt kaane all on sama mis tema eeski , ainult soeng ja riietus — punane pluus Mail — on teine . Mardi pilk on nukker . " I-I-I-S-A ! I-I-I-S-A ! " Veskiaknast sisse roninud Kristjan lehvitab käega . Kutsika on ta veski eest endale kaenla alla torganud . Uurikaas klõpsatab kinni , käsi torkab kella taskusse tagasi . " MAI ! " Hetkega on tüdruk hobuse seljast maas ja poisi kaenlas . Koer kiunub rõõmsalt . " KRISS ! " Kristjan ulatab Maile lõhnaõlipudeli ja seebi ning saab vastutasuks musi . Koer kasutab selle ära ja hüppab maha . Siis pöördub Kristjan Mardi poole . " TERE , ISA ! " " KUS SA NII KAUA OLID ? " küsib isa tervituse asemel ega võta esialgu tervituskättki vastu . Ei tule isegi hobuse seljast maha . " KOLAD MÖÖDA ILMA NAGU MUSTLANE . " Isa hääl on montoonne . Külmus mõjub etteheitena . Kristjan võtab pintsaku taskust kõvade kaantega diplomi ja kokkumurtud hinnetelehe ning ulatab isale . " MUL ON NÜÜD PABERID KÄES . VIITEGA LÕPETASIN . CUM LAUDE . " " MIS SA SIIS NÜÜD OLED ? " " KOORIJUHT . HAKKAME KOHE PIHTA ! " Kristjan tõstab käed nagu algustakti lüües kõrgele üles , kuid see zest kulub tal hoopis hobuse seljast alla roniva isa abistamisel marjaks ära . " ÜLIKOOL LÕPEB KEVADEL , PRAEGU NOOR SÜGIS . " " MEIL OLI PRAKTIKA , " vastab Kristjan näole ilmsüütut ilmet manades , kuid samal ajal tüdrukut enda vastu surudes . " MIS KELL ON ? " See tuletab Kristjanile midagi meelde . Ta võtab taskust mõned linnatänaval äritud kellad ja näitab neid isale . " TÕIN SULLE TÖÖD . " " KAS SIIS MANDRIL KELLAPARANDUST POLEGI ? " küsib isa , kuid huvitub siiski kelladest , võtab nad enda kätte , uurib . " ON KÜLL . AGA VANADE KELLADEGA EI TAHA KEEGI ENAM JANTIDA . SÕBRAD PALUSID MIND . NAD TEAVAD , KES SA OLED . EHK TEED KORDA ? " Isa paneb kellad tasku ning juhib hobuse veepange juurde . Hobune krõmpsutab heinu ja joob . Seltskond lahkub veskist . Aknast näeme neid rohtukasvanud mäeküljest üles ronimas . Isa kõige ees , noored teineteist emmates ning käigul suudeldes järel , koer kus juhtub . <arv>. RÄTSEPMEISTRI TÖÖ- JA ELUTUBA . Nagu ühes varemalt nähtud toaski , on ka siin kõik pilla-palla , ainult et siin on kõik allutatud mitte kellaparandusele , vaid õmblustööle . Peegli ees seisab Ükssilm ja laseb endalt mõõtusid võtta . Hetkekski ei püsi ta paigal , kiheleb ja niheleb . Paraku ei tule püsimatus üksnes mustlase natuurist , vaid ennekõike sellest , et toa teises otsas askeldav naine vaateväljast ära kaduma kipub . Rätsepagi tunneme ära . " Mõtleja " , kes muu . Praegu tal mõtlemiseks küll eriti mahti pole ( ometi teeb ta seda ) , sest peab kliendi käest tema soove küsima ning omapoolseid ettepanekuid tegema . Ettepanekute sisu seisneb põhiliselt nööpide paigutuses . Meister torkab sõrmkübaras näpuga neile kohtadele tellija rinnal , kus nööbid tema arvates peaksid olema , mustlane sindrinahk vaidleb vastu ( ise peeglist naist piieldes ) . " EERIKA , TULE KORRAKS ! " kutsub mees naist appi . Eerika , kes parajasti voodiserval oma tummale lapsele tähti õpetab ( ikka neidsamu : E-M-A , I-S-A ) , tõuseb ja tuleb . Poisile tähetarkus pinget ei paku . Hüppab voodist maha ja suundub nurka oma lemmiklelu , puust ja rauast mänguhobu seltsi . Stseeni katab " mõtleja " monoloog . MINA ISE RÄTSEPAKS SAADA EI TAHTNUD . ÜKSKORD PANI ISA MU TASKURÄTI ÄÄRT KOKKU TRAAGELDAMA . EI TEA ISEGI , KUIDAS SEE JUHTUS , AGA KUI MA LAUA TAGANT TÕUSIN JA ISALE TÖÖD ETTE NÄITAMA LÄKSIN , LOHISES RÄTT JÄRELE . OLIN TA ENDALE KOGEMATA PÖIDLA KÜLGE KINNI ÕMMELNUD . SEE EI JÄÄNUD AINUKESEKS KORRAKS . IKKA KIPPUSIN ENNAST UNUSTAMA JA MUID MÕTTEID MÕTLEMA NING TULEMUSEKS OLI ALATI SEE , ET RIIDETÜKK KEHA KÜLGE KINNI JÄI . MÕNIKORD VÕIB VIST NII OLLA , ET AMET VALIB INIMESE . ISA KÄEST SAIN ALATI KOOSA , VANAISA NAERIS . SEHR GUT . WAS IST LOS . SELLEST AJAST OLEN ETTEVAATLIK , KUI MÕTLEN , SIIS MÕTLEN , KUI TEEN TÖÖD , SIIS TEEN TÖÖD . Eerika on meest veenmistöös aidanud , ainsa puute-torkega rinda , kohta , kus nööp asuma peaks , on ta mustlase " ära teinud . " Tagasiteel lapse juurde peatub Eerika akna all . Kardinate vahelt paistab õue jõudnud seltskond : Kristjan , Mai , Mart . Kristjan näitab käega maja suunas , ütleb midagi , kuid isa raputab pead , toetab ennast õues seisvale kivirahnule ja jääb ootama , koer temaga koos . Kardin liigub Kristjan ja Mai on juba majaukseni jõudnud , pühivad jalgu . Veel hetk hoiab Eerika kardinaserva , siis peab ta esikusse kobistajatele vastu minema . Eerika ja rätsep kutsuvad külalised tuppa . Ust nende järel kinni pannes vaatab Eerika veelkord välja kivi suunas , kuid seal pole kedagi , kiviküür on paljas , nagu poleks seal kedagi olnudki . Sama peab kogema rätsep . Nõel-niit käes tunnistab ta jahmunult tühja peegliesist . Lahtine aken , mis viib maja taha aeda , näitab mustlase lahkumissuunda ja -teed . <arv>. MAJATAGUNE AED . Jääväljaepisoodist tuttavad poisid-tüdrukud ( mustlane , Mart , Helen ja Eerika , kõik kümne aasta vanused ) mängivad uutmoodi mängu . Kannavad vett kaevu juures seisvasse hiiglasuurde tõrde . Nende tegevust jälgib laial aknalaual rätsepaasendis umbes viie aastane poiss , kes kõigest väest taskuräti ääri palistab . Mustlane teeb Helenile lähenemiskatseid . Helen laseb sel sündida , niipea aga , kui nende paljad käsivarred kaevul vett vinnates kokku puutuvad , tõukab tüdruk mustlase eemale ning vaatab abiotsivalt Mardi poole . Mart ajab juttu Eerikaga — kiusu pärast ei tee ta Heleni kutset märkama . Eerika on tähelepanust pisarateni liigutatud . Varsti saab tõrs jääkülma vett täis ning Helen rivistab poisid murul üles . Vile peale hakatakse riidest lahti võtma . Eerikale on järjekordselt " riidenagi " roll täita jäänud . Alandlikult seisab ta siinsamas kõrval , korjab mahavisatud riided maast üles ning asetab korralikult kokku panduna omale käsivarrele . Mustlane on nobedam ning teenib selle eest Heleni käest suudluse . Mart püüab kadedust varjata . Nüüd kontrollib Helen stardijoone taga seisvaid konkurente . Laseb neil käed üles tõsta . Uurib suud ja ninasõõrmeid , nagu võiks seal midagi määrustevastast peidus olla . Poisid lasevad sel meelsasti sündida , nende nägudel kumab tõeline võistluskirg . Helen paistab kontrolli tulemustega rahule jäävat . Uuesti kõlab vile . Võistlejad sööstavad tõrre poole , kui tüdruk jälle viletörtsu annab . Midagi on valesti , mustlane kutsutakse joone taha tagasi . Süüdlaslikul ilmel võtab ta püksi peidetud kummist soojaveekoti ja loovutab Helenile , kes selle õe kätte hoiule annab . Mustlaspoiss ronib tõrde , kus Mart juba kõrini vees kükitab . Helen käib ümber tõrre , uurib tähelepanelikult kangemeelseid . Kõditab neid rohukõrrega . Narrib , kuidas oskab , poisid aga naeratavad jääkülmast veest vastu nagu kangelased kunagi . Äkitselt , justkui sooviks ta mõttetut võistlust suu andmisega lõpetada , ronib tüdruk tõrreservale asetatud redelit pidi üles , kuid tõstab suudlemise asemel hoopis kleidisabad kaenla alla ja laseb tõrde sortsu . Mustlane ehmub sellest nii hullupööra ära , et hüppab nagu välk tõrrest välja ja lidub Eerika juurde , kes teda justkui väikest last riidesse panna aitab ning soojaveekotiga soojendada püüab . Mart ennast niisama kergelt kohutada ei lase . Vastutasuks ronib Helen tema juurde tõrde . Poisike aknal on põnevil . Siit vaadatuna kaob Heleni pea tõrre ääre taha ja kui ei teaks , võiks arvata , et seal pole kedagi . Mustlane aga teab . Kadedus ja uudishimu ei anna rahu . Ta lükkab Eerika hoolitsevad käed kõrvale ja hiilib tõrre juurde . Isegi veesolinat ei kosta sealt . Mustlane urgitseb kaltsutihendiga prundi kallal . Kuni see äkitselt eest kargab ja vesi vastu vahtimist purskub . Tõrrest kostab hele plaks . Uhke ja puutumatu , ilmub tõrre servale Helen . Veest tilkuv mustlaspoiss ulatab talle käe , Helen võtab selle vastu ja ronib redelit pidi alla . Koos lahkub veest nõretav paar aiast . Tõrreäärele kerkib nägu , viltulöödud prillid ja õhetav põsk annavad tunnistust tõrres toimunust . Asjata püüab Eerika Mardi pilku , mis suunatud kaugusse , sinna , kuhu Helen koos mustlasega kadus . Aknal istuv traageldajapoisike piidleb Eerikat , kes aga temast muidugi välja ei tee . Majast kostab piduhääli ja laulujoru , kardina tagant vilksavad läbi sööjate seljad , kellegi muhe-tume hääl kordab aeg-ajalt : " Jaa , jaa , sehr gut , das ist sehr gut . " Siis ilmub aknale tipp-topp riides nööpidekirev mees , poisi isa , ning tõmbab noore " mõtleja " koos pöidla külge õmmeldud taskurätiga aknalaualt alla . Sõim , mida heatahtlik vanamehehääl mahendada püüab . Tühi aken . Stseeni katab sobivatel kohtadel " mõtleja " mehehäälne jutt : KUI MA OLIN VIIEAASTANE , ARMUSIN MA EERIKASSE . SEE VÕIS OLLA VAREMGI . MÕNIKORD ON MUL TUNNE , ET ARMASTASIN TEDA JUBA EMAIHUS OLLES . KUI MA SEDA NIME KÕRTSIUKSE KOHAL NÄGIN , TEADSIN , ET SEE ON MU SAATUS . MA IHALDASIN EERIKAT ENDALE JA LÕPUKS SAINGI . EERIKA NÕUSTUS MINU NAISEKS SAAMA . VÕIB-OLLA TEGI TA SEDA KAASTUNDEST MINU VASTU , VÕIB-OLLA KARTIS TA ISE ÜKSI JÄÄDA . KÕIK VÕIB OLLA , MIND TA IGAL JUHUL EI ARMASTANUD . MEIE LAPS SÜNDIS KURDINA . MILLE EEST KÜLL SELLINE KARISTUS ? <arv>. AKNAST , MIS AVANEB AEDA , paistab äsjanähtud stseen uuesti . Lapsed täidavad tünni , pritsivad üksteist veega , riidlevad , lepivad . Toas on einestama asutud , keegi ei osuta väljas toimuvale " võimatusele " mingit tähelepanu . Vesteldakse ja süüakse suppi . Korraga Kristjan vakatab . Võtab suust nööbi , hoiab seda küsivalt näppude vahel . Kärmelt jookseb Eerika kööki ja toob sealt alustassi , kuhu nüüd kõik suhusattunud supilisa panna võivad . Keegi ei tee sellest numbrit , söövad rahulikult edasi , aeg-ajalt suust nööpe võttes . " OI-JAH , OLEKSINGI PEAAEGU UNUSTANUD ! " Kristjan võtab taskust nööbi- , nõela- ja sõrmkübarapaki ja ulatab üle laua rätsepale . " SAIN KÕIKE , MIDA TAHTSID . " " OLE SA MEHEKS ... MIS SEE ON ? " " UUS LIIM . LIIMIB ABSOLUUTSELT KÕIKE . RIIET VÕTAB KA . SUL POLE ENAM VAJA PÜKSIÕMBLUSI TRAAGELDADA . LINNAS KÄIVAD JUBA KÕIK LIIMITUD RIIETEGA RINGI . " " NOH OLE SA TÄNATUD , AGA MINA SELLEGA KÜLL JÄNTIMA EI HAKKA . " " EKS SA ISE TEA . " Söömine jätkub . Istutakse ümmarguse lahtitõmmatava laua ümber . Laua kõrval liputab saba koer . Poiss viskab talle paar paremat pala . Einest võtab osa ka Mart . Tema püksisääred on märjad . Ta püüab neid lina ääre alla ära peita , kuid sealt ilmub nähtavale väikemees ja ronib Mardile sülle . ( Salaja laua alla pugemine polnudki nii raske , sest ema Eerika käitumises , prae pakkumises , morsi kallamises jms. on kogu aja olnud hetki , mis selgelt reedavad , et tema jaoks on olemas ainult see sirge selja ja prillidega vana mees . ) Kristjan märkab isa märgi püksisääri , sosistab enda kõrval istuvale Maile : " MUL ON ISA PÄRAST MURE . KAS SINA OLED ENNE MÄRGANUD , ET TA ... " " EI , SEE ON ESIMENE KORD . " Poiss näitab Mardile lahtitulnud ratast mänguhobuse all , mille ta endaga kaasa on tassinud . Eerika jookseb ümber laua Mardi juurde , tahab poissi tüli tegemast ära võtta , kuid poiss lipsab sülest laua alla tagasi . Eerika märkab Mardi märgi põlvi ning teeb sellest oma järelduse . " TULE TAEVAS APPI ! " hüüab ta ning kahmab laua alt vilksatavast juuksesalgust kinni . Poiss pistab pröökama . Kristjan otsustab kogu asja naljaks pöörata . Võtab isa käest mänguhobuse , näitab näpuga . " SIRR-SIRR . " Kõigepealt puhkeb naerma Mai , tema järel teised . Ka poiss , kes lina ääre üles on tõstnud , ei saa muidu , kui naerab oma kõõksuvat tummanaeru . Ainult rätsep , kes teiste lõõgastumist ära kasutades endale pudelist lisa valab ja pitsi kähku alla kummutab , tõuseb ja läheb laia aknalaua juurde , kus ta ise " äsja " kümneaastase poisipõnnina oli istunud . Linnast toodud kingitused on aknalaual , rätsep asub neid lähemalt uurima . Tema selg katab akna ja selle taga toimuva nähtav-nähtamatu lastemängu . Kostma hakkab imelik klõbin , mida tekitavad näpuotstesse torgatud , aknalaual tantsisklevad sõrmkübarad . <arv>. HÄMAR ÕHTU . Akna all seisab Kristjan . Valgus tema selja taga kustub ja sütib . Kristjan näeb isa , kes tuleb kuurist välja , puukoorem käsivarrel . Isa lukustab kuuriukse ja läheb tuppa . Truult saadab teda koer . Sütib tuli , seesama aknaruut , mille taga Kristjan päeval " röövlit " jälgides seisnud oli . Mai laulab oma , meile nii jääväljalt kui veskist tuttavat lauluviit ja pumpab õrritades musta taskulampi , suunates valgusvihku kord sinna , kord tänna , kuid kõige sagedamini Kristjani õlgadele , kes akna alt ära tulla ei taha . Lõpuks sööstab Kristjan ainsa hüppega akna alt otse voodisse ja üritab Mai käest lampi enda kätte saada , kuid tüdruk ei anna . Kui Kristjan viimaks eesmärgile on jõudnud ning Mai koos lambiga vastu patja surutud , ütleb tüdruk : " KÜLM . " " MIS KÜLM ? " " KÜLM ON . " " KOHE TEEN SOOJA , " saab poiss asjast valesti aru ja üritab tüdrukut mudida . " OOTA , " lükkab Mai poisi eemale . Tõuseb voodist ja läheb seinal rippuva termomeetri juurde . Valgusvihk kraadiklaasil . Siinsamas seinal on näha ka mõned perekonnapildid — Mai oma isa , mustlase kõrval jne. — , millele valgus juhuslikult langeb . " MINE PANE MÕNI PUU ALLA , ISAL HAKKAB KÜLM , " ütleb Mai ja annab taskulambi Kristjanile , kes nüüd ise tahes-tahtmata pumpama peab . Tüdruk lipsab voodisse tagasi . Lambi surisedes suundub Kristjan toast kööki . Tuli pliidi all hingitseb , söed hõõguvad . Soemüüril ripub kaheraudne jahipüss . Kristjan võtab pliidi eest raudplekilt puuhalu ja pistab koldesse . Lahtisest pliidiuksest tuleb veidi valgust juurde . Pliidi peal taburetil , mille jalgade all kuuma kaitseks tellised , istub paksu kasukasse mässitud mees , jalas villased sokid ja kalossid . Läigatava silma järgi tunneme temas ära päevase toaröövli ja rätsepa juurest põgenenud pintsakusobitaja . Kristjan kohendab salli mehe kaela ümber , kontrollib pliidiplaadist õhkavat soojust ning lahkub siis . Magav mustlane jääb üksi , õnnis norin saadab tema und . <arv>. KÕRTSIMAJA UKSELE on riputatud laeva käilakuju , mille alla inkrusteeritud laeva nimi . EERIKA . Häältesumin , hüüded . Kergelt kõikudes seisab poti ees Mart . Juga lahiseb pritsides potti . Vanamees oigab demonstratiivselt . Kõrvallatris on Ükssilm . Täiesti kaine ja korralik . Selliselt palju oodata ei saagi , pisike pirts ja asi tahe . Kõrvalt tulevad ebakultuursed häälitsused häirivad mustlast . Näitamaks , et ta neist ja nende tekitajast igal juhul üle on , võtab ta ülimalt kultuurse zestiga silmalau alt läikiva kunstmuna ja siristab sinna peale . Seejärel pühib ta silma kirju , palmide ja alasti naistega lipsu sisse puhtaks ja asetab pealuusse tagasi . Mardist , kes oma lõputut häda ikka veel ära pole lõpetanud , ei tee ta väljagi , vaid läheb kõrtsituppa tagasi , oma kohale leti taga , kus ta kraane ja kanne samasuguse osavusega käsitseb kui ennist silmamuna . Vilkalt liigub laudade vahel Ükssilma tütar Mai . ( Ükssilma nimi on Ööbik , nii kutsuvad teda leti äärde õlle järele tulnud mehed . ) Ka Mardi koeral on igale poole asja . " ÖÖBIK , KAS TÄNA LAULU KA SAAB ? " " ÖÖBIK , ÕRN ÖÖBIK , MIS MAKSAB SU LAULUVIIS ? " Ööbik ei tee norimisest väljagi , teeb väärikalt oma tööd edasi . Ühe laua taga õlut ei tellita . Seal istub perekond — rätsep , rätsepa naine ja nende laps . Neile tuuakse kohvi , limonaadi ja kooke . Eerika klõpsatab lahti oma ridiküli , võtab sealt Kristjani toodud kirja ja asub koogi ja kohvi kõrvale lugema . Rätsep kasutab selle ära , urgitseb pintsaku salataskust lapiku pudeli . Juba esimese lonksu järel muutub ta pilk erksaks . Nüüd näeb mees ainult pintsakuid ja nööpe ning reageerib valuliselt igale valesse nööpauku topitud või topitavale nööbile . Tõuseb lauast , koputab süüdlasele vastu õlga ja parandab tehtud vea . Aitäh , öeldakse talle ja pakutakse tasuks lõuatäis head-paremat . Mõistagi ei ütle rätsep ära . Lauda tagasi jõudes on ta pilk kotka oma . Ümisedes hakkab ta niiti ja nõela tööks ette valmistama . Kõrtsistseeni saadab Eerika hääl . MINA OLEN EERIKA RASMUSSEN . LAURITS ON MU MEES . LAURITS ÜTLES , ET TALLE ON JUST SELLIST NAIST VAJA NAGU MINA . MA SIIS OLIN NÕUS . TEGELIKULT VÕTTIS TA MU NIME PÄRAST . TEMA VANAISA OLI EERIK . TA OLI PUHAS TAANLANE . SELLISED NEED TAANLASED JUBA KORD ON . NIMESID ARMASTAVAD ROHKEM KUI INIMESI . TAHTSIN ÄRA MINNA , AGA KUS SA SELLEGA — PALJALT NIME PÄRAST ! NAERMA HAKKAVAD . SIIS SÜNDIS MEILE LAPS . LAURITS KÄSKIS KURT NIMEKS PANNA . MULLE SEE NIMI KA MEELDIS . OLEVAT KUUETEISTKÜMNENDAST SAJANDIST KELLEGI ESIESIESIVANEMA OMA . JA LAPS SÜNDISKI SELLINE — KURT . MA EI OLE SELLE PÄRAST LAURITSALE KURI . EKS KÕIK NIMED TÄHENDA MIDAGI . NII MA EI SAANUDKI ÄRA MINNA . KUHU SA IKKA LÄHED VÄIKSE LAPSE JA TAANI NIMEGA . MUL ON KA ÕDE . TEMA NIMI ON HELEN . TA ON MAAILMAKUULUS TANTSIJA . TA KIRJUTAB MULLE SEALT , KUS TA OMA TRUPIGA PARAJASTI ETENDUSI ANNAB . MUL ON KIRJU AMEERIKAST JA AUSTRAALIAST , ISEGI UUS-MEREMAALT ON ÜKS ... Monoloogiga paralleelselt näeme aknast kõrtsi ette tulevat prisket matrooni oma pojaga , keda mäletame laial aknalaual taskurätti traageldanud olevat . See on Laurits noorena . Poiss märkab kõrtsi ukse kohal rippuvat kuju ja nime . EERIKA . Poiss jääb lummatult seisma . Ema raputab teda , sunnib edasi tulema , kuid poiss vaatab ainiti üles . Lõpuks vaatab emagi — alasti naine , mis sest et puust ! Ta võtab poisil tutist ja veab endaga kaasa . Poiss rabeleb lahti ja jookseb tagasi . Nii mitu korda . <arv>. KÕRTSIUKSELE ilmuvad nad koos . Ema liigub otsejoones ühe laua juurde ja jääb sinna ette seisma . Mees , kelles me tunneme ära noor-Lauritsa aknalt maha rebija , on tublisti jommis . Ja seljas on tal sama nööbirikas pintsak . Seni kui isa-ema omavahel sõimlevad , vaatab poiss ringi ja märkab Eerikat , vana naist . Tükk aega tunnistab , siis pilgutab kavalalt silma . Eerika , kes kirja lugemise katki on jätnud ning kõrtsis toimuvat jälgib , pilgutab instinktiivselt vastu , kuid kohmetub siis , vaatab , kas keegi ei näinud ( Lauritsal on muudki teha ja Kurt kannib oma hobusega ) , ning asub seejärel poolelijäänud kirja edasi lugema . Unistavalt vaatab poiss Eerikat , kui teda tabab võmm kuklasse . " PALU SINA ISA , MIND TA EI KUULA . " " ISA , TULE PALUN , LÄHME ÄRA KOJU . " Ja ennäe imet , purjus papa ajabki end laua taga püsti . Ühelt poolt pojale , teiselt poolt toekale kaasale nõjatudes laseb mees end kõrtsist minema viia . Stseeni lõppu — jätku — näeme aknast . Siis hakkab Mardi lauas toimuma midagi tähtsat . Laual õlleloikude vahel lebab kell . Tavaline käekell , kuid osadeks lammutatud . Otsustades ühe õllesõbra süngevõitu näo ja palja käsivarre järgi , kuhu kellarihm jälje jätnud , on tegu kihlveoga . Mardile seotakse sall ümber silmade . Laua juurde kogunenud rahvahulk vakatab . Ka Laurits-rätsep on siia jõudnud , kuid temale pakuvad rohkem huvi pintsakud ja see , mis nende juures viltu , valesti või hoopis katki , mida aga nõela-niidiga parandada annab . Leti juures seisab Mai , kandik kaheksa kannuga stardivalmis . Ka Kristjan on siin . Tema vaatama ei lähe , jälgib siitsamast oma lauast , kuhu ka tüdruk lõpuks istuma tuleb . Kurt sätib sõrme sõrmkübara , mille isa lauda on unustanud . Eerika loeb kirja edasi . Veel pole etendus alanud . Oodatakse märguannet . Mai paneb sõrmed suhu ja vilistab . Mardi käed hakkavad tööle , osa osa haaval läheb kell kokku tagasi , meie aga kandume Mardiga koos olnusse . <arv>. MART on kolm-neli aastat noorem kui Kristjan ja Mai kõrtsistseenis , nii umbes kuueteistkümne ringis . Mustlase ja Heleni osas Kristjani ja Mai osatäitjad nooremaks grimeerituna ja riietega , mis mingi detailiga võiksid meelde tuletada noid , mida Kristjan ja Mai kõrtsiruumis kannavad . Vana veski . Suvi . Mart ja Helen tõstavad hanguga koormast heinu . Koorma ees seisab hobune ( sama , kes silotampimiselgi ) . Helen on üleval veskiaknal , Mart all . Koorem saab tühjaks . Mart tahab uue koorma järele sõita , kuid Helenit pole kuskil . " HELEN ! " Kantsiäär on tühi . Mart ronib redelist üles . Helen on heintel pikali , närib kõrt . Mart mõistab märguannet , hüppab aega viitmata neiu kõrvale . " OOTA , " ütleb Helen ja lükkab kiirustava käe kõrvale . " MIS VIGA ? " ei saa Mart asjast aru . Helen nõkutab pea ja kõrrega sinnasuunas , kus heinad kahtlaselt puhevil . Mart tahab püsti tõusta ja piilujale tuule alla teha , kuid Helen hoiab teda tagasi . Ta sosistab poisile midagi kõrva . Mart hakkab selle peale hirmsate häälitsuste saatel Helenit " armastama . " Seda ei suuda heinte all peidus olnud mustlane välja kannatada . Sööstab peidukohast välja Mardile kallale . Võitlus on äge , rüseledes veerevad kehad kantsi servale , mustlane jääb ääre poole ning Mardil läheb korda ta alla lükata . Käed ees , lendab mustlane sügavikku . " MIS SA NÜÜD TEGID , MART ! " küsib üle kantsi ääre vaatav neiu . " TA ISE KUKKUS . " " SA PANID JALA ETTE , MA ISE NÄGIN . " " EI SEE TEE TALLE MIDAGI . MUSTLANE ON NAGU KASS , TAL SEITSE HINGE . " " AGA TA EI LIIGUTA JU . " Mart ronib redelist alla , uurib liikumatut kuju mitmest kandist , võtab siis hobuse eest veepange ja kummutab selle mustlasele kraesse . Too hüppab kiiresti püsti ja jookseb veskist välja . Ülevalt kostab naer . Ka Mart hakkab naerma . Mõlemad istuvad heinakantsi otsas , kõigutavad jalgu ja naeravad ohjeldamatult . Äkitselt Mart vakatab . Vaatab naervat neiut kõrvalt , pistab käe püksitasku ja võtab sealt nelinurkse karbi . " MIS SEE ON ? " " VÕTA , SEE ON SULLE . TAHTSIN SÜNNIPÄEVAKS ... VÕTA , VÕTA ! " " OI , KELL ! NII ILUS ! EI , SEE ON LIIGA KALLIS , MA EI VÕI ... " " NOH , KUI EI TAHA , SIIS POLE TARVIS KA , " ütleb Mart solvunult , võtab kella Heleni käest ning paneb karpi tagasi . " PEAND , KUULE , OOTA , EGA MA SIIS NII KA EI MÕELD . HAKKAME UUESTI OTSAST PEALE . " " PALUN , VÕTA ! " " MIS SEE ON ? " " KINGITUS . " " KELLELE ? " " ON ÜKS . " ( Õrritades , kella keti otsas kõigutades . ) " MIS NIMI ? " ( Solvumist teeseldes . ) " NIPITIRI , VÕTA OTSAST KINNI , TIRI . " Helen napsabki kella , kuid Mart tõmbab selle kettipidi enda poole , siis kõigutab tagasi ning libistab osavalt neiu kleidikaelusest sisse . Küsivalt Helenile otsa vaadates , hakkab poiss neiut riidest lahti võtma . Kell pole enam vajalik , see libiseb heinu mööda kantsi otsast alla ja kukub hobuse nina ette . Hobune nuhutab kella , selle alt kostab nõelterav tiksumine . Alasti kehad heintel , armatsemisest on peagi armastamine saamas . Kantsi najale asetatud redeli ots liigub . Nähtavale ilmub mustlase pea . Ahastus vaheldub raevuga , raev nukrusega , nukrus loobumisega . Mustlane suundub tuldud teed tagasi . Kell ja mustlase jalg lähestikku . Jalg riivab kella , kella kapsel kargab lahti . Kostab röögatus . Armastajate kehad tarduvad . Mart tõuseb ja vaatab alla . Kantsi all , sealsamas kus ennegi ja enam-vähem samas asendis lebab mustlase liikumatu keha . Ka Helen on Mardi kõrvale jõudnud . Taibates , et nüüd midagi tõsist lahti peab olema , ronivad mõlemad kiirustades , komistades , pulki vahele jättes redelit pidi alla . Mustlane on kummuli maas , hoiab kätega näost kinni . Kui Mart ta ümber pöörab ja käsi näo eest ära tõmmata tahab , märkab ta sõrmede vahel vereniret . Ka hang , millega mustlane " vägiteo " on sooritanud , vedeleb siinsamas juures . Mart ja Helen põrkuvad kohkunult tagasi . Taganevad samm-sammu haaval veski ukse poole . " NOH , MIS TEIE SIIN NAGU KOOLJAD . MIS LAHTI ? " küsib Eerika , kes uue heinakoormaga veski ette on sõitnud . Mart ja Helen ei vasta , kuid nende pilkudest on kõik paista . Aega viitmata sööstab Eerika maas lamavale mustlasele appi . Ka Mart ja Helen koguvad end , koos upitatakse mustlane tühjale vankrile ja kihutatakse sündmuspaigalt minema . Hobune kappab mööda külavaheteed , kuid heli , mida kabjad tekitavad , muutub pikkamööda ebasünkroonseks ja ebaloomulikuks . <arv>. KÕRTS . Kurdi sõrmkübaratega varustatud näpud . Kurtus ei võimalda Kurdil hobuse kappamist loomulikult imiteerida , tekitatud heli on juhuslik , ehkki võib mõnikord päris kappamisega ka ühte langeda . Eerika loeb juba mitmendat korda kirja . Jõuab lõppu ja alustab uuesti . Kell . Värisev käsi . Viimane kruvi . Kokkupandud kell kõrtsilaual . Mart rebib endal sideme silmilt . Kellaomanik võtab kella , loksutab , surub vastu kõrva , kuulab , noogutab hämmeldunult . Ilmselt pole tal kaotatud kihlveost kahju . Kaheksa kannu õlut lükatakse üksteise järel lauale . Mai õnnitleb sooja , veidi kelmika pilguga vanameest . Paar meest , kes siiamaani liikumatult paigal olid istunud , avastavad nüüd , et nad on kas selga- või õlgapidi kokku õmmeldud . Tuigerdades lahkub lauast rätsep . Äkki kostab kitarriakord , paiskub lahti meile juba tuttav vedruuks ja nähtavale ilmub Ööbik , kitarr kaenlas . Teda tervitatakse aplausi ja vaimustatud mõminaga . Mustlasromansi sõnadest ei pruugi ju aru saada , kuid sellest , kuidas Ööbik seda esitab , kelle juures pikemalt peatub , kellele sügavamalt silma vaatab , taipame , et tegu on sama looga , mida Mart äsja mälestuspildis nägi . Kristjanilgi on aeg oma erialalisi oskusi demonstreerida . Tema märguande peale võtavad kõrtsilised laua alt või portfellist sobiva pilli ja isehakanud ning -tekkinud big-bänd lülitub sujuvalt mustlasmuusikasse . Kristjan ise mängib suupilli ja teeb seda pagana hästi . Ka Eerika ärkab lõpuks lugemistransist , paneb kirja kotti tagasi ja võtab tantsima oma poja Kurdi . Viimasena peatub mustlane Mardi laua juures ning mõnitab teda igal mõeldaval ja mõeldamatul viisil — lauluga , meloodiaga , kurbusega , rõõmuga ning oma tütre Maiga , kes isa soovil laulu oma kehaga ilmekamaks muuta aitab . Seda ei suuda Mart välja kannatada . Ta lükkab Ööbiku eemale ja lahkub kõrtsist muusikatörtsatuste saatel , koer kannul . Ainult lihtsameelsel ja lõputult purjus rätsepal pole oma instrumenti . Ta üritab Mardi rebenenud kuuerevääri paari pistega korda saada , kuid saab Mardilt tõuke ja kukub põrandale . Selle peale vallandub üksmeelne naerupahvak . Rätsep ajab ennast totralt naeratades ja käsi laiutades põrandalt üles ning saab alles nüüd aru , mis naeru põhjustab — pöidlanahast läbi pistetud pikk rätsepanõel . Eerika ja Kurt on isa kimbatust märganud . Koos jooksevad nad rätsepa juurde , võtavad tal kahelt poolt kaenla alt kinni ja talutavad kõrtsiuksest välja . Aknast näeme neid kodu poole komberdamas . <arv>. VARAHOMMIK . Eerika on juba talitama hakanud . Tassib pangedega kaevust vett . Jõuab tuppa just selleks ajaks , kui vaja pannkooke pliidil särisevas pannis ümber pöörata . Voodis magab rätsep Laurits . Teki alt , mis talle peale visatud , paistavad aluspükste paelad ja kõverad varbad . Kurt on oma mängusuksu isa puusale asetanud . Isa hingab sügavalt , hobune väriseb , kaldub küljele ja kukub alla . Ikka ja jälle üritab väikemees isa kehal sellist kohta leida , kus hobune tasakaalus püsiks . Isa on juba tükk aega pojale karjamaaks või teerajaks olnud . Äkki Laurits norsatab ja ajab enda püsti . Hobune jääb istumise alla . Isa tuigerdab veepange poole , joob ahnelt ühe kopsikutäie teise järel . Kurt uurib hobuse lahtiläinud ratast . Hakkab tihkuma . Isa märkab nurgas nuuksuvat poega , läheb üle toa poja juurde ja surub ta endale vastu rinda . Kurt punnib vastu , aga isa ei pane seda tähele . " EMA , TULE VAATA ! MUIDU KURT , AGA MÕISTUSERAAS IKKA PEAS . SAAB ARU , ET ISAL RASKE , " hüüab pohmelline Laurits üle õla , kuid keegi teda ei kuule , sest Eerika askeldab õues . " KUULE , POJA , SA VAATA MIUKE MA OLEN . VASTIK , EKS OLE ? ÄRA SINA KUNAGI SELLISEKS SAA . OLGU SEE SULLE ÕPETUSEKS . " Väriseva käega õngitseb ta riiete vahelt pükste sisetaskust plasku , tõstab huultele , teeb koledat häält . " VIIN — EI ! VIIN PAHA-PAHA . VEINI JA ÕLUT , SEDA VAHEST HARVA TERVE MEES VÕIB . MIS TA TÜHI IKKA TEEB . AGA VIIN , SEE PAHA . ARU SAID ? " Poiss pühib ninast tatipulle ja nuuksub edasi . " ÄÄH , " lööb isa käega ja üritab ennast kükakil asendist , kus ta senimaani ohtlikult kõikudes oli püsinud , püsti ajada , kuid komistab ja kukub poisile peale . Kurt , kes on mures oma hobuse pärast , äigab isale rusikaga . Isa tardub paigale , ehmunud Kurt tõmbub hobust endale vastu rinda surudes nurka . Ootab kallaletungi , kuid seda ei järgne . Isa puhkeb nutma , suured pisarad valguvad mööda põski alla . " MIS LAHTI ? LAPS KRÄUNUB NAGU RATTA PEAL . ÜLE KÜLA KOSTA , seisab uksel Eerika . " POEG LÕI ISA . LÕI OMA SIGITAJAT . OMAENDA POEG , " kordab halemeelsest kurjaks muutuv rätsep . Haarab Eerikal käsivarrest ja pigistab tugevasti . Eerika aietab , kuid pigistus jätkub . Kurt , silmad õudu täis , suu tõmblemas , tormab isale kallale ja virutab talle paar korda kõigest jõust oma kalli mänguasjaga — hobusega . Isa laseb ema lahti ja hakkab poissi mööda tuba taga ajama . Kurt jookseb ukse juurde ja lipsab õue . Kui Laurits ukse lahti tõmbab , seisab lävel naeratav mustlane . " ME SIIN VÄHE VÕIMLEME , " ütleb rätsep ja teeb oma sõnade tõestuseks paar kükki . " TULID PINTSAKU JÄRELE ? TULE SISSE , VÕTA ISTET , MA KOHE . " <arv>. KURT jookseb sügavale viljapõllu sisse . Kükitab maha . Kuldsete kõrte kõikumine rahustab last . Lõokesed lõõritavad , vili sahiseb . Poiss uinub , viga saanud mänguhobu kaenlasse surutud . Siis pistab kõrte vahelt nina välja Mardi väike krants , nuusutab magajat ja limpsab tal keelega üle põse . Kurt ärkab , haarab koera endale kaissu . Nad hullavad veidi aega , siis hakkab peni saba liputades ees minema ja poiss jookseb talle järele . <arv>. KURT ronib puust vundamendiäärisele , vaatab aknast sisse , näeb : Mart on parajasti suure kellakapi juures , libistab sinna peopesast midagi helkivat ja lükkab siis pendli käima . Siis tuleb ta tagasi töölaua taha ja hakkab Kristjani toodud kelli uurima . " KURAT ! " vannub ta — kapsli alt paistavad linnatarakani pikad vuntsid . " PÜÜA KINNI ! " Uksest sisse tulnud Kurt ja koer jooksevad laua taha Mardile appi . Koos nabivad nad putuka kinni ja teevad otsa peale . " TEA , MIS ELU NAD SEAL LINNAS KÜLL ELAVAD . MIS SUL OLI ? JÄLLE SUKSU HAIGE ? VAATAME , MIS TAL VIGA ON . " Senikaua kui Mart lahtist ratast külge paneb , nihkub Kurt aeglaselt suure seinakellani . Sirutab käe , et kappi haagist lahti teha , kuid märkab klaasukse peegelduselt , et vanamees on ratta külge tagasi saanud . " NO TULE VÕTA . KORRAS NAGU NORRAS , " ütleb Mart ja ulatab hobuse poisile . " AITÄH , " püüab Kurt öelda . " MUUDKUI ARENED . POLE VIGA , VARSTI RÄÄGID KUI TÄISMEES . " Mart asub jälle oma tööd tegema , kuid poiss ei lase , kõgiseb midagi ja näitab käega . Mart ei saa aru . Poiss joonistab lauale kõvera joone , tõstab käed vöö kohale ja põtkib jalaga vastu põrandat . " HOBUNE ? SUL ÜKS JUBA ON , TAHAD TEIST VEEL ? " Kurt raputab pead , liugleb ümber laua , jäljendades püüdlikult ihaldatud mänguasja . " AH KELK ! " taipab ka Mart lõpuks . " SOOME KELKU TAHAD ? " " EKS ÜKSKORD VÕI TEHA KA . PRAEGU ALLES SÜGIS , EGAS PRAEGU KEEGI VEEL KELGUGA SÕIDA . " Kuid Kurt ei jäta jonni . " NO ON INIMESELOOM . KUI MIDAGI VAJA , SIIS ON ARU PEAS KÜLL . LÄHME SIIS PEALEGI . " <arv>. MART JA LAPS , sepp ja sepipoiss sara all väikeses sepikojas . Kurt tõmbab lõõtsa , vasar kilksub ja heliseb . Poiss on sepale töö juures õhinal abiks . Koer aga pelgab müra ja ajab ajaviiteks ukse ees õuel kanu taga . <arv>. VAIKUS . Tühjal kõledal väljal umbes kahekümne üksteise kõrval seisva inimese rivi . Tuulehoog . Kaamera liigub aeglaselt vasakult paremale , inimeselt inimesele , näolt näole . Kaamera liikumise taktis suudlevad inimesed järjekorras üksteist . Käed neil seejuures ei liigu , on vastu külgi surutud . Liiguvad kaelad , suud , ninad , põsed , igaüks annab suudluse edasi nii kuidas oskab või paremaks arvab . Need on saare elanikud . Mõned tuttavad , mõned mitte . Kui kaamera on jõudnud rivi lõpuni , raugeb ühesuunaline tuulehoog , kuid algab uuesti vastassuunast pihta ning ka kaamera hakkab tuldud teed tagasi minema . ( Paremalt vasakule . ) Ja tegevuski on täpselt sama , ainult et saajast on nüüd saanud andja , andjast saaja . ( See stseen ei tohiks näitlejate poolt kuidagi " mõtestatud " olla . Kõik on nagu on , kes tahab , see naerab , kes soovib , on kurb . ) <arv>. MUSTLANE keerutab ennast peegli ees . Samaaegselt tunneb ta huvi toas toimuva vastu . Toas toimuv , see tähendab Eerikat . Toapoolte vahele tõmmatud kardina tagant paistab naise kummargil figuur . Siit , peegli eest on raske aru saada , mida Eerika seal teeb , loeb jälle kirja või koorib sibulat . Tundub , nagu pühiks ta vahepeal silmi kuivaks . Mustlane on ülikonnaga rahul , rõõmsalt kruvib ta nööpe lahti ja kinni . Tasuks saab rätsep pataka raha ja pooliku . " ISE AJASIN . PUHAS KRAAM . " Laurits peidab pudeli kähku peegli taha . Hüüab : " EERIKA ! " Eerika tuleb kardina tagant meeste juurde . Ta silmad on veidi tumedamad kui tavaliselt ja mustlane vaatab teda seetõttu veelgi pinevamalt . " SIIT NAGU KISUKS , " kehutab mustlane paremat õlanukki . Eerika astub ligi , kummaliselt naeratades libistab ta sõrmedega üle kaenlaaluse õmbluse , selleks aga peab mustlane oma käe üles tõstma . Eerika käsivarrel on lilla pigistusjälg , mida vastne pintsakuomanik märkab . Pilgud kohtuvad , Eerika tõmbab kiiresti varruka alla . " EI TOHIKS VIGA OLLA MIDAGI . " " EKS VÕI UUESTI , KUI HÄRRA ÖÖBIK HEAKS ARVAB , " avaldab arvamust rätsep , keda jootraha ja peegli taga peidus olev pudel ülemäära vastutulelikuks on muutnud . Järsku suleb mustlane silmad , ninasõõrmed laienevad õhust nähtamatuid sõnumeid imades . " NEW YORK , " ütleb ta . " MANHATTAN , BROADWAY , EMPIRE STATE BUILDING ... " " ÕIGE ! " rõõmutseb rätsep . " KRISTJAN TÕI EILE EERIKALE VÄLISMAALT KIRJA . MULLE KA NEED LÕHNAD MEELDIVAD , SELLISED MMMM ... " Rätsep ajab huuled torru , nagu püüaks ta nähtamatuid aroome suudelda , kuid ehmub sellest ise ära . " KUULE , SA VIST PANED PADA ... NII TÄPSELT IKKA ÄRA EI ÜTLE . " " EKS KONTROLLI , " teeb mustlane ettepaneku . " MIS NÜÜD MINA . EGA EERIKA NEID MULLE LUGEDA EI ANNA . MÕNI VANA PEIGMEES VIST . " " PEIGMEES IKKA , " sõnab mustlane ja ligineb Eerikale . Vaatab läbitungivalt naisele otsa , ise räägib : " MINA OLEN KA VANAS EAS PALJU LUGEMA HAKANUD . RAADIOT KUULAN KA TUBLISTI . MUSTLANE ON RÄNDRAHVAS . HAKKASID KORRA RÄNDAMA , NÜÜD EI SAA ENAM PIDAMA . TULIME KAUGELT INDIAMAALT . MEID OLI PALJU-PALJU . KUHU KA EI LÄHE , MÕNE MUSTLASE LEIAD EEST IKKA . MÕNE KERJUSE . TERVE AHVRIKA ON MEID TÄIS . KÕIK AHVRIKA NEEGUSED ON TEGELIKULT MUSTLASED . AHVRIKA MUSTLASED . ON MEID MAHA NOTITUD , PÕLETATUD JA POODUD , AGA MEIE POLE ILMAST ÄRA KADUNUD . EKS SELLELE OLEGI JU RASKEM PIHTA SAADA , KES KOHAL EI PÜSI JA EEST ÄRA LIIGUB . ÖÖBIK MUSTLANE OLLA EI TAHA . SAARE-ÖÖBIK , TEMA ON KODU-ÖÖBIK , TEMA TAHAB OMA MAJAS SOOJAS OLLA . MART , VAAT TEMA TAHAKS OLLA MUSTLANE . TÄPSELT NAGU ENTSÜKLOPEEDIAS , TEEB SEPATÖÖD JA PARANDAB KELLI JA ON AUS MEES . KUI TEMA KÄEST KÜSIDA , ET KAS OLED AUS , KAS POLE SA VALETANUD VÕI MUUDSORTI SIGADUSI TEINUD , EI TEA , MIS TA VASTAKS . ÖÖBIK MITTE KOHE EI TAHA MUSTLANE OLLA , TEMA LASEB ENNAST SIIA SAARE SURNUAIALE MATTA , SEALT EI PÄÄSE ENAM KINDLASTI LIIKUMA JA RÄNDAMA . ÖÖBIK KÜLL VEEL PRAEGU LAULAB JA TANTSIB KÕRTSUS OMA KALLI TÜTRE MAIGA , KUI TALLE SELLE EEST MAKSTAKSE JA SEE INIMESTELE RÕÕMU TEEB , AGA VARSTI TULEB AEG JA MUSTLANE PANEB OMA SUU IGAVESEKS KINNI . EI TEE PIUKSUGI , AINULT NUMBREID VÕIB OMA KEELES LUGEDA JA LÕHNA TUNDA , SEST SINNA EI SAA MIDAGI PARATA , ET MUSTLASEL MUSTLASE NINA ON . " Eerikast väljuvate lõhnapilvede lummuses , käib Ööbik ümber naise ja loeb mustlaskeeli numbreid . Laurits on segaduses , vaatab arupidavalt peeglilaual lebavaid kääre , kuid sirutab siis käe peegli taha ja ammutab sealt julgust . Äkitselt Eerika karjatab ning murrab nõiaringist välja . Jookseb üle toa ja viskub voodisse . Mustlane läheb järele . Kummutkapi serval voodi kõrval on kiri . Ööbik võtab kirja , nuusutab . Tema ilme on tõsine , veidi isegi pühalik . " ÖÖBIKUL ON SINU JAOKS ÜKS KINGITUS . SULLE SEE EI MEELDI , MA TEAN , AGA KUI MA SELLE MÕNELE MUSTLASNAISELE ANNAKS , SIIS ... EGA MA SIND NAISEKS EI TAHAGI . KÕIKIDEST NAISTEST , KES MUSTLASTEGA ELAMA HAKKAVAD JA ISE MUSTLASED POLE , SAAVAD VAREM VÕI HILJEM MUSTLASED JA NAD HAKKAVAD KAARTE PANEMA JA VARASTAMA . VÕID TA ÄRA VISATA , KUI TAHAD . TSURTSHILLIL OLI KA SIUKE , MA ISE AJAKIRJAST NÄGIN . HITLER ANDIS TALLE SELLE ENNE KUI ENDALE LÕPU TEGI . SEE OLI TEISE ILMASÕJA LÕPUS . TEMALE KINKIS SELLE JÄLLE STALIN MOLOTOHV-RIPPENTROPI PAKTI AJAL . MUSTLASTELE ON NEED MEHED PALJU VÕLGU , ILMA MEIETA POLEKS NAD SAANUD OMA SÕDASID PIDADA JA AHVRIKA OLEKS KA PALJAKS JÄÄNUD . " Ning Ööbik võtab silmalaua alt klaaskuuli ja paneb selle koos kirjaga — silm kirjatähtede keskel ! — kummuti peale . " KUI LAPSELE MÄNGIDA ANNAD , SIIS PESE PUHTAKS . MUIDU VÕIB NAKKUSE SAADA , SUURE SILMASURMA NAKKUSE . " Välja minnes peatub Ööbik korraks peegli ees , võtab ühe juhusliku riideriba , seob ümber pea ja lahkub peegli taga konutavast-värisevast rätsepast välja tegemata . <arv>. ÕHTUPOOLIK . Mart pumpab teeäärsest kaevust pange vett . Pang täis , suundub ta veskisse . Teises käes on Mardil leivakannikas . Veski lähedale jõudnud , kuuleb Mart tuttavat lauluviit ( jääväljalt , kõrtsist , mujaltki ) . Ta ronib läbi akna veskisse . Kantsil hobune . Tema taga seisab keegi . Sealt see laul . Mart läheb lähemale . Hobuse kaelal naise käed . Nii paistab see Mardile , kes ennast nende poole kallutab . Just siis , kui käsi kätt puudutamas , kerkib hobuse tagant välja Ööbiku nägu . Marti nähes manab ta näole pisaraist niiske irve . " MIS SINA SIIN TEED ? " küsib ähmi täis Mart . " OLI VÄHE TEGEMIST . KAOTASIN TÄNA OMA SILMA ÄRA . EI TEA , KUKKUS VIST KÕRTSUS PELDIKUPOTTI . ÜLES ENAM EI LEIDNUD . MÕTLESIN SIIS , ET LÕIKAN MOKILT ASEMELE , " ütleb mustlane ja tõmbab oma sõnade kinnituseks saapasäärest pussi . " PEAKS SOBIMA KÜLL . OLED SA KUNAGI HOBUSE SILMA NÄINUD ? " " JÄTA JAMA ! MINE ÄRA ! ISE SA OMA HOBUSE ÄRA ANDSID , NÜÜD KÄID VEEL SIIN ... " " TAHAN JA KÄIN , KELLE ASI SEE ON . EGA MA TEDA TAGASI TAHAGI . MINA OLEN MUSTLANE ILMA HOBUSETAGI . TEA , KAS TEMA ILMA MINUTA HOBUNE OLLA OSKAB ? NOH , KUIDAS ON , OSKAD VÕI ? SAAD ILMA MINUTA HAKKAMA ? SULLE ON VAJA ÜHT HEAD KERETÄIT . SELLIST , NAGU AINULT MUSTLANE ANDA OSKAB . MÄLETAD , MINU KÄEST SAID ÜLE PÄEVA SÖÖGI ALLA JA SÖÖGI PEALE PIKA JA PEENIKESE PIITSAGA . " Ööbiku hääl on rääkides õrn . Käsi tõuseb löögiks . Hobune ehmub , liigutab kõrvu . Suur , õrn silm . Mõlemad mehed tunnistavad hetkeks nende ees seisvat ilusat looma . " NÄGID ? NAGU INIME . NAGU MUSTLANE . " Ning Ööbik teeb minekut . " ÄRA SIIS UNUSTA ! KERETÄIS ÜLE PÄEVA NIGU NAISELE , PIKA JA PEENIKESE PIITSAGA . " Mart jääb hobusega üksi , silitab teda , püüab rahustada . " OLE NÜÜD ... MIS SA VÄRISED ... EGA TA ENAM ... " Mart astub veski aknaorva ja mõõdab pilguga kõrgust maapinnast . Hüppab siis alla , otsib paar pikemat lauda ning asetab need maast aknani . Sõnaga , Mart teeb ettevalmistusi hobuse veskist välja toomiseks . Mart meelitab hobust , patsutab kaelale , püüab tasapisi aknaorvale juhtida . Hobune tõrgub . Mart võtab särgi seljast ja seob hobuse silmade ette , meelitab leivaga , ise räägib : " TULE , MOKI , TULE . KUI SA EI TULE , TEEB ÖÖBIK SULLE LÕPU PEALE . NÄGID JU , NUGA OLI TAL KAASAS . SIIS LÄHED REBASTELE . MANDRILE VIIAKSE . MINA EI TAHA SINNA SURNUD PEAST KA . EI TAHA JU SINAGI ? TULE , TULE , TULE ... " Hobune muutubki rahulikumaks , kuid Mardi ehitatud kaldtee esimesel astmel libastub , korskab ja rabeleb tagasi . Mart vihastab ja äigab hobust esimese kättejuhtuva lauajupiga . Pruunile nahale ilmub veritsev haav . Hädavaevu suudab Mart hobuse veepange juurde juhtida ja kinni siduda . Vanamees otsib lepitust , patsutab hobust kaelale , kuid Moki silmis põleb hirmu ja umbusu tuluke . Alles nüüd märkab Mart haava . Ta ronib puukastile , teeb püksiaugu lahti ja pissib haavale . Hobune . Tema käest andestust paluv vana mees . <arv>. KOLLANE AKNARUUT . Väsinud , kurnatud ilme ja katkutud olekuga Mart saabub koos koeraga koju . Tema pilk peatub soojal aknaruudul . Läbi õhukeste kardinate paistavad Mai ja Kristjan teineteise embuses . Siis tuli ühes aknaruudus kustub , teises aga sütib . Mart istub kelli täis töölaua taga . Erinevates rütmides tihe , tuba täitev kellakäik . Südame tuksumine . Akna taga sügisõhtu vaikus . Suur kapp-kell . Mart tõuseb ja avab kellakapi ukse . Peatab pendli , kell jääb seisma . Kuulatab . Mart pistab väikese hõbeuuri tasku . Võtab pliidi eest turbapange ja väljub . Välisuks jääb lahti , selle taga seisab Eerika , kes on otsustanud Mardile külla tulla . Mart Eerikat ei märka ning naisel pole julgust teda hõigata . Küll märkab naist koer , kes jääb kogu stseeniks tema juurde . Kuurialune . Nurka kuhjatud heinad . Väikese kuuriakna taga Eerika nägu . Mart korjab pange turbatükke ja puupuru . Siis istub puupakule suitsu tegema . Äkki Heleni hääl : " MIS SA TALLE TEGID , MART ? " Kuurinurgas istuv Helen kordab samu sõnu , mis heinateo ajal veskis . Ka Mart vastab samaga . " TA ISE KUKKUS . " " SA JU PANID JALA ETTE . MA NÄGIN . " " SEE EI TEE TALLE MIDAGI . MUSTLANE ON NAGU KASS , TAL SEITSE HINGE . " Mart variseb oma sõnade all pikkamööda kokku . Varasemast uljusest ja loomulikust eneseõigustusest on järel vaid haledad riismed . " AGA TA EI LIIGUTA JU . " Ootamatult puhkeb Helen naerma . See tuletab Mardile midagi meelde . Kähku pistab ta käe tasku ja võtab sealt kella . " MIS SEE ON ? " " KINGITUS . " " KELLELE ? " " ON ÜKS . " " MIS NIMI ? " " NIPITIRI , VÕTA OTSAST KINNI , TIRI . " Sõnad on küll täpselt samad , kuid kella suhtub Helen kuidagi teisiti , nuhutab seda ninaga ja püüab ampsata , kui keti otsas tiirutav uur näo eest läbi sõidab . Mart mõistab , võtab taskust leivapuru , kõneleb : " TULE , RUMALUKE , TULE . KUI SA EI TULE , TEEB ÖÖBIK SULLE LÕPU PEALE . SIIS VIIAKSE SIND REBASTELE . SA EI TAHA JU SEDA . TULE , TULE , TULE ... " Ja ennäe imet — Helen ( NB ! sama näitleja , kes Mai ) tõuseb heintelt , paneb oma kaunid paljad käsivarred Mardile ümber kaela , kallistab ja liigub koos vanamehega samm-sammu haaval kuuri ukse poole . Kogu stseeni jälgib kuuri seina taga aknast Eerika . Mardi veider käitumine , kord kummardamine , kord käe ettepoole tühjusse sirutamine ( tema pilgule ) , hämmastab ning teeb murelikuks . <arv>. KRISTJAN JA MAI voodis . Hoogu sattunud poiss on just tüdrukule peale ronimas , kui — " MIS ON ? " " ILMA EI TOHI . " " EILE VÕIS ? " " EILE OLI EILE . " Poiss on sunnitud voodist välja tulema . Otsib põrandale visatud pükste taskust , ei leia . Vannub , võtab särgi . Mai üritab teda taskulambi pumpamise ja valgusvihu suunamisega aidata , kuid see rohkem ärritab , kui aitab . Lõpuks Kristjan leiab , mida otsib . Ainsa hüppega on ta voodis tagasi , kui — " ANNA SIIA . " " MIKS ? " " ANNA NÜÜD . MUIDU JUHTUB VEEL ÕNNETUS . " Mai võtab poisi käest preservatiivi ja puhub õhku täis . Kahtlused polnud asjata . Kristjani õuduseks vajub kondoom visisedes lonti . " KURAT , SIIS VÕIB OLLA , ET TERVE PARTII ... " Mai vaikib . Kristjan puhub teisegi kondoomi täis — samade tulemustega . " PUDELITE PEALE NEID KA EI PANE , MARJAD LÄHEVAD NÄSSU , KUI ÕHK LÄBI TULEB . ÜTLE NÜÜD MIDAGI ! " " EKS SEE PÄRAST PAISTA . " " MIS PAISTAB ? ! MILLEST SA ... " Mai langetab silmad , võtab sisse endise vaikioleku . " KUULE , KUI KÕIK NAGUNII NÄSSUS ON , SIIS VÕIB VAST ILMA KA ? " Kristjan istub Mai kõrval teki all ja püüab meeleheitlikult mõelda " millestki muust " . End pisut süüdlasena tundev neiu teeb ettepaneku : " VAATAME PAREM PILTE ! " Mai lipsab voodist ja toob lauasahtlist fotoalbumi , mis oma kaalu ja imposantsusega ihade mahasurumiseks justkui loodud . Hakkavadki vaatama , kui äkki kostab väljast terav kolks . Kristjan hüppab voodist , tema järel ka Mai . Aknast paistab veidravõitu , veidi õudne vaatepilt . Vastu seina põrkuva ukse ees seisab Mart , käed ees õieli ning kõigub jalalt jalale , nagu oleks ta purjus või tantsiks mingit kummalist tantsu . Hetkeks Mart seisatub , siis variseb kokku , talle appi jooksnud Eerika käte vahele . Õue jooksnud Kristjan ja Mai aitavad Eerikal vanameest tuppa tassida . <arv>. ÖÖ . Toa seintel hubiseb petrooleumilambi valgus . Kurt jälgib voodist ema , kes võtab kummutikapist fotode , postkaartide ja kirjade paelaga korralikult kokku seotud paki ning asub neid lambi valgel vaatama . Kiri Eerika käes tõuseb aegamisi ülespoole . Eerika asetab kirja lambitoru kohale , soojendab seda . Kui paber peaaegu süttimas on , tõmbab Eerika selle tule kohalt ära ja surub aurava sooja paberi endale vastu nina . Lauaplaadi kohale kerkinud silmad jälgivad ema . " KURT , SINA ! KUST SA SIIA SAID , MARSS MAGAMA ! " Poiss ei tee käsust välja . Eerika võtab poja enda kõrvale istuma . " NEED ON TÄDI HELENI KIRJAD . HELEN , EMME ÕDE , KURDI TÄDI , KALLIS , KALLIS , " püüab Eerika pojale sugulusvahekorda lihtsate sõnadega selgitada . Tähelepanelikult jälgib Kurt ema ning tundub , nagu saaks ta kõigest aru . " VÕTA , PROOVI SINA . EMME EI TUNNE HÄSTI LÕHNA , TAL ON PEAS ÜKS NÄRV VEIDI LAHTI , ARST ÜTLES , " räägib Eerika pojale kirja ulatades , näpuga " närvi " näidates . Kurt võtab kirja , paneb vastu nina ja tõmbab sügavalt hinge sisse . Vaatab seejärel toas ringi . Tema pilk peatub ükshaaval kõikidel asjadel , mil kirjaga sarnane lõhn võiks olla . Lõpuks leiab ta põrandalt sügislehe , pliidiraua vahelt aga urgitseb välja poolsöestunud pipratera . Need viib Kurt ema kätte . Eerika vaatab lehte ja tera . Kompab , kogub mõtteid . " AH ET NII...VÕI SIIS SELLINE...TÄDI HELEN ON AMEERIKAMAAL TANTSIJA . KIRJUTAB MULLE SEALT , SINU JÄRELE KÜSIB . KUI ME VÄIKSED OLIME , SIIS KIRJUTASIME ÜKSTEISELE KIRJU . MÄNGISIME , ET OLEME AADLIDAAMID , ET SÕIDAME TÕLDADEGA , TANTSIME BALLIDEL JA ET MEIL ON PALJU KAVALERE . SINU EMA OLI ARG , EI JULGENUD MIDAGI ETTE VÕTTA EGA KODUST KAUGEMALE MINNA . HELEN OLI HAKKAJAM . ILMA TEMATA POLEKS MA VIST KOOLIGI SAANUD . KÜSISIN IKKA HELENI KÄEST , ET KAS SIIS , KUI MINA SUUREKS SAAN , ENAM KOOLI EI OLE . JA MEHI , POISSE , KES SIND KIMBUTAVAD JA PATSIST TIRIVAD . " Edasi näeme Eerika jutustust pildis . <arv>. RÄTSEPA MAJA tänavapoolsel aknal istub väike poiss ja õmbleb hoolega . Seekord on see pintsaku varrukas , mille külgeõmblemine poisile ülesandeks tehtud . Toast kostab pahvakutena peokõminat ja laulujoru . Kardinate tagant ilmub nähtavale nokastunud isa ja küsib poja pöialt vaadata , selle üle rõõmu tundes , et seekord sinna midagi külge pole õmmeldud . " SEHR GUHT , DAS IST SEHR GUHT , " kostavad isa teadaande peale toast vanaisa kiidusõnad . Väikemees nagu ootaks midagi . Tema kõrval aknal on kommituutu . Tuulehoog lükkab lahtist akent ja poisi peegeldust sellel . Sealt nad tulevadki . Mart ja Helen , Eerika ja mustlane . Poisid nügivad ja narrivad teineteist . Mart mustlast , et see Heleniga " käib " , mustlane Marti tolle käevangus rippuva Eerika pärast . Nalja teeb kõik , nii see , et nad kõik ülekere märjad on ( ka Eerika on tänu mustlase embustele , mida ta küll kombekalt tõrjuda püüab , märjaks saanud ) , kui ka see , et tühjad riidepuud Eerika käes lustakalt keerlevad ja pöörlevad . " HEI , NÕELAKUNINGAS , NÕELU MUL AUK TASKUS KINNI ! " hüüab mustlane poissi märgates , kuid selles , kuidas too kommituutu sõnatult aknast välja tulijate poole ulatab , on midagi sellist , mis narrija vakatama sunnib . Ka teised sirutavad järgemööda käe kommide järele . Koorivad paberi ümbert , pistavad suhu , ütlevad aitäh . Eerika võtab viimasena . Poiss vaatab talle tungivalt otsa . Eerika heidab pilgu kommipaberile . See on teistest erinev , poiss on selle ise teinud , EERIKA suurte tähtedega peale maalinud . Eerika naeratab , kummardub poisi poole ja kingib talle välkkiire magusa musi . Samal hetkel pahvatab mustlane naerma . Kardina tagant on häbiväärne tõik ilmsiks tulnud : poisile on jala külge seotud nöör , mille teine ots viib laua ääres istuva võimuka väljanägemisega proua , poisi ema toolileeni külge . " VISKA NÖÖRI , VISKA NÖÖRI , VEND UPUB PATULAINETES , " laulab Ööbik täiel häälel , ise käega nöörist sikutades . Proua haarab kärbsepiitsa ja tahab Ööbikule sähmata . Ööbik teeb oma kaaslastega naerdes ja hõikudes vehkat . Peoseltskond , lällutav hambutu vanaisa , tema punase pea ja sarvraamprillidega poolpime kaasa , rätsepast isa ja korpulentne ema litsuvad aknal istuva poisi oma ülekaaluliste , rusikaid viibutavate kehade alla . Kõigele vaatamata naeratab poiss õndsalt . Selle koha peal kostab kole norsatus , mis toob meid tagasi rätsepatuppa nüüd ja praegu . <arv>. EERIKA JA KURT keeravad oma isa , kunagise romantilise armastaja ja aknalistuja teisele küljele . Norskamine lakkab , kuid Eerika avastab mehe riiete alt midagi kandilist ja kõva . See on plekkplasku , kurja juur . Eerika üritab seda kätte saada , kuid esimene katse ebaõnnestub — mees äigab tagantselja käega . Kurt pistab käe püksivärvli vahelt sisse ja ootab veidi , kuni isa sügavamalt välja hingab ning tõmbab siis peidukohast pudeli välja . Läheb solgipange juurde , valab pudeli pange tühjaks , ütleb ühe käega nina kinni hoides , teisega isa poole osutades : " ÖÖK ! " " EI TOHI , " keelab Eerika . " TA ON SU ISA . ISA ON LAPSELE KALLI-KALLI . TAHAD TUTTI ? VÕI SOOVID PILTE VAADATA ? " Kurt noogutab ägedalt peaga . Jutustus jätkub , pilt vaheldub pildiga . <arv>. PULMAPILT ÕNNELIKUST ABIELUPAARIST , mis sulab üle liikumiseks . Eerika hääl . HELEN LÄKS MARDILE MEHELE . MÕNE KUU PÄRAST SÜNDIS NEIL LAPS . POJALE PANDI NIMEKS KRISTJAN . POISI VANAISA , MARDI ISA , OLI KA KRISTJAN . Näeme : Lagendikul seisab veel liikuvate tiivikutega helikopter . Uks avaneb ja redelist ronib alla Helen , lapsepamp kaenlas . Teda võtab vastu , aitab allatulemisel Mart . Vastuvõtjate hulgas on ka Eerika . MINA OLIN KRISTJANI RISTIEMA . Rätsep viib oma külgkorviga mootorrattal vastse isa ja ema ja lapsemaimu koju . Ehkki on kitsas , mahub ratta peale ka Eerika , rätsepa kaasa . Kodus koorivad lapsevanemad pambu lahti . Niipea kui nägu nähtavale tuleb , astub Mart jahmunult sammu tagasi , kummardub siis kindluse saamiseks uuesti lapse kohale , surub oma näo väikese , kuid kahtlaselt tõmmu lapsenäo ligi , võtab kisendava maimu ja tormab peegli juurde . Süütu ilmega Helen püüab meest maha rahustada . Kuid asjata . Vihane Mart lahkub ust selja taga kinni lüües , kohver kiiruga kokku pakitud asjadega kaenlas . Ukse vahelt piilub sisse mustlane , astub tuppa ja istub voodil nuuksuva Heleni kõrvale . Lohutavalt paneb ta käe Heleni õlale ning naine jätkabki nuuksumist Ööbiku rinnal . Veelkord läheb uks lahti , sinna ilmub Mart , kes idüllist välja tegemata haarab kräunuva lapse ja kaob . MART HOIDIS KRISTJANIT NAGU OMA LAST JA TEMA LAPSEKS TA JÄIGI , EHKKI MUSTLANE TA TEGELIK ISA OLI . TA ÕPETAS POISILE KÕIKE , MIDA ISE OSKAS , KELLAPARANDUST JA SEPATÖÖD , KUID POISS TAHTIS AINULT LAULDA JA TANTSIDA . MART SAATIS TA MANDRILE ÕPPIMA . HELEN LASI ENNAST MARDIST ÄRA LAHUTADA JA LÄKS ÖÖBIKULE MEHELE . MÕNE KUU PÄRAST SÜNDIS NEIL LAPS . TÜDRUK . NIMEKS PANDI MAI . MAI OLI HELENI JA MINU VANAVANAEMA NIMI . MINA OLIN MAI RISTIEMA . ( Uuel pildil on uus abielupaar , mustlane ja Helen , mis samuti sulab üle liikumiseks . ) Kõik on täpselt sama , mis eelnevas stseeniski , ainult ümber paigutatud tegelastega : Mardi asemel seisab helikopteri tiiviku all naist ja last vastu võtma tulnud üliõnnelik Ööbik . Koos sõidetakse rätsepa tsiklis koju , tänu Eerika tärkavale kõhule on ruumi nüüd küll veel vähem , kuid seda suurem on rätsepa hoolitsus . Peegli ees seisev mustlane on naise ja tütre sarnasusest vaimustuses , hüppab õhku ja lööb tantsu , kui uksest astub sisse Mart . Tema samm on ebakindel , kuid arvutus , mida ta näppudel juveliiri osavusega demonstreerib , on sedavõrd veenev , et seegi kord kahtlust ei saa olla , kes on lapse isa . Helen langetab silmad . Pikkamööda , saatusele alistunult , pakib ta oma asjad . Mehed riidlevad . Mart osutab mingitele joontele pröökava beebi näos , siis toob võrdluseks enda oma , kuid mustlane jääb endale kindlaks , ei allu loogikale , vaid surub lapse vastu rinda ega kavatsegi temast loobuda . Pool-nuttes , pool-lauldes , pool-tantsides , pool-kõndides eemaldub Helen mööda tolmust teerada kaugusse . Saarelt lahkuv helikopter . Eerika hääl : ÖÖBIK ARMASTAS MAID NAGU OMA LAST JA TEMA LAPSEKS TA JÄIGI , KUIGI TEMA TEGELIK ISA OLI MART . MINA ABIELLUSIN LAURITSAGA . ( Pilt rätsepa ja Eerika pulmadest koos värvikate , meile juba tuttavate " taanlastega " . ) MÕNE KUU PÄRAST SÜNDIS MEIL LAPS . Väike Kurt on Eerika süles magama jäänud . On väga vaikne . <arv>. HELIKOPTERI õhku rebestav tiivik . Maandumine . Tiivik seiskub , uks lükatakse seestpoolt lahti , sellest hüppab välja nahkjopis piloot ja paneb suitsu ette . " ESIMENE — SISSE ! " kostab ukseavast . Arglikult-aupaklikult ilmuvad kadakapõõsaste vahelt nähtavale saareelanikud ja võtavad helikopter-polikliiniku ette järjekorda . " TÄNA PIDI PILTI TEHTAMA . " " EGAS TA MUIDU POLEKS TULNUD . " " TOHTRI-VILLUL VIST PEA HAIGE , MUIDU IKKA NÄITAB ENNAST . " " EKS NEED MÜRGID TEE PIKAPEALE OMA TÖÖ . " " MIS MÜRGID ? " " SA' TEAGI ? SEE RÖNTGEN AJAB JU MÜRGISEID AURUSID VÄLJA , SELLEPÄRAST TOHTRIL PILDI TEGEMISE AJAL PÕLL EES ONGI . " " VÕIB MUIDU MOE PÄRAST KA OLLA , TAHAB NAISTELE MEELDIDA . " " SELLEL NÜÜD ENAM MEELDIDA VAJA , RÖNTGEN VÕTAB JU VÕIMU ÄRA . " " MIS MASIN SEE RÖNTGEN ÕIETI ON ? " " SAKSMANNI TEHTUD . " " TOHTRIL JU KA NAGU RÖNTGEN NIMEKS . " " TEMA TA LEIUTASKI . KES TEEB , SEE PANEB NIME . " " MINUL KÜLL NII EI OLNUD . MINA TEGIN , AGA NAINE PANI NIME . " " NAISTEGA ON ALATI ÜKS JAMA . " " EGA KESKI SELLE NAHKMEHE NIME EI TEA ? " " LENDAJA-MEHE VÕI ? " " TEMA NEH . " " EKS TA ISAND KOPTER SIIS OLE . " " LOLL . KUPERJANOV ON . " " KUPERJANOV OLI VABADUSSÕJA KANGELANE . " " MIS SIIS ? ÄKKI ON SUGULANE ? " " KÜSI LAURITSA KÄEST JÄRGI . NÄE , TULEB SEALT OMA NAISE JA LAPSEPABULAGA . " " PAISTAB JÄLLE TUURIS OLEMA . " " TAL ON TAANI TRIPPER , SELLEPÄRAST JOOB . VANAISAL OLI KA . JA ISAL . PÄRILINE VÄRK . AGA NAINE ON TAL HIIGLA HEA . MIS NEID KÜLL KOOS PEAKS HOIDMA ? " " EKS KURT IKKA . " " POISS VIST NATUKE IKKA MÕIKAB , MA EILE RÄÄKISIN TEMAGA . " " MIS TA KUULEB VÕI MIDAGI , MÕMISEB NIISAMA . " " ÜTLES AITÄH JA EMA , TEE VÕI TINA . " " AAH , ÄRA LORA . " Esimene patsient kargab kopterist riideid kohendades välja . " NOH , VALMIS JUBA ? " " VALMIS NEH , OLEKS RUTEMINI SAANUD , AGA TOHTRIL VAJA KÕIK LUUD-KONDID RAAMATUSSE KIRJA PANNA . PÄRAST LOEB LINNAS ÜLE , KUI MÕNI PUUDU , TULEB ILMATU SKANDAL . " " MIS SA , PEETER , PLÄRAD ! " Siin nad kõik on ja lõõp muudkui käib . Rätsep , pea pohmellist raske , pöial paksu sidemesse mässitud . Kurt uuristab oma mänguhobu otsaette taskunoaga süvendit , et sinna sobitada mustlase kingitud silma . Lõpuks saabki ta sellega hakkama ning läheb otsejoones Ööbiku juurde , kes seisab siinsamas lähedal , vilistab ja kiikab silmanurgast Marti , kes on järjekorras Kristjani ja Mai vahel ning püüab salamahti endale suitsu ette panna , kuid noored jälgivad teda tähelepanelikult ja konfiskeerivad koni . Mustlane muigab . Keegi togib jalasäärest . Mustlane vaatab alla ja näeb seal Kurti , kes ulatab talle läikiva silmaga mänguhobuse . Ka koer on poisiga kaasa tulnud . Mustlane võtab hobuse ja kiidab Kurti tehtud töö eest . Annab mängukanni tagasi , kuid poiss ei lähe ära , laseb hoopis rohule pikale ja tõstab jala üles . Seda nähes unustab Ööbik oma väärikuse , viskab uhke nööbipintsaku Lauritsa meelehärmiks murule maha ning hakkab rahva rõõmuks poisiga mustlasmaadlust tegema . Äkitselt kärisevad mustlase püksid lõhki . " SSSA TULINE KURRAT ! " vannub ta ning raputab Lauritsale rusikat . " ISE SA ÜTLESID , ET LIIMIGA PEAB PAREMINI . " Rahva naeru saatel jookseb mustlane platsilt ära ja kaob kadakate vahele . Eerika on Kristjani juurde läinud ning palub tal kirjeldada kirjast väljuvaid lõhnu . Kristjan võtab kirja , mille ta ise on kirjutanud ja lõhnastanud , ning püüab piinlikkustundega lõhnu sõnadesse panna . Tema suureks kergenduseks aitab teda seejuures Mai . Hetke ära kasutades torkab Mart suitsu ette . Kuid juba kõlab kopterikabiinist hüüe : " JÄRGMINE ! " Mart pistab suitsujupi tasku ja ronib ennast Kristjanist ja Maist ülesronimisel küünarnukkidest toetada lastes kopterisse . <arv>. KOPTERI SISEMUSES , mis arsti vastuvõtutoaks kujundatud , istub valge laua taga Villem Röntgeniks kutsutud valges kitlis mees , punase ristiga lint käsivarrel , mustad prillid laubale lükatud , nahkpõll ees . ( Miilitsa osatäitja esimeses stseenis . ) Sissetulnud teretavad . Mees noogutab ja annab käega märku , et hakataks end riidest lahti võtma . Alles nüüd märkab ta Maid . " MEHED ENNE . " Mai tahab kopterist välja minna , kuid tohter kutsub ta tagasi . " OLETE ÜKS PERE ? " " ÜKS , ÜKS , " kinnitab isa lahtiriietumisel abistav Kristjan . " SIIS OODAKE SIINSAMAS . " Mai istub pingile . Kristjan juhatab isa röntgenimasinasse . Tohter tõmbab kardina ukse ja kopteri ümmarguse akna ette ning lülitab aparaadi sisse . " NOH , KUIDAS ON ? TAL EILE HAKKAS PAHA . KUKKUS KUURIST PUID SISSE TUUES MAHA , " uurib Kristjan arstilt . " POLE VIGA , PEAB VEEL VASTU . " Ekraan . Helendavad roided . Kopsud , maksad . Tukslev süda . Tohtri ladinakeelseid termineid loendav külm hääl seguneb imeõrna , vaevukostva muusikaga ( jäävälja teema ) . Pingil istuv Mai märkab ukse ette riputatud vaiba taga liikumist . Sisse ronib Kurt , lahutamatu mänguhobu käes . Temagi astub helendava ekraani juurde , uurib Mardi sisemust ja võrdleb seda ekraani taga seisva vanamehega . " HOIDKE NÜÜD HINGE KINNI . " Mart tõmbab vilinal hinge sisse . Poiss imiteerib teda . Klõpsatus . " KÕIK . JÄRGMINE . " Ekraanihelenduses läbipaistev Kristjan . Klõpsatus . " JÄRGMINE . " Mai kaob ekraani taha . Kurt kiikab algul tüdruku rindu , siis uurib sinetavalt pildilt sedasama . " ÖÖK ! " Siis piilub jälle ilusat tädi naturaalsena . Maile valmistab väikemehe asjalikkus lõbu . Tohtri juurde tuleb Kristjan ning sosistab talle midagi kõrva . " SADA TÜKKI . TUTVUSE POOLEST ... " Tohter ei lase pilgul pildilt langeda , võtab tagantkäe priske plastikaatkoti ja ulatab Kristjanile . Krabisev paberraha kaob tohtri kitlitasku . " JÄRGMINE . " Röntgeni alla poeb alasti poiss , hobune selja taha peidetud . <arv>. TOHTER , ÖÖBIK , MART JA KURT on teel veski poole . Jõutakse kohale . Tohtril lastakse ees ronida , mustlane ja Mart teevad talle " pätti " . Mart ulatab tohtrile kummisäärikud , mille too jalga tõmbab . Enne veskiaknast sisseronimist tõmbab arst käisele lisaks punasele ristile veel sinise . Asubki tohter hobust uurima . Uurib eest ja tagant , suust ja silmist , tema oskused on võrreldavad hobuseparisniku omadega . " PEAB VEEL VASTU KÜLL . VANA ON , AGA TUBLI . PALJU ENAM JÄÄNUD KA POLE , " viipab tohter käega silole . " MA TEADSIN KOHE , ET TAL MIDAGI VIGA POLE . VAJA AINULT PIKA JA PEENE PIITSAGA PAAR KORDA NÄDALAS NAHK KUUMAKS KÜTTA , " rõõmustab Ööbik . " IGAKS JUHUKS VÕIB NEID ANDA , " ütleb arst ja ulatab Mardile tabletikarbi . " UNIVERSAALNE VAHEND NII INIMESTELE KUI LOOMADELE . MA ISE VÕTAN KA KEHVA ENESETUNDE KORRAL . TULEB AINULT VÄIKSEM TÜKK VÕTTA . SA VÕTA KA . " " KUULE , SINA TÄNA MINU JUURES EI KÄINUD ? " küsib tohter Ööbikult , nagu näeks ta teda esimest korda . Hirmunud Ööbik raputab instinktiivselt peaga . " TEHTI SUST RÖNTGEN VÕI EI ? " Ööbik muudab raputamise hoogsaks jaatuseks . " HAKKAN VIIMASEL AJAL SEGI AJAMA , " ütleb arst ja pistab suhu hiigelsuure tableti küljest murtud killu . " SUPILE ! SUPILE ! " kutsub Eerika hääl maja juurest . <arv>. LAUAL on aurav supitirin . Lauas istuvad Laurits ja Eerika , Ööbik ja Mart , Kristjan ja Mai , Villem Röntgen ja mustas nahkkuues piloot Kuperjanov . Rätsep valab viina . Kuperjanov katab oma hiigelsuure käelabaga tillukese viinapitsi kinni . Kogu söömaaja kestel ei kosta ta sõnakestki , vaikib süngelt ja helbib mehaaniliste liigutustega tulikuuma suppi ning higistab hullupööra , kuid keeldub kurguni kinni nööbitud nahkjoppi seljast võtmast , kuigi Eerika talle selle ettepaneku teeb . ( Nööbid ! Nende vastu tunneb rätsep iseenesestki mõista suurt huvi ! ) Dr. Röntgen laseb endale kallata . Rätsepal on ring täis , ta ohkab kergendatult , sest täpsuskallamine toekast pudelisuust imepisikestesse pitsidesse on korda läinud , laudlinal pole piiskagi ! Laurits sirutab käe pitsi poole , kuid saab Eerikalt müksu . Rätsep tõmbab käe tagasi . " PERERAHVA TERVISEKS ! " teeb dr. Röntgen ettepaneku . Kõik võtavad , välja arvatud piloot . Hakatakse suppi sööma . Mustlane on esimene , kelle suhu harjumuspärane supilisa satub . Ta näeb küll selle jaoks ette nähtud taldrikut , kuid peidab nööbi pihku , sest näeb Kristjanit samamoodi tegevat . Kõik jälgivad silmanurgast külalisi . Piloodi peale ei saa loota , tema sööks raudmutreidki . Dr. Röntgen on jutukaks muutunud . Kiidab maad ja ilma ja iseennast . " MNJAA ! VÕIB JULGELT ÖELDA , ET ENNE RÖNTGENIT POLNUD MIDAGI . TÄIELIK TÜHJUS . KÜLM TUUL VILISTAS MAA KOHAL JA INIMESED SURID TIISIKUSSE NAGU KÄRBSED . " Tohtri kõne kostab laua alla , kuhu on roninud väike Kurt . Kurt näeb : Mai ulatab Kristjanile nööpe , neid on juba terve peotäis kogunenud . NB ! Ka särava silmaga mänguhobu on poisil endaga kaasa võetud . Isa kobab vaba käega pükste uude salataskusse peidetud plaskut . Ema müksab isa põlvega . Mart üritab tohtri antud tableti küljest tükki murda . Mustlane , kes ainsana Kurti laua all märkab , ulatab oma nööbi talle , poiss aga sokutab selle Kristjani pihku , mis nagunii kuhjaga täis . Ööbikule annab ta hobuse peast silma , mille mustlane endale kiiresti lau alla pistab . Dr. Röntgeni käsi on piloodi põlvel , iseenda kõne rütmis silitab ta Kuperjanovi säärt . " RÖNTGEN LEIUTATI DABLJUU SII RÖNTGENI POOLT <arv>. AASTAL . ÜTLEN SEDA NIISAMA , SUUSOOJAKS . TA OLI PÄRITOLULT SAKSLANE . SINA , LAURITS , OLID VIST KA ISA POOLT SAKSLANE ? " " EEEE ... " avab rätsep suu , et vastu vaielda , kuid uus müks naise käest paneb ta alandlikult noogutama . " PEALE RÖNTGENI TULEKS MUIDUGI VEEL NIMETADA VULFI JA BRAGGI , KES ... " Kõne katkeb . Üllatunud Röntgen võtab suust nööbi ja uurib seda . Nagu muuseas ulatab nüüd juba kahesilmne mustlane talle tühja taldriku . Kahtlevalt põrnitseb dr. Röntgen lauasolijaid , kuid säilitab väärikuse ja paneb nööbi taldrikusse . Tema eeskujule järgnevad nüüd ka teised ning taldrik saab korrapealt kuhjaga täis . " MEIL ON NÜÜD AEG MINEMA HAKATA . AITÄH SÖÖGI EEST . MEID JUBA OODATAKSE LINNAS . " " NÄGEMIST , DOKTOR , TULGE TEINEKORD JÄLLE . " " ÜKS PITS REISPASSIKS ! " " EI MINGIL JUHUL . TÖÖ , TÖÖ , AINULT TÖÖ ! " <arv>. KOPTER tõuseb õhku . All seisab sõbralik saarerahvas ja lehvitab . Kaame näoga jälgib neid juhikabiinist piloodi kõrvalt dr. Röntgen . Kuperjanov saadab rahvale tänuliku õhumusi . Kui Röntgen talle pilgu heidab , viirastub talle rütmiliselt üles-alla liikuvaid lõuapärasid nähes imelik ragin , mis isegi mootorimürast läbi kostab . Doktor paneb käe taktitundeliselt suu ette . Nii nad minema purjetavadki . <arv>. RÄTSEPMEISTRI MAJA EES on üles rivistunud umbes kolmkümmend inimest . See on kogu saare rahvas . Nad teevad oma tegemist — vahetavad suudlusi . Rätsep ise käib rivi ees edasi-tagasi , püüdes suudluste tempoga sammu pidada . Riides on ta uhkelt : laia lipsu ja laiade revääride ning kirevate nööpidega piduline . Lauritsa hääl ( võimalikult emotsioonivaba kuni teatud hetkeni ) : OLEME SAAREELANIKUD . KOKKU ON MEID KAHEKÜMNE RINGIS . NII ON IKKA OLNUD . NII KAUA KUI MÄLETAME , OLEME SIIN ÜHESKOOS ELANUD . MEIL ON OMA AJALUGU , OMA KOMBED JA TAVAD . TEEME KÕIK OMA KÄTEGA , ILMA VÕÕRA ABITA . VALMISTAME LEIBA , KASVATAME LOOMI , PÕHILISELT LAMBAID , KANU JA HANESID JA PARTE . ÕMBLEME RIIDEID , PARANDAME KELLI , LAULAME JA TANTSIME . MAA ON SIIN TÄNU JUMALALE VILJAKAS . KA MEREST SAAME ÜHT-TEIST . SUUREST ILMAST OLEME ÕNNEKS KAUGEL . JA EGA MEIE NEID EI HUVITAGI . MEID ON SIIN ALATI PARASJAGU OLNUD . RAHVA PÄRIMUS ÜTLEB , ET KAHEKÜMNE ESIMESENA SÜNDINUD LAPS ON KAS SURNUD VÕI VIGANE . SELLE VASTU PEAB VALMIS OLEMA . Jutu käigus on rätsep möödunud oma naisest Eerikast , kes vahetab kirglikke , sobimatult nooruslikke suudlusi kõrvalseisva Mardiga . Suudlused on nii ägedad ja vastastikused , et vanamehel prillid peast kukuvad . Temast teisel pool ootab oma järjekorda Mai . Üldse on nad nõndamoodi üles sätitud , et suudlemise viis vastab mitte avalikele , kogukonnas nägema harjutud suhetele , vaid sellele , mis toimub inimese hinges . Teatud hetkel sunnib miski rätsepat peatuma ja tooni muutma . Ta üritab küll edasi astuda , kuid ei suuda . Langeb rivi lõpus seisva , suudlustest ilma jäänud , puuhobust kaenlas hoidva poja ees põlvili ning katab selle näo kuumade , pisaratest segatud suudlustega . " LAURITS , KUS SA JÄLLE OLED ! " kostab Eerika hääl kusagilt kaugelt . <arv>. " MILLEGA SA JÄLLE HAKKAMA OLED SAANUD ? PÕLVED KÕIK PORISED ! JA KINGAD KA ! " Laurits on suure halli kivi ees põlvili . Hoolitsev naine tiirutab rätsepa ümber , teeb teda lapi ja harjaga korda . " KORJASIN SIIN MARDILE MÕNED SEENED KÜLAKOSTIKS , " vabandab Laurits ja näitab Eerikale peost seeni . " ISE SA OLED ÜKS HEA SEEN , " riidleb Eerika . " ALATI , KUI KUSKILE MINEK , ON SINUGA HÄDA . " Toa uksele ilmub Kurt , lipsu ja pintsakuga nagu isagi . Eerika ajab kuurist välja külgkorviga mootorratta , Laurits istub korvi , poiss tagasadulasse ja sõit võib alata . Kaua sõita ei tule , paarisaja meetri kaugusel on Mardi ja Ööbiku elamine , pikk maja , kus kõike on kaks : uksi ja aknaid , treppe ja vaenutsevaid peremehi . Mootorratas peatub , pere ronib maha ja astub Mardi ukse ette . Koputama ei hakata , see pole saarel kombeks , kuid jalad pühitakse hoolega puhtaks küll : Eerika nõudmisel hoogsalt ja hoolega . Seejärel astutakse sisse . Tühjus , ainult tiksuvad kellad ja muu kila-kola . Ning koer , kes kohe Kurdi juurde jookseb . " MART , AE ! " hüüab rätsep . Rätsepa hääl tundub tiksumises kohatuna , Eerika vaatab mehele etteheitvalt otsa . " LÄKS EHK KUHUGI , OOTAME , " ütleb Laurits ja pakub naisele toolil istet . Eerika on umbusklik , pühib toolipõhja ridikülist võetud taskurätiga puhtaks . Põrandale kukuvad mõned kirjad . Rätsep korjab need üles ning ulatab naisele . Eerika napsab need mehe käest ära ja torkab ridiküli tagasi . Kurt on vahepeal kõrvaltuppa läinud . Sealt ilmub ta nähtavale koos Mardiga . Vanal on sall kaela ümber seotud , hommikumantli alt paistab aluspesu . " TERE , MA VÄHE TÕBINE . " " OLEME KUULNUD . TÖÖD IKKA VASTU VÕTAD ? " " EKS IKKA . MIS SUL OLI ? " " EELMINE AASTA OLI SAMAMOODI , " seletab rätsep ja ulatab meistrile punase paelaga kinni seotud saapakarbist äratuskella , mida Laurits kohe uurima hakkab . Rätsep jälgib huviga iga Mardi liigutust . " MAHA KUKKUS ? " " POLEKS NAGU KUKKUNUD ... " Kahekõne ajal on Kurt mööda tuba ringi käinud ja suure seinakella ette jõudnud . Väike käsi teeb kellakapi lahti ja napsab kuldse pendli liikumist peatamata kapi sisemusest hõbeuuri . Kell libiseb tasku . Kurt hiilib mööda seinaäärt toast välja , koer koos temaga . <arv>. KURT on mustlase juures . Ulatab Ööbikule kella , kui aga mustlane seda võtta tahab , tõmbab käe tagasi ja näitab seda , mida tema kella eest vastu saada tahab . Mustlane võtab endal silma peast välja ja annab Kurdile . Vastasmaja aknal seisab mõtlikuna Eerika . Mustlane märkab seda . " NOH , MIDA SULLE VEEL TEHA ? " küsib ta Kurdilt , kuigi too ei näi midagi soovivat , sobitab silma hobusele . " TAHAD MA TEEN SULLE ÜHE EHTSA MUSTLASTANTSU ? " Ning mustlane tõstab käed üles ja hakkab aeglaselt edasi-tagasi tantsusamme tegema . Koer hüpleb temaga kaasa . Kuid Eerika , kelle jaoks ju tants mõeldud oli , ei näe ega kuule midagi , juba ongi ta aknalt lahkunud , mustlane aga tantsib ja tantsib ning koer ja poiss ja mänguhobu saavad rõõmust osa . <arv>. " TUKSIS VÕI ? " küsib Laurits ärevalt . Mart on kapsli lahti kruvinud . Monokkel silmas , pistab ta pintseti kella sisse ja võtab sealt üksteise järel värvilisi niidijuppe ja kõige lõpuks veel paar imetillukest nööpi . Mart muheleb . " PALJU TEEB ? MEIL RAHA KA ÜHES . EERIKA , TULE SIIA ! " Seni akna all ükskõiksust teeselnud Eerika tuleb meeste juurde , klõpsab uuesti ridiküli lahti ja jääb Mardile tungivalt otsa vaatama . Ridikülis pole peale kirjade midagi , jääb mulje , nagu tahaks Eerika need nüüdsama koos etteheidete ja süüdistustega Mardile näkku visata . Mart ei tee naise muret märkama , ehkki taipab küll , milles asi . " PÄRASTPOOLE TASUD , ENNE TEEME KORDA , " ütleb ta külmalt ja asjalikult . Eerika klõpsatab solvunult koti kinni ja sammub otsejoones toast välja mootorratta juurde . Ei jää rätsepalgi muud üle kui minna . " EKS TEINE KORD , " ütleb ta ja avab kuuehõlma , kust paistab poolik . " PRAEGU ON KOHUTAVALT KIIRE . SEENESAKUSKA JÄTAN SULLE . TEE SISSE , MARINAADILE PANE KÕVASTI SIBULAT . VEELKORD VABANDUST KIIRE PÄRAST . " Akna tagant kostab mürinat . Mart läheb akna alla . Mootorratas võtab kohalt nii et jutt taga . Pole ka ime , sest juhikohal on ju Eerika ja Lauritsal pole siin muud teha , kui kõvasti kinni hoida . Pöördel aga kaotab ratas äkki juhitavuse ja sõidab kraavi . Mart tormab toast . <arv>. KUI MART TSIKLI JUURDE JÕUAB , valitseb seal pahaendeline vaikus , rattad keerlevad omasoodu , miski pulk kõliseb kodarais . Eerika ja Laurits lebavad liikumatult kraavis , näod vastu perve surutud . Mart vaatab hetke . " SEE KÕIK ON JUBA KUNAGI OLNUD , " lausub ta vaikselt . Veel enne , kui Mart appi jõuab , tõusevad Eerika ja Laurits maast üles . Eerika on nüüd sama vana , kui heinateol — kuusteist-seitseteist . Rätsepa vanus on endine . Selja tagant tulevad noored : Helen ja Ööbik . Kui poleks erinevust riietuses ja mustlasatribuutikas , mida Ööbik noorena kandis , siis võiks arvata , et need on Kristjan ja Mai . Ööbikul on seljas püss . Koos tiritakse mootorratas kraavist välja . Taibanud , millega tegu — materialiseerunud minevikuga — , neelab Mart kähku tableti ja pakub ka rätsepale , kes seda aga vastu ei võta . Noor-Ööbik võtab mootorratta najal koha sisse ja hakkab teeäärsete telefonipostikannude pihta märki laskma . Tema kunstsilm , mida ta mõistagi sulgeda ei saa , läigatab ähvardav-külmalt ning jääb mulje , nagu sihiks ta just selle , nägemisvõimetu silmaga . Heleni kaelas tiksub veskis kingitud kell . Mart saab sellest julgust , läheneb neiule selja tagant ja paneb talle käe ümber õlgade . Seda sallitakse , koos jäädakse mustlase snaiperlaske vaatama . Ka noor-Eerika on siin — koos rätsepaga , kes oma käe tüdruku pihale asetanud . Kannud purunevad üksteise järel . Iga tabav lask mõjub Helenile kutsuvalt . Ta lükkab Mardi käe kõrvale , astub püssist paremale ja üritab sealt Ööbiku klaassilmast sisse piiluda . Purunev kann . Mardi üksijäämist märganud Eerika lükkab Lauritsa kämbla oma pihalt ja astub Mardi kõrvale . Rätsepa nägu tõmbab pilve . Ööbik pakub püssi Mardile . Mardil ei jää muud üle kui relv vastu võtta . Sihib temagi , vajutab triklile , kuid — mööda ! Püssikaba tagasilöögist põrkuvad prillid ninalt , Mart otsib neid teetolmust , kuid ei leia . Seda märkab rätsep . Kriginal astub ta prillid katki . Siis on Heleni kord . Ta võtab püssi , kuid tema sihtimine ja silma kinnipanek on sedavõrd abitud , et Ööbik teda aitama peab . Koos sihivad nad viimast kumisevat kannu . Omal kombel valmistab see kõikidele juuresolijatele meelehärmi . Mart ei salli oma kõrval Eerikat , too omakorda ei lase Lauritsat ligi . Kõik mossitavad ja on pahurad . Kann , tuule vilin traadis , kannus . Plaksatus , killud lendavad . Ööbik viskab püssi üle õla , võtab Helenil käest kinni . Koos sammuvad nad läbi kuldkollase viljavälja kuni kaovad silmist . <arv>. MARDI tabletti mugiv , silmi kissitav nägu . " NOH , TÄNU JUMALALE , ET NIIGI LÄKS . VAREM VÕI HILJEM OLEKS SEE NAGUNII JUHTUNUD . EI TASU IKKA NAISTE KÄTTE ROOLI USALDADA TÕESTI , " kommenteerib juhtunut süüdimatu rätsep . Eerika heidab veel ühe pika ja pahase pilgu Mardile , kes jääb aga endistviisi tuimaks . Siis istutakse uuesti ratta selga ja sõidetakse , rätsep roolis , kodu poole , mis siitsamast künka tagant paista . Keegi seisab Mardi kõrval , tirib käest . See on Kurt , kes tahab kuuri alla kelku tegema minna . Ka koer on siin , liputab kutsudes saba . Koos nad lähevadki ja varsti hakkab kuuri alt kostma rütmiline kill-koll , koll-kill . <arv>. ÖÖ . Mart lamab voodis . Uni ei tule . Töötoast kostab imeõrna tiksumist . Mart tõuseb ja paneb vaheukse kõvemini kinni . Tuleb voodisse tagasi , võtab taldrikult veeklaasi kõrvalt tohtri antud universaaltableti küljest paraja tüki ja neelab ohates alla . Vaikus . Samavõrd segav kui tiksuminegi . Mart ajab endale riided selga ja läheb töötuppa . Laual on rätsepa toodud äratuskell ja šampinjonid . Kõikidest tiksumistest eristub üks — suure kapp-kella oma . Mart teeb kellakapi ukse lahti , peatab pendli , pistab nina ligi — väikesest hõbeuurist on järel ainult jälg paksus tolmukihis . Mart kiirustab majast välja , murrab sisse oletatava näppaja , mustlase , majapoolde . Kuumaval pliidiraual istub meie ees nagu esimeselgi nägemisel kasukasse mässitud vana ja väsinud mees . Mart on valmis talle kallale kargama , kuid unelõtv kaitsetu keha paneb ta ümber mõtlema . Aega viitmata asub Mart tuba läbi otsima . Otsib , kust vähegi otsida annab . Kogu aja on tunne , nagu jälgiks Ööbik teda oma kõikenägeva Silmaga . Lõpuks leiabki . Uur oli lihtsamas kohas , kui arvata võis — mustlase püksitaskus . Tänutäheks kohendab Mart salli Ööbiku kaela ümber ja viskab paar puud pliidi alla lisaks . Siis võtab ta müürilt kaheraudse ja lahkub . <arv>. ÕHTU hämaruses saabuvad koju Kristjan ja Mai . Nagu ikka , embavad nad teineteist , suudlevad , kallistavad . Tormavad hingeldades uksest sisse . " EI , OOTA , " lükkab Mai käed eemale . " ON SUL IKKA KÕIK OLEMAS ? TAHAD , MA PANEN SELLE PUNASE PLUUSI SELGA ? SULLE JU EI MEELDI , KUI PÄRIS PALJALT ? " Kristjan noogutab õhinal . Tüdruk kaob kapi taha . Kristjan pistab käe tasku , kuid dr. Röntgeni kaup on kusagile kadunud . Meeleheitlikult patsutab Kristjan ennast kõrist kubemeni , kuid mida pole , seda pole . Üks võimalus siiski ! Kristjan haarab laualt pumbatava taskulambi ja suundub ukse taha trepile , kuhu pakike ju rüseldes kukkuda võis . Mõne aja pärast juhtubki lambi valgusjuga rohus lebavale varandusele . Samal hetkel kostab toast hele kiljatus . Kristjan tormab tuppa . Sütib tuli . Ukselävele ilmunud poisi silmad näevad imelikku vaatepilti . Voodi ees põlvitab isa , nägu Mai sülle surutud , käed tüdruku ümber klammerdunud . Mail on seljas vaid punane pluus , tema näol peegeldub hirm . Kristjan mõistab isa olukorda . Ta sõlmib isa käed Mai ümbert lahti ning peidab tüdruku nagu väikese lapse enda selja taha . " ISA , ME KAVATSEME ABIELLUDA ! " " ME LÄHEME SIIT ÄRA , " piiksub Mai . " OOTATE TITTE VÕI ? " küsib püsti tõusnud isa süngelt . " EI . ME ARMASTAME ÜKSTEIST , " kuulutavad Kristjan ja Mai ühest suust . " SIIT ÄRA EI LÄHE NÜÜD KEEGI , " sõnab Mart . Tema kätte on ilmunud püss . Noored tõmbuvad teineteise embusse ja vaatavad hirmunult vanameest . Kristjan teeb isa poole sammu , kuid Mart tõstab püssi . Sellega ähvardades sunnib ta noored seljad vastakuti toolidele istuma ning hakkab neid köiega kinni siduma . Kui Mart köit vedades nende ümber ringiratast kõnnib , alustab Kristjan rääkimist : " MILLAL MEIE EMA SURI , ISA ? " " ESIMESEL MAIL . OLI KEVAD , LILLED JUBA LÕHNASID . MAI SAI ENDALE SELLE JÄRGI NIME . " Vastus on külm , registreeriv , sidumist see igal juhul ei takista ja vanameest meelemõistusele ei too , kuigi Kristjan seda lootnud oli . " KAS TÄDI EERIKA JÄI SIIS HAIGEKS ? " jätkab Kristjan isa töötlemist . Kuid ei mingit märki meelemuutusest , sidumine jätkub . " JAA , TA EI SUUTNUD HELENI SURMA TALUDA . ME KÕIK KARTSIME TEMA PÄRAST . " " JA LAPSE PÄRAST , KEDA TA SEL AJAL OOTAS , " jätkab jutustust Mai , aga ka sel pole Mardi peale mingit mõju . " PÄEVAD LÄBI VÕIS TA LIIKUMATULT LAUA TAGA ISTUDA , TA VIST ISEGI EI NUTNUD . " " EI , TA SILMAD OLID KUIVAD , " on Kristjani kord . " SIIS OTSUSTAS LAURITS TA MANDRILE HAIGLASSE VIIA . KUI TA SEALT TAGASI TOODI , OLI TAL LAPS , MINGIT MUUD MUUTUST TÄDI EERIKA JUURES MÄRGATA POLNUD . ÜKSKORD , KUI ME TÄDI JUURDE KÜLLA LÄKSIME , NÄGIME ... " <arv>. RÄTSEPAMAJA aknast piiluvad sisse Kristjan ja Mai ( samad osatäitjad , kes mängisid Marti ja Helenit samas vanuses ) . Laua ääres istub Eerika , imetab last ja loeb kirja . Kiri on vana , koltunud servadega . Pikkamööda , lugemise käigus ilmub Eerika näole naeratus . Kristjani hääl jätkub : HIILISIN ÜKSKORD SALAJA TÄDI TUPPA JA TEGIN KUMMUTISAHTLI LAHTI . SEAL OLI PALJU KIRJU . ÜKS NEIST LÕHNAS NII ERILISELT , ET MA EI SAANUD MUIDU , KUI PIDIN SELLE ÜMBRIKUST VÄLJA VÕTMA JA VAATAMA . Mai hääl : MA JU KEELASIN SIND , AGA SA EI VÕTNUD MIND KUULDA . Kristjan nuusutab kirja , tõstab vastu valget , uurib kirjatähti peeglist ja ilma peeglita . Käsi sulepeaga teeb kirjatähti järele . Kiri saab valmis . Sellele järgneb lõhnaõlibuketi valmistamine . Lõhnaõlipudelitelt korkide kruvimine , pritsimine . Kristjani hääl : MA EI SAANUD TEISITI , MA PIDIN SEDA TEGEMA . AINULT LÕHNA EI LÄINUD MUL KORDA JÄRELE TEHA , KUID SELLEST POLNUD MIDAGI , SEST TÄDI EERIKA LÕHNATUNDMINE POLNUD SUUREM ASI . Mardi hääl : TEIE MÕLEMAD EI KUULANUD MIND , NÜÜD PEATE KARISTUST KANDMA . Uuesti istub laua taga toolil Eerika ja imetab last . Tema ees on äsja ümbrikust välja võetud kiri . Naeratus . Aknast paistavad Kristjani silmad . Kristjani hääl : SELLEST AJAST PEALE HAKKASINGI EERIKALE IGALT POOLT KIRJU TOOMA . NEED ON MINU TEHTUD KIRJAD . IGALT POOLT MAAILMAST . SIIS VÕIB TÄDI EERIKA USKUDA , ET MEIE EMA HELEN POLEGI SURNUD . NII ILUS ON NÄHA , KUI INIMENE NAERATAB . <arv>. EERIKA HÄÄL : TERE , HELEN ! SAIN SINU KIRJA JUST EILE KÄTTE . PRAEGU ON MEIL SIIN SÜGIS JA MINNA EI TAHA KUSKILE . KUI JÄLLE KEVAD KÄTTE JÕUAB , SIIS MUUTUB MERI SOOJAKS JA SIIS TAHAKS SIIT ÄRA . KIRJUTA MULLE , KUIDAS SA ELAD . MEIE SIIN ELAME HÄSTI . Eerika istub laua taga ja kirjutab kirja . Rätsep norskab voodis . Kurt magab rahulikult , mänguhobu kaenlas . Maja aknast paistab öösse soe kollane tuli . <arv>. HOMMIKUUDU katab heinamaad . Püss käes , läheneb veskile Mart , koer järel . Juba eemalt kostab tuttav lauluviis . Mart ronib veski aknast sisse , koer jääb maha . Veski on kõrgelt silo täis . Hobune teeb tiire , tema seljas istuvad noor Ööbik ja Helen . Nad laulavad koos . Mart ei kahtle hetkegi . Ei vihastu ega ole mingit muud moodi ärritatud . Tõstab püssi , sihib — Ööbik ( poeg Kristjan ) vaatab talle otsa . Naeratab . <arv>. TOOLIDE külge seotud armastajad on üksi . Küll raputades , küll randmeid pingutades püüavad nad end lahti päästa , kuid see ei taha õnnestuda , köis on tugevasti kinni sõlmitud . " I-I-I-S-A-A ! " hüüab viimaks ahastuses Mai . " I-I-I-S-A-A ! " toetab teda Kristjan . Ööbik , kes kogu aja pliidi peal on maganud , ei tee hüüdmisest esialgu välja , kuid lõpuks läheb ta ainuke silm siiski lahti ja kaeb ümbrust . Mustlane haigutab , kobib pliidi pealt alla , tuleb hüüdjate juurde ja päästab nad lahti . " KES TEIEGA NII TEGI ? " " VANAMEES ON PEAST SEGI LÄINUD , " seletab Kristjan ja jookseb õue . Koos otsitakse läbi kuurialune ja töötuba — mitte kedagi ! Silmad suletud , seisab õuel Mai . Ta justkui kuulataks midagi . " VESKISSE ! " hüüab ta . " VESKISSE ! " Mai ja Kristjan jooksevad veski suunas . Ööbik tõmbab tasku pahupidi . Hõbekapsliga kella seal pole . Kurvalt naeratades läheb mustlane tagasi tuppa , topib endale selga kõik majas leiduvad pintsakud ja palitud , ronib uuesti pliidi peale , seab ennast mugavalt sisse ning suleb silma ( d ) . Veidi aja pärast tuksatab silm lahti . Ööbik tuleb pliidilt maha , viskab paar halgu hõõguvasse koldesse ja upitab end jälle lemmikkohale . Laug vajub silmale , tal on ilme , nagu oleks ta lõplikult pärale jõudnud . Rahu ja vaikus . Pikkamööda tungib sellesse kume müdin ja inimeste erutatud hääled . Uks lükatakse lahti ja sisse astub Kurt . Otsejoones marsib ta pliidi juurde ning tonksab Ööbikut jalast , kui see aga siiski temast välja teha ei taha , laseb ta ennast põrandale pikali ja tõstab jala üles , nõnda näidates , mida ta sõbralt ootab . Vastust ei tule . Poiss astub mustlasele lähemale , vaatab alt üles . Ehmatus Kurdi näol . Ta tõmbub paar sammu tagasi — sülle isale , kes on just uksest sisse astunud . " RUTTU ! TULEB ! TULEB ! " Rätsep on ähmi täis , vehib käega suunas , kust " tulemine " tulema peaks , kuid nähes , et see Ööbikule mõju ei avalda ning et ka poeg temaga tulla ei taha , jookseb Laurits õue ja kaob muu möödavilksatava rahva hulka . Kurt jääb Ööbikuga kahekesi . Võtab hobuse peast silma ja ronib sellega pliidile . Pliidiprao vahelt langeb soe tulehelk klaasmunale . <arv>. RISTILE , millele on suurte tähtedega kirjutatud HELEN ja aeg ( <arv> — <arv> ) , lendab linnuke ( ööbik ? ) ja hakkab laulma . <arv>. PÜSSIKIRP on udune , prillideta ei näe Mart hästi ning peab seetõttu hobuse seljast naeratavale Kristjanile ja Maile paar sammu lähemale astuma . Hõbekapsliga kell kukub silole , kapsel kargab lahti . Veel samm , siis muutub vaateväli enam-vähem selgeks . Trikkel surutakse alla . Kõlab pauk . Hobune kukub . Saabas astub kellale , klaas puruneb . Aegamisi kuhtuv hobuse silm . Mart seisab nagu tühjusse vaadates ja kuulatab pingsalt . Üha intensiivsemaks muutuv kumin . Mart surub käed kõrvadele , kuid kumin ei lakka . Siis jookseb Mart aknaorvale . <arv>. VESKI lähedal lagendikul seisavad saareelanikud , kõigil ninad taeva poole . Vaatavad ja nuusivad üheaegselt . Üle mere läheneb üha kasvav kumin . Kui Mart lähemale jõuab , näeb ta siin Eerikat , kes teisi jäljendades samuti nina taeva poole sirutanud . Tema näppude vahel on lahtine ümbrik , mis tuuletõmbe valjenedes käest minema lendab , kuid Eerika seda ei märka , niivõrd on üles küünitamine ja õhu ninna tõmbamine teda kütkestanud . Kristjan ja Mai on samuti siia jõudnud . Ka nemad ei tee vaesest vangistajast , Mardist , väljagi , vaid püüavad pilkudega lähenevat helikopterit . Ainult rätsep astub ligi ja ulatab Mardile vabandava naeratuse saatel prillid . " ANNA ANDEKS . LÄKSIN ÄGEDAKS . VÕTA , SA MUIDU EI NÄE . KATKI NAD ON , AGA SA JU MEISTRIMEES , PARANDAD ÄRA . VEELKORD VABANDUST PRILLIDE KATKITEGEMISE PÄRAST , " ütleb ta mürinast üle karjudes . Mart paneb prillid pähe ja vaatab üles , et näha , kuidas kopter maandub . Kopteri uks tehakse lahti , trepp lastakse alla . Kuperjanovi ja Röntgeni toetusel ilmub ukseavasse vanaldane , kuid kaunis naine imeilusais valgeis ja punaseis vikerkaarevärvides rõivais . Dr. Röntgen kuulutab läbi ruupori : " NÜÜD HAKKAB TEMA TEIE EEST HOOLT KANDMA ! " Rahvas ohhetab ja ahhetab , kõik tormavad ligi , et Kuningannat oma käega katsuda ja lõhnavat kleidiäärt korrakski vastu nina suruda , kuid Kuperjanov ja Röntgen hoiavad kindlal käel Kuninganna ja massi vahel vähemasti esialgu distantsi . Siis tõuseb kopter õhku . Tuul tõukab inimesi üksteise poole , mässib neid endasse , lennutab juukseid ja peakatteid ning sulatab Kuninganna oma rahvaga ühte . Inimesed on kui mesilased Tema ümber kogunenud . Koos jälgitakse , mis veski kohal toimuma hakkab . Helikopter laskub , luugist visatakse alla rihmad ning varsti tõuseb tornist õhku hobune . Aeglaselt lastakse ta maa peale . See , mis surnud oli , hakkab poole tee peal jalgu rapsima ja ärkab täiesti ellu . Kopteri kabiinis vaatab Röntgen Kuperjanovile etteheitvalt otsa . Kuperjanov tõmbab süüdlaslikult pea õlgade vahele . Röntgen näitab käega käskivalt — järsk tõmme ! — maa suunas , kuid Kuperjanov ei kuuletu lömastamiskäsule , vaid maandab hobuse sujuvalt . Röntgeni nägu on süngemast süngem , Kuperjanovi näol aga võib esimest korda näha sooja laia naeratust . Hobuse kabjad puudutavad maad . Juurde sööstab Mart ja päästab rihmad lahti . Rõõmsalt hirnatades jookseb hobune kadakate vahele , Helikopteri maandumisplatsile sõidab ( hääletult ! ) külgkorviga mootorratas , rätsep ja Eerika sadulas . Rätsep annab signaali ja ime küll , rahvamurd Kuninganna ümber avaneb ja annab neile teed . Kristjan ja Mai toetavad Kuningannat mõlemalt poolt käsivarrest , aidates ta korvi istuma . Siis ronib Mai paagile , Kristjan korvi tagumisele otsale , lapsed kõikjale , kuhu mahub ning sõit läheb lahti . Hobune ees , ratas järel , ratta järel lõbusalt lärmav inimsumm . Nii tiirlevad nad kadakatevahelisel teerajal trallitades ja hõikudes ümber veski . Teel mööduvad nad soome kelgust ning selle jalastel seisvast Kurdist . Inimesed viipavad poisile — tule meiega ! — , kuid Kurt ei saa seda teha , sest kelgul istub Ööbik , silm peas , täitsa elus ! Kurt on pikast teekonnast väsinud . Ratas sõidab korra mööda , kuid tuleb jälle . Kuninganna õlal laulab linnuke , Kristjani süles on koer , rätsepast isa on täna lahke ja rõõmus , Mardiga kõrvu sörgivad nad mootorratta järel nagu sõbrad kunagi . Kuninganna ja Kurdi pilgud kohtuvad . Kuninganna naeratab soojalt , Kurdi suu avaneb laiaks naeratuseks . Ta sülitab suust välja tolmu . Sõna , mille ta hetke pärast kuuldavale toob , on selge nagu allikavesi või mäekristall : " E M A. " Jooksusumma ümbritseb kuldkollane tolmupilv , meri sillerdab ja kadakad painduvad tõusvas tuules . Mootorimüra vaibub pikkamööda . Sulab muusikasse . Taevasse kerkiva helikopteri ümmargusest aknast paistva saarepildi ja sellel parajasti toimuva ja ilmselt igaveseks kestma jäävaga lahkume ka meie . " Ta oli kena , sihvakas , täiusliku kehaehitusega ja tugevate ning sirgete ihuliikmetega noormees , sale , pikka kasvu , igati laitmatu välimusega , silma järgi nii umbes kahekümne kuue aastane . ... Kõigepealt tegin talle selgeks , et nüüdsest on tema nimi Reede , sest et see oli see päev , millal tema elu päästsin . " Reede ? Kuidas saab see võimalik olla , et inimesel on nädalapäeva nimi ? Küllap ei lugenud ma tookord lapsena seda kohta " Robinson Crusoest " korralikult läbi . Sest miks muidu ma Kaljuga , ülevalthoovi lugemishimulise poisiga peaaegu et tülli läksin . Varsti hakkab kinodes jooksma film , mille nimeks on " Marie Oktoober " , mis minu mäletamist mööda oli lugu kellestki prantsuse vastupanuliikumise tegelasest , ja " Monday " , mis räägib ühest haigest ( vist tummast ) inglise tüdrukust ning mul tuleb tahes-tahtmata uskuma hakata , et inimesi nädalapäevadeks või kuudeks ristida võib . Kuid Reede-usk või uskmatus on pisut teistmoodi . Sest ühel päeval , mida kutsutakse Suur Reede , koksitakse mune ja tuuakse pajutudusid tuppa ja vanaema tuttav saadab talle linnast kollaste tibudega piltpostkaardi . Kaardi ääred kisuvad üles , sest tegelikult on see foto , ümberpildistus vanalt kaardilt , mille saatmiseks vanainimesel julgust jätkus . Kõik see seostub minu jaoks raamatuga , ühe võrdlemisi tüütu ning hingetu raamatuga , mille üks tegelastest , inimsööjast pärismaalane kannab säärast veidrat nime . Sel päeval mõtlen ma alati temast ja Kaljust . Ükskord kutsub Kalju mind kuuri taha ja ütleb : " Tahad , ma näitan sulle , kuidas jäneseid tapetakse ? " Vastust ootamata avab ta puuriukse ja võtab sealt sipleva küüliku . Hoiab teda kõrvadest . Küülik on üleni valge , lumme kukuvad ümmargused mustad kuulikesed . Äkitselt olen ma kaugel , aia taga , aga vaatan edasi . Ma ei mäleta , et ma kartma löönud oleksin . Aga aia taga ma olen ja kuulen , kuidas Kalju ütleb : " Ega tal valus ei ole . " Või : " See käib valutult . " Või oli veel mingi kolmas , neljas , viies või kuueski lause , mis mul praegu meelest . Nagu siiski . Sest ma pole kindel , kui kaugel ma olen või mida kuulen või näen . Midagi ikka kuulen ja üht-teist näen ka . Siis võtab ta taskust pliiatsi . Jaa , just nimelt pliiatsi , tavalise keemilise pliiatsi , nagu võiks ainult see kõige parem tapariist olla , mitte tavaline puupulk või ükskõik , milline kõva piklik ese , milliseid hoovis küllalt vedeleb , ehkki hetkel ei tule ka neist ühtegi meelde . Ning koksab jänesele ( me ei kutsu neid küülikuiks , kuigi nad seda vist on ) kõrvade taha . Tollesama pliiatsiga . Küülik on väga valge ja tema silmad on veripunased . Küülik sureb valutult . Tema vaim on valge ja läheb lumme , mis on valge nagu pilv taevas . See on minu esimene Ülestõusmine . Kalju käest , Kalju käe läbi , risti ja Jeesusega pole mul asja . Kalju on väikest kasvu ja kõhn . Ta on minust nõrgem , sellepärast peab ta minuga nõus olema , kui ütlen , et nime hääldatakse hoopis Reede ( teises vältes ! ) , mitte Reede ( mida normaalselt hääldatakse kolmandas vältes ) . Omaette huvitav seegi , et häälduserinevus kirjapildis välja ei paista . Ja oi kui tähendusrikas ! Siis korraga hakkab Kalju viskama . Ta kasvab vaata et silmnähtavalt . Minu ema ütleb , et Kalju ema joodab Kaljule härja verd . See teeb suureks ja tugevaks ja muudab heaks kehva vere , mis Kaljul soonis ringi jookseb . Hiljem saan teada , et selle aine nimi , mida ema pojale andis , on hematogeen . No ei tea , härja veri kõlab igal juhul usutavamalt . Härja verd saab Ülestõusmisega seostada , hematogeeni mitte . Hematogeeniga lugu oleks võigas ja mõnes mõttes ka veretu , minu oma on suhteliselt heatahtlik , kuigi veidi ka julm . Siia tuleks veel lisada purk , millest Kalju " verd " jõi . Või tabletid , mis sisaldasid hematogeeni . Aga ka Kalju sinakad huuled ja viletsad hambad , kuhu pudi kinni jäi , ning mis vastu plekkpurgi äärt koksatasid . Alles siis oleks pilt täiuslik . Mina oma silmaga seda pealt ei näinud , kuidas Kalju rohtusid neelas või sõi . Sellest ainult räägiti ning Kalju kasvas ja see tegi rääkimise tõeks . Mina tean ainult seda , et ühel päeval , kui ma linna lähen , tuleb Kalju uksest välja ja astub mulle tee peale ette . Ma pole talle enda teada midagi teinud ( need ajad , kui ma midagi teha võisin , on juba ammu möödas ) , kuid Kalju väänab mu pea endale kaenla alla ja viskab mu õuetolmu sisse maha nagu ma ei tea mille . Ta ei löö mind rusikatega , väänab ja pigistab ainult . See aga on kõige alandavam . Ning tema näol , enneaegselt tärganud mustade vuntsikeste all on lai naeratus . Ma ei hakka vastu , leban liikumatult . Kalju pitsitab mind veel veidi ja laseb siis lahti . Tõuseb üles ja läheb sõnagi lausumata tagasi tuppa , kus ootab ema härjavere pudeliga . See on minu teine Ülestõusmine , liha transsubstantsiatsioon , kui nii võib öelda . Tegelikult ei tohi , teoreetiliselt pole õige , kuid minu elus on nii olnud ning Lihavõtteid mäletan ma just sellisena . <arv>.Muusika ja nutt . Kui Leo ühel õhtul telefoni võttis , oli seal nutt . Keegi nuttis ja see oli Lea . Päris nutt see polnud , ainult nuuksed ning needki varjatud , kuid Leo tundis tüdruku häälest kohe ära ja sai ka aru , milles asi . Kui plika tönnib , siis on alati armastus taga . Ta kutsus Leo enda juurde ning Leo läkski . Otse just ei tormanud , kuigi Lea oli ilus tüdruk ning Leo ei teadnud , mis tal Luiga lahti oli , et ta temale ei helistanud , teda enda juurde ei tahtnud . Lui oli Lea eelmine poiss . Piparkoogil , mille Lea talle kinkis , oli südame kuju ning ääri kaunistasid imepisikesed valgest glasuurist noodimärgid . Juhtusid olema jõulud ning Leo , ehhki kindel tüdrukut vallanud tundes , ei ühendanud kingitust otseselt endaga , vaid maailmaga . Armastus , mida Lea talle kinkida ning " laulva " piparkoogiga nähtavaks , vististi söödavaks , küllap ka kuuldavaks muuta tahtis , oli vaid kosmiliselt tordilt maha pudenenud krööm , kübeke , mis midagi tõelist ei tähenda . Teisiti Leo tüdruku käitumist intermetseerida ( toimetaja , ära paranda ! ) ei osanud . Leo oli endas kindel , kuid niipea , kui ta koduteel ja hiljem kodus piparkooki salaja nuusutas , tulid talle nagu tellitult meelde kõik need väikesed vahejuhtumid ja juhuslikud lausekatked , millel nüüd , kuuseokkase piparkoogilõhna sees , mingi teine , algsest tunduvalt erinev tähendus oli . Kasvõi see , kuidas ta ükskord võimlemistunnis oli näinud , kuidas Lea võimla teises otsas harjutusi teeb . See oli selline harjutus , et pidi käed üles sirutama , seina külge kinnitatud pulkredelist kinni haarama ja jalgu üles-alla tõstma . Siis tuli ennast ümber pöörata ja sama harjutust seljalihastele korrata . Sellega ei tulnud Lea toime ning Leo sai aru miks . Kõvad pulgad pressisid vastu suuri pehmeid rindu , tegid neile haiget . Ei , ei jõua , ütles Lea võimlemisõpetajale , raputas käsi , nagu oleksid need väsinud ning õpetaja uskus teda . Tegelikult nii ei olnud . Lea kartis oma laste , rindade pärast . <arv>. Muusika ja sisikond . Oli kevad — see kevad , pärast neid jõule — , talvisest teesklemisest tüdinud päike paistis juba tõeliselt , kuumalt . Kunagi oli purjus ekskavaatorijuht linnatagusesse heinamaalappi eksikombel , ei tea siis , kas vihast , elutüdimusest või lihtsalt ülemuse käsust valesti aru saanuna kaevanud kraavi . Kraav läks vett täis ja oli lastele , kes vahest juba aprillikuus kupsus käisid , basseini eest . Savimullase valli taha , mis samuti kopast pärit , aeti püsti paar vineerist märklauda ning linna jahi- ja muidumehed harjutasid nende pihta pühapäeviti kätt . Siis tekkis siia lasketiir — piklik katusealune kümne positsiooniga , mis tähendas seda , et umbrohust künkakülge siluti veidi ja toodi märklaudu juurde . Leo võttis pintsaku seljast ja pani maha . Selili pintsak nägi abitu välja . Leo aitas Lea kättpidi istuma ja istus ise kõrvale . Ma ei mõtle enam sinust , pintsak . Kuulid potsatasid mulda ning tekitasid mõnusa tunde . Kuigi mingit ohtu polnud , ei julgenud keegi siia tulla . Need paar kuuske , mis veeloikudest helkival heinamaal seisid , olid pärit aegadest , kui siin oli kasvanud paarisaja ruutmeetri suurune metsatukk , mis veel siiamaani linnaelanikele marju ja seeni kasvatas ning kuhu suuremast metsast jõe tagant mõnikord ka põder või hirv ära eksis . Ma ei mõtle enam sinust , metsatukk . " Muusika on ilus , Šaa ... " , ütles Leo ja pani käe tüdruku rinnale . See oli traditsiooniline sissejuhatus , eelmäng ehk agentuur . ( Kui teema on võimsalt sisse söödetud , ühilduvad kõik ülejäänud elemendid nagu iseendast ; need nn. väikesed valed , tooni asemel esitatud noot , moodustavadki teose välise frenogeniaalsuse ; või eksime meiegi ? ) Sellega polnud Leol kunagi erilisi raskusi . Raskused tulid hiljem , siis kui pluusipõu juba poolenisti lahti , kuid sõnu enam polnud . Sõnad kadusid nagu tina tuhka , nööbid pandi kinni tagasi , samal päeval uuesti proovida polnud mingit mõtet . Šaa polnud tüdruku õige nimi . Õige nimi oli Lea , kuid selle nimega ei kutsunud Leo teda kunagi . Just sellepärast . Sellepärast , et ta ise Leo oli ning et ta selles ohtu nägi , kui inimesed omavahel liiga hästi — nimepidi — sobivad . Oli ka lisapõhjus — nii jäi talle üks muinasjutunimi paremini meelde ; pealegi polnud Leol ka pead , head meeldejätupead . Ennast võinuks ta lasta Nebukadnetsariks kutsuda , see sobinuks — assotsia ... kuidas , kurat , see sõna nüüd oligi ? — hästi Verdi Nabuccoga või Nabucco Verdiga ( inversioon minu : siin , edaspidi , igavesti ) , kuid sellest poleks midagi vast välja tulnud , endale sõnu suhu panna see lapsrindadega plika ei lasknud . " Hraa , " ütles Leo . " Muusika on ilus . Tšaikovski on muidugi veidi liiga programmiline . Teda kuulates on selline tunne nagu võiks ... " Mida võiks ? Võiks puuksu lasta ? Siiani oli Leo kõik võrdlused , mida tal muusika kirjeldamiseks tarvis läks , kodusest miljööst võtnud ning enamasti oli see teda ka sihile viinud . Sest kui Leol õnnestus muusika sobivatesse sõnadesse ümber panna , lubas Šaahraa endal pluusi eest lahti nööpida . Mõnikord hakkas küll vastu vaidlema . Mitte pluusi nööpimisele , vaid võrdlusele , mõnele nagule , mis tema arvates konteksti ei sobinud või täpsustamist tahtis . Konteksti ? Jah , sestsaati kui Leo Šaahraaga käima hakkas , oli ta isegi mõned võõrsõnad selgeks saanud ning kasutas neid ka kodus . Ütles eidele , kes alatasa tema eraellu kippus , mitte fuck you , nagu muidu , vaid mõne presto või motiivi . Eit koolis polnud käinud , tema ei saanud nagunii millestki aru , vahel ainult mõikas hääletoonist , et miski ei klapi , jooksis järele , vehkis kaltsuga ja lasi suust sooja kapsast särgi vahele , kui kätte sai . Eit sõi koledal kombel hapukapsast , kui aga inimene vihastab , ei püsi suus ükski söök , eriti kui ta sind mööda tuba taga ajab . Nad olid taadiga paras paar : üks käis ja kirus , teine istus ja kuulas ning lasi puuksu , kui eite juures polnud . Leo oli nende laps , oli nende käe all üles kasvanud ning harjunud kriiskavat mutti ja alandlikku , kuid salakavalat ätti oma emaks-isaks pidama . Vanaema oli vanem , kaheksakümmend kopikatega tuli ära , vanaisa oli tema kõrval poisike , mõni ime siis , et ta sel moel oma arvamust väljendas , endast teada andis . Leo ema ja isa olid kadunud asjade hulgas . Kui kellelgi midagi kadunud oli — prillid eidel , aluspüksid taadil — , siis tuli võimalikult külma ja ükskõikse häälega öelda , et mina tean küll , kus ta sul on , ning kui siis kaotaja rõõmustades pärima hakkas , et kus , kus , ütle , kus , siis pidi jäiselt , suisa haudkülma häälega vastama , et kadunud asjade hulgas . Leo oli seda mängu nendega korduvalt mänginud , kuid alati läks see läbi , sest vajaliku asja kaotuse hirm pühkis eelmise õrritamise meelest . " Zaad , " ütles Leo . " Kui ma Wagnerit kuulan /mida ta mõistagi eales teinud polnud/ , hakkab mul seest keerama ... " See oli jälle taat : nii tihti kui tema ei käinud ükski teine inimene maailmas väljakäigus . Kuid Zaad jäi sellega rahule , noogutas sügavalt peaga ning lubas lahti võtta ühe koonusekujulise pärlmutternööbi sinise batistpluusi rinnal . Kui Leo seda tegi , viibis tüdruk justkui kuskil kaugel , ei pannud poisi tegevust nagu tähelegi , vaid vaagis mõttes tema poolt öeldut . Tema peas liikus midagi sellist , mida Leo endale hästi ette ei kujutanud . Ta mõtles muusikast , kontrollis Leo pakutud võrdluste õigsust , mõnikord isegi parandas poissi . Leo polnud siiamaani aru saanud , kes on tüdruku lemmikhelilooja . Zaadi rinnad olid nagu kaks väikest last , mida tüdruk oma süles hoidis . Need olid äsja uinunud , märgade suudega lapsed , kelle pead olid vajunud ema — tüdruku — kaelale . Vasema nimi Huck , parema nimi Finn , mis muidugi tähendas seda , et need nende nimed küll ei olnud . Rindade nimed sündisid iga päev uuesti , vahel kutsus Leo neid Avantüüriks ja Uvertüüriks , mõlemad muusikaterminid , kui ta muidugi midagi segi ei aja . Huck ( Avantüür ) oli jonnakam , ei tahtnud õhtul õigel ajal magama minna , nuias aga lisa juurde ning väsis lõpuks nii ära , et muidu ei saanud , kui pidi une peletamiseks nutu esile kutsuma ; nii tore oli teda siis vaadata , haigutused ja nuuksed ( punkteeritud mõne harva , kuid spontaanse naerupurskega ) läbisegamini . Leole meeldiski Huck rohkem . Avalikult ei saanud ta üht teisele eelistada — üks valvas teist , nõudis endale seda , mida teisele antud — , kuid kui ta üksi oli , kusagil linnas ringi kondas või majaseintele ajaviiteks roppusi kriitseldas , siis kordas ta alati üht nime . Šaa ( kui Šaa ) , Hraa ( kui Hraa ) , Zaad ( kui Zaad ) . Sest laps võis mõnikord ka ema nime kanda . Kuid selleks pidi ta lemmiklaps olema . " Nagu kõrvu kõditav ojavulin , nagu jõgi , mis silla all pahisema hakkab , nagu taevas , kus paistab päike ja lendavad hääletult linnud ... " Kuigi Leol oli ükspuha , mida rääkida , peatus ta hetkeks . Rinnad olid pluusipõuest juba peaaegu väljas . Pehmed ja suured , roosa ovaali ja pruuni täpiga keskel . Leo pani sõrme ettevaatlikult rinna keskele , puudutas täppi . Täpist sai punkt , punktist prunt . Ta teadis , et see , mida ta praegu näeb , pole sama , kui see , mida veidi värisev näpuots tunneb . Sellepärast — suu endal vahetpidamata käimas — hoidis ta kätt rindade kohal , joonistas pintsliks muutunud sõrmega õhku kontuure , varjutas ja värvis . Ta ei tahtnud olla nagu kõik teised — pulkredel võimla seinal , rinnahoidja kägistus ( mis siinsamas kõrval pintsakuga koos nõutult käsi laiutas ) , Lui . Käsi tegi triibu . Triip oli juhuslik , selles polnud mõtet , kuid valge valgus — paber — triibu ümber hakkas värelema nagu õhk õhus ning see tuli millegagi täita . Paiselehekollasega ( kuid jumala pärast mitte lille endaga ) , nõrga niutsumisega ... " On ta jälle siin ? " <arv>. Muusika ja surm . " Keda sa linnas nägid ? " See oli vanaeide lemmikküsimus . Ka taat koogatas voodiäärelt nende poole pead . Tabletid , mis eit talle pärast sööki sisse võtmiseks andnud oli , kukkusid põrandale . Eit sööstis tooli ümber ajades ligi ning püüdis põrandaprao poole veereva valge sõõri õigel ajal kinni . Puhus peale ja pistis taadi pihku tagasi , ei sõimanudki seekord . Leo rõõmustas selle üle . " Keda sa nägid ? " " Lepassaare Annat . Hoidis südamest kinni . " " Nooh ? " " Ei , seekord ei juhtunud midagi . " " Niisama see ei ole . " " Küllap ta ükskord vedru välja ikka viskab . Õige koht — inimeste silma all ! " " Hoidre Vellot ka trehvasin . Kutsus enda poole sauna . " " Muud ka midagi rääkis ? " " Saatis tervisi . " " Saada vastu . " " Ma juba saatsin . " " Saada veel . " " Nojah . " " A mis tal seljas oli ? " " Kellel ? " " Annal , kellel siis ? " " Ma mõtsi , et Vello . " " Mis mul Vellost . " " Vello ütles , et tulge sauna . " " Ei lähe . " " Nii ma talle ütlesin ka . " Kõige imelikum , et eit käis ise ka linnas ja nägi neidsamu inimesi . Tema , Leo , pidi eide poolt nähtut kas kinnitama või ümber lükkama . Paraku oli nii , et Leo võis ükskõik mida lobiseda või luisata . Sageli polnud ta neid inimesi , kellest ta rääkis , tol päeval kohanudki , kuid eit ja taat kuulasid teda , nagu oleks Leo mingi prohvet , kelle valest ükskord tõde võib sündida . Leo tundis , kuidas öeldud sõnad teda muudavad . Muutus eideks , kes tahtis taadi surma ; muutus taadiks , kes tahtis eide surma . " A mis tal ikka seljas oli ? " " Kellel ? " " Annal ? " " Annal ? Roosa presto ... " Leo ütles seda nii , nagu oleks öelnud " rätik " , " roosa rätik peas " . Rohkemaks — " lõua alt kahekordse sõlmega kinni tõmmatud " — polnud Leo võimeline . Kuid eidele sellest piisas , küsis : " Körtsik , mis värvi körtsik oli ? " " Fraas , ikka fraas . " Tumesinine , vaata et lilla . " Jalas ? " " Mustad ameerika motiivid . " Läikivast krokodillinahast kõrge kontsaga kingad ; Annal olid Meerikas ( nii ütles eit , oli nõus taat ) sugulased , kes Annat riietega varustasid . " Sobakoffi nägin ka . " " Kus ? Millal ? Mis tal seljas oli ? " Need kolm küsimust tulid teises järjekorras ja järgimööda , kuid Leo tahtis neile korraga vastata . See vastus kõlas nii : " Ta nägi välja nagu tõeline härrasmees . Kõhetu , pika lõuaga , peas pika nokaga sametsoni . Pikk nokk kaitseb silmi päikese eest . Vaatas ja vaatas , siis äkki tegi käega järsu nõksaku ette ja tõmbas kolmjala külge kinnitatud paberile joone . Noor Sobakoff oli ka kaasas , niutsus kogu aja . " " Mis tal jalas oli ? " " Pruunid sametpüksid . " " Jalas , ma mõtsi jalas . " " Suvekingad kalossidega . Sobakoff kannab alati kalosse , ilma kalossideta pole ma teda veel näinud . " " Kas ta siis teise ilma polegi veel kolinud ? " " Just , just , " hõikas ka taat ning kääksatas voodi reformpõhja ( ? ) . " Minu arvates on Sobakoff juba kümme aastat surnud . Venelased saatsid ta Siberisse . See oli siis , kui linnas valgekaartlastele arapp tehti , viiekümne viiendal . Või tapsid sakslased ta ära ? " See oli ikka fantastiline küll , kuidas eit ja taat surma jalanõudest ära tundsid ! Mida neile sel puhul vastata ? " Fuck you Dad , fuck you Mom ! " <arv>. Mis on muusika ? Mis on muusika ? Kuidas heliloojad kuulevad ? Karl Popper teab rääkida Anton von Weberni kohta , et kui mingid helindid temani jõudsid , siis pani ta need kohe kirja , kui aga ühendus helimaailmaga katkes , siis peatus ka suure saksa helilooja , ületamatu dodekafooniageeniuse kuuldut kopeeriv sulg . See olevatki põhjus , miks Weberni heliteosed nii lühikesed on . Üldiselt Popper moodsast heliloomingust palju ei pea . Muusika , sellega koos aga ka kogu maailma fragmentariseerumine saab alguse Wagnerist , ei kellestki muust . Wagneri kirjalikud ülestähendused , esseed , kirjad jms. , kus ta tõmbab paralleele revolutsiooni ja muusika vahel , viidates sellele , nagu võiks kunstis eksisteerida sellised mõisted nagu " areng " , " evolutsioon " ja " progress " , on Popperi arvates puhas pseudoromantiline demagoogia . Popper kiidab muusikat ennast ( sealhulgas tunnustab ka Wagnerit , reserveeritult muidugi ) . Muusika väljendab ennast heliloojas , mitte vastupidi . Mõistagi on olemas ka vastupidine , kuid kunsti subjektiivne pool — pisarad , valu , alkoholism , impotents — on objektiivse sõnumi , jumaliku ühtesulamise kõrval siiski võrdlemisi tühine . Bach pani oma teosed kirja näiliselt kiretult , Beethoveni oiged aga on kuulda ka tema muusikas . Beethoven sunnib meid millekski ning see on halb , Bach aga lubab meid olla me ise ning see on hea . ( Lubamaks endale ekstreemsusi — kogu Beethoven , kogu Bach — on Popper liiga subtiilne mõtleja ; need kuuluvad väiksemat sorti vendadele , meile . ) Mõlemad on oma loomingus nähtavad , füüsiliselt tajutavad , mida ei saa öelda Mozarti kohta — midagi mõõdetamatut on tema võlus . Wagneri dogmaatilisust saab võrrelda vaid Freudi omaga . Hümnid on juba algselt ebapuhtad muusikavormid . Nad on nagu piits , plaksatavad kõrva ääres , kui sa ei mõtle sellest , mis peab . Muusika ei tohiks inimest sundida peatuma , valveseisakus kohale tarduma , suud avama , kaasa laulma . Laulupidudel hakkab mul alati veidi kõhe , kõhe nootide ühemõttelisest üksteisele järgnevusest , kõhe võltsist kõiksusest ( taevani ei jõua ükski helind , selles võib kindel olla ) , kuid kõhedam veelgi sellest , et ma ise täpselt samuti tunnen , et mul pisar silma tuleb ja südame alt pitsitab . Emotsionaalne eestlane , egomaniakk veel peale selle ! Kõige õigem oleks vist laulda aktsendiga , veidi vääralt , suti mööda , kuid see viib meid tahes-tahtmata tagasi dodekafoonia ning eneseülistuse juurde . Ma armastan oma tegelasi . Minu jaoks on nad elavad . Või muutuvad selleks loo lõpus . Millegipärast on just see — saamine — mulle oluline ning ma tahaks , et lugejagi tunneks sellest — sünnist — samasugust rõõmu . Mu tegelased ( keda ma meelsamini " omainimesteks " kutsuksin ) on sageli isepäised , mis on mõistagi parem , kui nad mulle orjalikult kuuletuksid . Ma vaidlen nendega ... mingi osa sellest dispuudist võiks ju nähtav olla . Näiteks oleksin ma soovinud , et Leol poleks lõuga . Poleks seda , mis kõikidel teistel olemas . Kuidas võib selline inimene ennast tunda ? Ning jällegi on ainult kaks võimalust , kaks teed , mida mööda minema hakata — Õnn ja Õnnetus . Minu tee on Õnn ; Leo on oma " puuduse " üle uhke , kehalise kasvatuse tunnis , kus teised poisid " lõua tõmbamisega " ränka vaeva näevad , pole Leol normi täitmise ja soovi korral ka ületamisega mingeid raskusi . Veidral kombel , justkui sisalduks keeles ja sõnades tõesti mingi konkreetne jõud , ei hakata Leod tema lõuatuse pärast taga kiusama . Löömamehed , pahatahtlikud kratid , keda igas koolis leidub kümneid kui mitte sadu , ei võta kuidagi vedu . Nad nagu teaksid , et Leole ei saa anda " vastu lõugu " ega lüüa teda vahetunni ajal porisel kooliõuel või turbamullast tolmava puukuuri põrandal lihtsalt " nokki " . Neile ei tule see lihtsalt pähe . Kas sellepärast , et Leo ei tunne ennast välimusdefektist üldsegi puudutatuna ? Või varjab ta seda nii hästi ? Või on see veidi ka sellest , et Leo puhul ei tundu kehtivat ka teised väljendid , mis nii või teisiti inimese füsiognoomiaga seotud on ? Näiteks " nina püsti ajama " või " nina krimpsutama " ? See iseäralik puutumatus , vaakum Leo ümber , muutub veelgi seletamatumaks ning suisa müstiliseks , kui ma ütlen ( ma teen seda siiski , Leo ! ) , et nägin oma ihusilmaga pealt , kuidas eelpool nimetatud nimetud ( kurja nime ei tasu suhu võtta , lähed ise kurjaks ! ) paharetid kõige sadistlikumal moel Arno ainsale jalale jalga ette ja taha panid , kasutades selleks ära praktiliselt kõik võimalused , vahetunnid , tunnid ( kõik olenes õpetajast , oli neidki , kes Arno kiusamist salamisi nautisid ) , kodu- ja kooliteed . Tänu jalale kutsuti Arnot väike-Arnoks , kuigi ta oli tegelikult küllalt suurt kasvu ja laiade õlgadega , ümarate õlanukkidega , mida kaenla all olevad kargud veelgi ülespoole kergitasid . Arno kukkus lamedalt , lapikult ning muutus koolikoridori külmal kivipõrandal nõnda õhukeseks , et vaid suure vaevaga nähtav oli . Kuid erinevalt Leost oli selline saatus talle määratud . Sest Arno oli lombakas , invaliid , kelle kallal nokkimine ja ründamine sama loomulik on kui raisakullil lõõtsutava pühvli maha varisenud kehal uhkeldava söögiasendi sissevõtmine . Ma ei usu , et Arno oma kooli ja iseennast ära oleks tundnud , kui me seda teinud poleks . Ma ei mõtle enam sinust , Arno , see on minu viimane mõte sinust . Kuid millegipärast ei soovinud Leo , see minu väike kallis inimene , et ma seda osa temast — õnne , jah , õnne ! — nähtavaks muudaksin . " Jah , õige see ju on , kuid parem , kui sa sellest ei kõssa , " ütles ta mulle . Ta oli mulle külla tulnud ning hea sõbrana minu voodi ees toolil istet võtnud . Tema käitumine sarnanes poeeti külastava muusa ja kõrgest palavikust sündinud kummituse ristsugutise omaga . " Muidugi kõlkusin ma Lead nähes võimlas lae all , olin parajasti mööda köit üles roninud . Paljud meist ( tähendusrikas paus ) ei saanud selle harjutusega kuidagimoodi hakkama . Sealt nägin ma , kuidas Lea ... Aga sellest sa juba kirjutasid . Kui sa mind tõesti armastad ( kui ma ikka õieti kuulsin ) , siis las see koht jääda nagu on . Kes aru saada tahab , saab aru seletamatagi . " Ma abiellusin . Meie esimene laps , kelle mu naine meile sünnitas , oli vaimsete puuetega . Me panime talle nimeks Hikari , mis tähendab jaapani keeles " valgus " . Beebina reageeris ta ainult metslindude sirtsumisele , kuid mitte inimhäälele . Ühel suvel , kui ta oli kuueaastane , viibisime me oma maamajas . Ta kuulis rookanapaari ( Rallus aquaticus ) kudrutamas orujärvel ning ütles : " Need on rookanad . " See kõlas nagu vaatleja tutvustus lindude hääli jäädvustaval grammofoniplaadil . See oli esimene kord , kui mu poeg tõi kuuldavale inimese sõnad . Seejärel võisime ka meie naisega oma pojaga sõnade abil suhelda . ... Praegu töötab Hikari vaimsete puuetega inimeste kutsekeskuses . Ta on hakanud looma oma muusikat . Selle muusika loomisel olid vahendajateks ja innustajateks linnud . Seega on läinud täide ennustus , mille järgi mul õnnestub ükskord mõista lindude keelt . ... Sõna innocence /süütus/ koosneb kahest sõnast , in — " ei " ja nocere — " valu tegema " , kokku võttes — " mitte valu tegema " . Hikari muusika oli helilooja enda süütuse loomulik puhang . Need katked pärinevad Kenzaburo Oe Nobeli preemia kõnest . Midagi ilusamat ja inimlikumat on raske leida . Neis sõnades väljendub kirjanduse , aga ka elu ainus mõeldav mõõde — sügavus . Need sõnad võiksid kuuluda igaühele meist . Sellepärast ei hakanud ma nende kuulumist jutumärkidega tähistama . Tegin näo , jätsin mulje . Nagu võinuksin ma ise need sõnad kirja panna . Ning mul on tunne , et Kenzaburo Oe poleks seda mulle pahaks pannud , Hikarist rääkimata . <arv>. Muusika ja õnn . " Šaa , " ütleb Leo . " Muusika ... " Maa on soe . Seest ehk veidi niiske , kuid pealt lausa kuum . Katsu sõmerjate savimullaküngaste harju , neid on terve vallikülg täis , kohe pudenevad , nii kuivad . Kahest küljest hääled . Kraavis suplevate laste kilked ja märklauda plaksatavad lasud . Mõni läheb ka mööda , siis sops . Krigin vastu kivi . Rikosett . Pigista silmad kinni , siis paremini kuulda . Tegelikult ka näha . Tüdrukut , ennast . Külma ja sooja . Päikest , mille embus maa lahti sulatab . Leo rõõmustab Šaa silmade üle . Need on suletud . Silmalaud suured , jämedate veresoontega , mis katavad lau nagu jõgi koos harujõgedega . Vahel laug tuksatab : mida sa nägid ? Ma loodan , et näed mind läbi . Ainult nii meie armastus võimalik . Kui üks on pime , siis peab teine nägema . Juhid mind läbi elu käekõrval , kui ilus see oleks ! " Hraa , " ütleb Leo . " Muusika ... " Eidel — passus kodust ei vaja põhjendamist , kodul nagu ka maailmal pole seda vaja , ta lihtsalt on , kelleltki luba või nõusolekut küsimata — eidel oli taadi jaoks alati midagi varuks . See , kui kihvtilt ta taadile koha kätte näitas , äratas Leos alati imetlust . Kõigepealt meelitas eit taadi liimile , andis talle mõne lihtsama töö kätte , näiteks sibulahakkimise . Kui taat lõikelaua eidele tagasi ulatas , ei öelnud too taadile ühtegi paha sõna , kuid tegi kiiresti omapoolse " vigade paranduse " , lasi noaga sibulapurust oma käega üle . Taat vaatas vesiste silmadega pealt , ohkas ning komberdas ägisedes voodisse tagasi . Taat polnud millekski kõlbulik , haisukott selline . Taadi selja peal oli kolm suurt muhku , kaks tükki kummagi abaluu all , üks püksivärvli kohal . Eit määris neid igal õhtul , aga mäda kätte ei saanud , paised kahanesid pikkamööda ning kadusid siis hoopis , kuid tekkisid uuesti , vahel samasse kohta , vahel mujale , ehkki eit määrde ja lapiga valvel oli . Pigistada taat ei lubanud , paiskas eide ainsa õlaliigutusega eemale ning eit , ime küll , ei saanud selle peale üldsegi kurjaks , vaid üritas järgmine kord jälle . Eit ja taat magasid laias raudvoodis kõrvu , eit võinuks taati öösel äkkrünnakuga võtta , paraku aga jäid mõlemad täpselt ühel ajal magama . Ning nende uni ( mille puudumist mõlemad nagu ühest suust kurtsid ) oli lärmakate inglite oma . Leod see ei häirinud . Vastupidi , öine hipodroom sirmi taga tekitas temas mõõtmatu õnne- ja tänutunde . " Zaad " , ütles Leo . " Muusika ... " Suur ja väike Sobakoff , jahvatas Leo suu , olid lahutamatud . Kui suur maalima läks , kandis väike lõugade vahel väikest korvi , kus olid võileivad ja joogipudel . Paigad , kuhu suur väikest ( või vastupidi ? ) viis , olid looduslikult kaunid ning asusid linnast kaugel . Muidu oli väike keti otsas , kui nad aga kohale jõudsid , päästis suur väikse lahti . Kui väiksel jooksuaeg saabus ( emane puudel , Anna Ivanovna ) , kahmas suur väikse juba lävepakul koos keti ja korvikesega sülle ja pani maha alles siis , kui niutsuv penikari maha raputatud . Üle silla ei tulnud isegi hüperseksuaalne Härra , hall hunt , kelle tõupuhtusest andsid tunnistust järeltulijad , sest Härra paarumisest sündisid kikkis kõrvadega hundid isegi kaltsukaupmehe elupõlisel Krantsil ( selleks , et oma koerale nime välja mõelda , oli peremees alati kas tööga liiga ametis või lihtsalt purjus ) . Sobakoff ei rääkinud kunagi endast , kuid ometi oli tema kohta teada kõik , mida inimese kohta teada tarvilik ja võimalik , veidi vast rohkemgi . Nooruses oli Sobakoff olnud hea ujuja , kes vaadata oskab , näeb seda käte asendist . Kui Sobakoff maalima hakkab , sirutab ta pintsli või pliiatsiga käe kaugele ette , kuid nii teeb enamus kunstnikke , selles pole midagi veidrat , veel vähem äraandlikku ; mis Sobakoffi paljastab , on teine , selja taha ulatuv käsi , eriti käelaba , mis on kühvlikujuline , nagu see igal endast lugupidaval kroolijal ju olema peabki . Käe kohta teavad mõned öelda , et see olevat stalinlik-hitlerlike ( sest Sobakoff on juut ) piinakambrite tagajärg : korra käänutatud käsi äratab tähelepanu , korra olnud valu kutsub välja uut valu , kuid samal ajal on märgatavalt suurenenud ka valutaluvus ning timukad ja nende käsilased jäävad paratamatult pika ninaga pooliku lahenduse ette ( milline see ka välja ei näeks ) . Sobakoffil on pikad ja karvased sõrmed . Kui tema käest küsida ( mida keegi senimaani teinud pole ) , mida ta maalib , mis on tema taieste sisu , siis vastab ( minu voodiäärel istet võtnud ) Sobakoff väärikalt , kuid veidi kähinal , mis aga kohe-kohe kuulduvatele sõnadele ka tõlgitud kujul ( sest eesti keelt ta ei mõista ) keskmisest suurema tõepära annab : " Muusika . " Nii ongi : kõik vähegi vaatamisväärsed kohad linna ümbruses on muusikaks muutunud . Maastikke , talvede sulasid ja suvede pakaseid ( neid aga on võimalik jäädvustada vaid varakevadel ja hilissügisel ) on kokku kuskil saja ümber . Arv nii suur vast poleks , kuid mõnda kohta , meeleolu , muusikat , on Sobakoffid mitu korda kujutanud . Kuigi väike on loomisprotsessis passiivne , nuhutab , nuusib , õiendab loomulikke tarbeid ning paneb seejärel pea käppadele ja uinub , ei saa teda kõrvale jätta . Noor ja vana kuuluvad kokku , on kaas- ja koosautorid . Kui vana vanaks jäi ( siit algab meie lugu ) , ei jõudnud ta enam linnast kaugele minna . Need , kes Sobakoffi ilma tema lähikaugete rännakuteta ette kujutada ei osanud , hakkasid arvama , et Sobakoff on surnud . Kujutlusvõime puudumine teeb hullematki . Kuigi peagi selgus , et ohutuid ja ilusaid ( või on need üks ja sama ? muusika ? ! ) paiku on linna seeski piisavalt , ei ärganud Sobakoff liiga praktilise mõtlemisega inimeste jaoks enam iialgi ellu . " Lui , " ütles Lea . Silmad pärani , jõed ühe hetkega kuivanud , nende asemel doremifasolsadistlik kättemaksuhimu . Lui polnud poisi õige nimi . Õige nimi oli Leo , kuid selle nimega ei kutsunud Lea teda kunagi . Just sellepärast . Sellepärast , et ta ise Lea oli ning et ta selles ohtu nägi , kui inimesed omavahel liiga hästi — nimepidi — sobivad . Oli ka veel üks lisapõhjus , aga sellest finaalis . Nel modo russico . Kuid Leo oli juba teel . Pärast seda , mis ta nägi , poleks ükski jõud teda peatada suutnud . Ta nägi korraga kolme asja . Esiteks langes puu otsast leht . Talvine leht , mis senimaani oksast kramplikult kinni hoidnud , nagu võiks ta nii , emapuu mahlaga kuivanud rootsu pidi ühenduses , kevadel uuesti ellu ärgata . Kahjuks oli see vale puu — kuusk , mis oma kuivanud okaste ja paljaste , justkui õudusjutust pärit oksaköntidega lehtpuulehest , paplist , kuuldagi ei tahtnud . Nagu alati , oli kõiges süüdi äkiline — ning öine — tuulehoog , mis ühel petlikult vaiksel suveõhtul unne märgunud ( oli vihmarikas periood ) lehelapsel kraest kinni võttis ja kaugelt paistva kuuse külge heljutas . Naiivne paplileht muutust muidugi ei märganud , uskus end ärgates endiselt ema küljes rippuvat , kõlkus seal ületalve kuni lõpuks varakevadel maha varises . Teiseks ( tinglikult , sest sündmused olid , nagu juba öeldud , samaaegsed ) pistis Sobakoff punasesse vesivärvi ( Sobakoff oli loomult akvarellist , ehkki talle kuulub ka paar eksikombel entsüklopeediaisse eksinud õlimaali ) kastetud pintsliotsa otsustavalt paberisse . Pildile tekkis punkt . Päike . Väike päike , suure seeme . Loojang . Kuid seda on ennegi juhtunud , et loojanguid keskpäeval maalitakse . Teist kätt , kanuuks vormunud käelaba hoidis Sobakoff selja taga , nii et see , mis me temast arvasime , on õige , see , mis temast teatakse — räägitakse — aga vale . Sobakoffil olid õhukesed huuled , millele asjaarmastajast diletant Aeg ootamatult osavalt õhukese kihi lillat oli lisanud . Peas oli tal silmi valguse eest kaitsev pika nokaga sametsoni . Ka pintsak ja püksid olid samast materjalist . Ja kalossid — ei maksa kalosse unustada , kuigi neid vasttärganud rohu seest õieti ju paista pole . Kõrva ja silma puudumine ei tähenda veel maailma lõppu . Vahel juhtub , et ka kirjandusega , kirjutamisega saab ( maa ) ilma teha . NB ! Kõik see — punkt , päike , käsi , kalossid jne — tuleb teiseks . Jõuab lõppu , rebib rinnaga ( parem oleks küll öelda rindadega , see oleks õiglasem ) puruks punasest krepp-paberist lindi . Kolmandaks jõuab kohale see , et Sobakoff viskab pintsli käest ja karjatab vaid ainsa sõna — " Sidii ! " Kirjutatuna näeb see küllalt veider välja ning tähendab eesti keeles " Istu ! " Kasu pole sellest mõistagi mingit , isegi kui väike Sobakoff käsklusele ( ainsale , mida ta teab ) tõesti kuuletuks . Kui siia lisada ahastus , mis seda hüüet saadab , siis muutub asi traagiliseks . Sest selleks ajaks , kui Sobakoff jaole saab , on Härra oma töö teinud . Härral on peas traadist suukorv , kuhu mahuksid postuumselt üks aarapapagoi või kümme kanaarilindu , see aga tähendab seda , et seekord pole ta ennast nagu tavaliselt kuudi eest lahti rebinud , vaid peremehe , kohaliku tapamaja direktori Robert Linnu käest , kes temaga jalutama tuli ning ilmselt kusagil läheduses viibib . Härra lahkub põletavkuumalt areenilt , volksatab rohmaka , kuid täpse hüppega üle olematu tara , mis lahutab mullavallitagust lohku kraavist ja tiirust . Hüppe kõrgus võrdub linnaaedu ümbritsevate plankude omaga ning neist on Härra naudingujahil harjunud üle vopsama , sest iga selline plank , iga aed selle taga sisaldab kordumatut , alati uutmoodi korduvat rõõmu . " Kuhu nüüd ? ! " " Mis sul hakkas ? " " Lolliks läksid või ? " " Oleks veel , et paneks nööbid kinni . Kus sa sellega , pätt mis pätt ! " Neid lauseid loobib Lea Leole järele . Ta üritab nendega tabada poisi südant , kuid tabab selga . Pintsakut , kui täpsem olla , sest selle ainsagi , mis plika paljast ülakeha kevadniiskest maast lahutas , rabas poiss viimasel hetkel enda kätte . " Aga mis siis , kui me haigeks jääme ? Me võime vabalt ka ära surra ! " Ning tüdruk , Lea , sirutab oma lapsed , rinnad Leo suunas anuvalt välja . Uinunud , märgade suudega lapsed , kelle pead on vajunud ema — tüdruku — kaelale . Kuid Leo on juba liiga kaugel . Punub kiiresti . Tuule tiivul , ehkki tuult ei ole . Kui ei ole , tuleb teha , ise välja mõelda . Küll siis on ja küll ka kannab . Lõõtsutav Härra püsib Leol õige tükk aega kannul . Kannul ja kõrval . Kuni ükskord Lind ... Seal ta on , nurga taga , valmis välja hüppama , ainult laiaõlgne vari hoiab teda veel ennastsalgavalt majaseina küljes kinni . Ei , parem ära tule , võta hoogu maha , pööra kõrvaltänavasse , muidu võib juhtuda , et klõks kõrva taga ja jälle ahelais . Leo ei näe , Leo ei kuule . Kiirus nii suur , lausa tappev . Kuigi kuulda ju võiks , sest Lea hüüded — jah , karjed — kanduvad edasi kumisevaid telefonitraate pidi , mis nagu alati hädalisele lahkelt oma abi pakuvad . Kolmainsusega ( kordame : kalossid , käsi , päike , punkt ) koos kerkis Leo silme ette hirmuäratav pilt : vanaeit kummargil taadi kohal ! Eidena teab Leo , et tahab taati tappa , taadina edasi elada , imelik küll — eidega koos ! Uks prahvatab lahti , sisse tormab Leo . Taat lamab põrandal vere , ei valguslaigus . Ka eit on sealsamas , põlvili taadi kõrval , käed küünarnukist kõverdunud . Ühe hüppega maandub Leo uksepakult voodi ette , valmis eide kondistest õlanukkidest kinni haarama , et teda taadi pealt maha rebida . " Tabletid , " ütleb eit . " Ruttu ! Pillas need siia kuskile maha , ei leia üles . " " Siin , võta ! " ütleb Leo ja ulatab eidele kaks valget rummu , mille keskel seisab üksainus täht : T. Rohi on Meerikast , Anna andis . Oli prestopunase siidisuka säärde pistetud . Muidu ei tohi , ei lubata saata . Isegi kui inimene haige , suremas nagu taat . Mis riik see selline . Kuid rohi , näe , jõudis ikka kohale . Kuigi vaeva tuli ka näha , pidi Vello juurde sauna minema , sest Vello on Anna onu , kes elab üksi ja tahab , et inimesed teda külastaksid , tema juures saunas käiksid . Äärt ega otsa pole tema jutul , ainult keskpaigad , põnevad kohad ja äranäritud ääred nagu piparkoogil , lõpuks ei saa midagi aru , ainult noogutad peaga ja teed targa näo pähe . Nüüd see tehtud , saunas käidud , jutud räägitud , rohud käes . Ja kohe ka kadunud . " Kust sa nad nii kähku ? " küsib eit , kui on taadile T-tähega imetabletid suhu torganud ja vett peale valanud . Taat teeb klõnks ja ärkab ellu nagu ei midagi . Midagi ikka on : mingi tunne , mingi kipitus südames ja mitte ainult taadil , vaid ka eidel ja poisil . " Kadunud asjade hulgast , " ütleb Leo teraskülmal häälel . Seekord saab eit öeldust kohe aru . " Ma arvasin ka , et nad põrandaprao vahele veeresid , aga ma'i näind , ei leind paugupealt prille üles . " Siis kõlab lõppakord — heliseb siiamaani vaikinud telefon . <arv>. Muusika ja nutt . " Lui , " uilgab vana , elus üht teist näinud , rohkem loomulikult kuulnud ning kõikide aegade ( vene , saksa ) kiuste oma identiteeti ehtsal kujul säilitanud Ericsson . " See olen mina , Lea , kas kuuled , ütle midagi , ma tean küll , et kuuled ... Ma tahan sulle midagi öelda . Kallis Lui , ma palun sind , ära jäta mind maha ! Sellega teed sa halba ainult endale . Mõtle ise , palju ju ei puudunud , kui sa oleksid oma kalgi ja võltsi näo kaotanud ja öelnud , et oled õnnetu selle üle , et sul pole ema ja isa ... Usu mind , see ülestunnistus oleks muutnud sind paremaks . Mis sa ometi kekutad ... Ainult mina , Lea , kõlban sulle naiseks ... Vabanda , et veidi tönnin , kuid see tuleb rõõmust ... sa ei jäta ju mind maha , ega ? " Kuum sai Ma hüppan külmalt kivitrepilt , kus ma juba õige tükk aega istunud olen , üles , sööstan mõne hüppega üle majaesise tee pruuni plangu juurde ning röögatan oksaauku ainsa sõna , mis mul hetkel pähe tuleb — " Öök ! " See sõna on mulle endalegi avastus , kuid ma ei jõua selle üle pikemalt mõtlema hakata , sest pean minema tuppa saia sööma . Sellest hoolimata — mamma , oota vähe ! — tahaksin öelda , et kunagi olin ma mina , kes istus külmal kivitrepil , kuuma päikese eest räästa all varjus , ja mul oli sõber , kelle peale ma selle eest vihane olin , et ta äkki tugevaks oli saanud . Ta jõi härjaverd ja sõi jänesepabulaid peale ja mina seda teha ei suutnud . Tema nimi oli Esko , sellepärast ma nõnda oksaauku karjusin , aga see nimi — õige nimi — ei hakanud talle külge , oleks ta ka tõesti aia taga peidus olnud ja august piilunud ja see sõna oleks talle siis ju otse silma läinud . Kuid ma teadsin , mis on aia taga — suur õunapuu väikeste õuntega , mille all me maadelnud olime , meie , kes me kunagi olime meie . Ta surus mu vastu maad ja ma mõtlesin , et ta teeb mulle haiget , aga tema hakkas mind hoopis kätega muljuma ja kõdistama . Igaks juhuks ei hakanud ma vastu . Ma ei tea , mis siis oleks juhtunud , kui ma vastu oleksin hakanud , võimalik , et oleksin siis juba surnud . Mamma juures köögis on hea vaikne . Kuigi kuum on ka . Aga see on teistmoodi kuum . Märg kuum , mitte tolmune nagu väljas , nii et kui ma tuppa tulen , hakkan ma üles sulama , minu päris keha sulab tolmukorra alt välja . Mamma teeb köögiahjus saia . Kuuma saia , nagu ta ise ütleb . Kuigi see on vale , on see tegemisele paremini külge jäänud kui sitasööjale Eskole Öök . Õige peaks olema soe . Soe sai . Ma ei taha Mammat parandama hakata . Ükskord ta juba on mind märja kaltsuga mööda maja toast tuppa taga ajanud . Ma ei teadnud , mis talle öelda , ta oli mu nii välja vihastanud , et mul nagu kadus mõistus ära ja ma ütlesin talle , et ta on üks igavene vitt . Mitte nii , kaudselt , päris päriselt kohe : " Mine vittu ! " See on sama , kui lähed , siis ka oled . Ja nii ma ütlesin ja hüppasin kohe aknast välja . Pärast läksin tuppa ja palusin andeks . " Mamma , anna mulle andeks , et ma sind — " Ja siin ütlesin ma kogemata puhtast südamest selle uuesti välja ja sain oma koosa kätte ka . Ta surus mu peadpidi jalgade vahele ja hakkas andma . Seekord palja käega , heledate plaksudega paljastele kannikatele . Ma olin seal karedate seelikute all täitsa kuss ja plakse polnud ka kuulda , see võttis valu vähemaks , tundsin ainult kriipimist kaelal ja soe oli ka , nagu sai ahjus , kuum , mõtlesin , ja mõtlesin , et kui ma nüüd seal ei ole , kuhu ma tal vihahoos minna käskisin , siis kusagil lähedal küll . Umbes nii , nagu meie linna saabudes — juba mitu kilomeetrit enne hakkab tunda andma , et kodu on varsti käes . " Vaata , mis me valmis tegime , " ütleb Mamma ja võtab saia ahjus pika varrega puulabidale . Labidas tuleb ahjust ahju põhja kraapides välja . Sai on kollane , pruun ja must . Must ainult mõnest kohast , sealt , kust kõrbema läinud . Pannakse märja rätiku sisse . Mamma paneb . Kunagi olen ma olnud meie , kes on mamma . " Meie ? Mina pole midagi , sina siin küpsetasid . " " Mis sina siis tegid ? " " Väljas . Istusin trepi peal . Jube igav oli . " " See ei loe . " " Ma mõtlesin halbu mõtteid . " " See ka ei tähenda midagi . ... Milliseid ? " ( Mamma kogu aja küsib , aga samal ajal toimetab saiaga . ) " Noh , ta käskis mul sitta süüa . " " Kesse ? " " Esko ikka , kes muu . " " Ja mis sina ? Sõid või ? " " Ei . Aga ta ütles , et see teeb tugevaks . See ja härjaveri , mida ema talle sisse söödab . " " Lora puha . Sa ära teda kuula . " " Ega ma'i kuulagi . Ja ega ma suureks saada ei tahagi ... Kuule , Mamma ! " " Ae . " " Kas siis , kui mina kooli pean minema , kool ikka veel on ? " " Ei ole , ma ükskord juba ütlesin , mis sa kogu aja üht ja sama . " " Millist mõtet peab mõtlema , et sa enam nii ei ütleks ? " " Kuidas ? Mida ? " " Noh , nagu oleksime koos saia teinud , mina ju ei teinud , ma ei taha , et sa kõik minu kraesse ajad . " " Kraesse ? Kas siis sai halb on ? Hea kuum . " " Kuum sai — just sellepärast ! Miks sa ütled kuum ? " " A miks sa soe ütled ? " " Sellepärast , et nii on õige . " " Mis see mind halvemaks teeb , kui ka kuum ütlen ? Mis sa nende sõnade kallal kogu aja norid ? Kuule , keegi vist kolistab eesukse kallal , mine , vaata , kes seal on ? " ... ( Umbes kaks-kolm minutit . ) Põnev on nii rääkida — ilma mõtteta . Kohe kui mõte sisse tuleb ( tegelikult pole mul soojast ega külmast sooja ega külma ) , püüan jutu mujale viia . " Kes ? " " Mina . " " Sina küll , aga kes ? " " Hull Gunna . " " Mis ta tahab ? " " Vanu ajalehti . Kus ? " " Seal , ei mitte seal , seal . " " Siin , juba leidsin . Mis ma talle annan ? " " Anna " Hääled " . Kas ta tordikarpe ei tahtnud ? " " Ei . Saatis prouale tervisi . " Minu memm on Gunna jaoks proua . " Saada vastu . " " Ma juba saatsin . " " Saada veel . " " Kui ajalehed kätte annan , siis saadan . " ... ( Umbes kaks-kolm minutit . ) Kui me saia teeme , siis käärime kõigepealt käised üles . Aga parem , kui midagi seljas pole , muidu võib juhtuda nagu mul , kui särgikäisel nööp eest ära tuli ja ma alles siis seda märkasin , kui taina tampimine juba poole peal ja ei tahtnud enam öelda . Oleks võinud , aga kiusu pärast ei teinud suud lahti . Tahtsin , et oleks natuke põnevam , muidu tapab igavus ära . Igavus ja palavus , leitsak , pääsukesedki ei püsi muidu taevas , kui ainult väga kõrgel , täitsa kupli all . Jälgisin hoolega kõiki sööjaid , aga ei juhtunud midagi . Ise hoidsin endal ka silma peal . Lõpuks võttis isa suunurgast midagi välja ja pani laua peale . Mul käis kerest läbi , aga kui jälle neelatasin , läks sõna kurku tagasi . Pärast läksin ja uurisin . Oligi , kahe auguga , valge niidi jupid veel küljes . Õmblesin ette tagasi , järgmine kord proovin uuesti , parem siis juba kapsasupi sisse ja rohkem ja erineva suuruse ja värviga . Supp on kuum , peale puhuda ju võib , aga sisse tõmbad ikka lõnksti . Siis ma võib olla näitan tühja nööbikarbi ette ... Igasugu mõtteid tuleb . On tulnud , sest sai on juba ammu valmis , nüüd juba jahtunud , soe , hea ja õige veel pealekauba . ... ( Umbes viieteist minuti pärast , kui olen jahedas voodis lesides leiva luusse lasknud . Las läheb , kui tahab , leib , mis tegelikult on sai ... ) " Kuhu sa lähed ? " kostab aia tagant . " Kes ? " Mina . " Sina . " Aia peale ilmub suur peakolu — Esko . Karmid lõualuud , neid on ta pidevalt hambaid kokku surudes harjutanud . " Poodi piima järele . " " Sa vaata siia . " " Mõni ime , hullematki elus nähtud ... " Esko huultel on õunauss . Ta teeb , nagu oleks ta sellepärast õuna näsinud , et sealt ussi kätte saada . Limpsab keelega , kohe alla ei neela , nämmutab , hea rasvane suutäis . Ma vaatan teda ja mul hakkab temast hale . Molu nagu mu vennal , kolmekümne aastasel , sügavad silmakoopad , esiletungivad põsesarnad , terav lõug , mustad karvatordid särgikaelusest ja käistest välja tolknemas , surm , surm vaatab sealt vastu . Täitsa nagu Darwini inimene , kelle pilti ma kooliõpikus ( venna omas ) näinud olen ... " Ma tahtsin ... ( nuuksatus ) ... ära mulle igasugu nimesid ka pane , koolis ei anta enam rahu , plikad narrivad , täitsa sitt on olla ... " Millal ma seda teha jõudsin ? Enda arvates olen ju kuss olnud , suu nagu seinapragu , ei tule sealt aad , ood ega ööd . Raamatut lugedes , olgu tarka või rumalat , tundub ikka , et ta on elus ja räägib minuga . Jonathan Swift Kus tuleb juttu sellest , kuidas ma tutvun Jaak Kinoga , inimesega , kellega olen elanud kaua aega külg külje kõrval , kuid pole teadnud , et ta olemas on Kas keegi tunneb Jaak Kino ? Peale minu vist mitte keegi . Nägupidi tundmisest ma ei räägi , selles mõttes on kõik inimesed omavahel tuttavad . Veidral kombel võrdub Jaagu tundmine selle koha tundmisega , kus me elame . Ning ma pean silmas maailma , mitte linna , kuigi ka linnal , kus me mõlemad sündisime , pole viga midagi , ma isegi usun , et teist sellist kohta , kus vana saunakorstna otsas oleks kurepesa ja seal elaks kurg , vast Eestis polegi . Võimalik , et ka maailmas mitte . Maailmas võib selline linn küll olemas olla ja kurg ja korsten , kuid ma ei usu , et ükski teine linn oma väärtustest nii vähe lugu peaks ja neist teadlik oleks kui minu - meie - sünnilinn . Seda näitab ka Jaagu juhtum , Jaaguga juhtunu . On isegi tõenäolisem , et kui küsida , kas keegi teab , et linnas on korsten ja korstna otsas on kurg , siis noogutatakse , kui aga küsida ( nagu ma jutu algul tegin ) , kas keegi tunneb Jaak Kino , siis nõkutataks küllap eitavalt pead või väristataks kahtlevalt lõuga . Eitajate ja väristajate vahel suurt vahet pole : mida üks ( Juku ) ei tea , seda ei saa teine ( Juhan ) kunagi teadma . Inimeste tähelepanuvõime on lihtsalt nii alla käinud : neid ei huvita isegi see , mis valitsus võimul , ning see ei tule sellest , et valitsus vilets poleks ( mida ta kahtlemata on , kehvem kui kõik eelmised ) , see on lihtsalt linnaelanike loomuses - mitte mäletada , mitte huvi tunda ning lõppkokkuvõttes ka mitte elada . See aga just seda tähendab , et Jaak Kino ja Ciconia ciconia ( valge toonekurg ) on linnale võõrad , kuigi nad siin eluaja on elanud ja pesitsenud . Jaaguga saime tuttavaks koolipeol : tema tantsis Miinaga , mina Leenaga . Miina ja Leena pole õed , neil on lihtsalt sarnased nimed . Ning ka välimus on neil erinev , üks blond , teine brünett , mõlemad piltilusad , justkui filmidiivad , kelle pead rešissöör on käskinud ära värvida , et vaatajal oleks võimalik nende vahel vahet teha . Miina ei naerata kunagi , tal on hambad nagu jänesel ; Leena kannab pikki kleite , tal on kõverad jalad nagu kasakal . Kui nad oma ihuvead paljastaksid , oleks neid võimalik eristada ka ilma peavärvimiseta . Aga siis poleks nad enam ilusad ning vaevalt neid keegi tantsule kutsuks , kuigi nad hästi tantsivad . Me mõlemad oleme head tantsijad . Meile meeldib tantsida . Ning kuigi tantsimine ja tõsidus omavahel sugugi kokku ei sobi , meeldib tantsimine ka Miinale ; ta riskib sellega , et tema saladus ükskord ilmsiks tuleb . Sama riski peale on välja läinud ka Leena : pikemaid samme tehes õmblused kõverate säärte ümber ragisevad , kuid esialgu veel lahti ei tule - küll jõuab . Ja Leena teab seda ja teab , et mina tean . Ning küllap teab ka Miina , teab teadmise ülimat , kuid piinarikast vormi . Kuid tantsuhoogu see ei vähenda . Ning lusti . Keerutame parajasti valssi . Korraga kuulen ma kõrinat . Vaatan kõrvale , näen : Jaagu pea , selles säravad silmad , suured nagu taldrikud . Küsin : " Jaak , on see tõsi ? " " Jah , see on nii , " vastab Jaak . " Aga vaata , et sa sellest kellelegi ei kõssa ! " Me oleme head tantsijad . Ainult väga head tantsijad tohivad tantsu ajal rääkida . Rääkimine on tantsu surm ( ning see võimaldab ka Miinal vaiki olla ) : sõnad kahandavad tantsu kvaliteeti , sellesse lisandub tunne , mis tantsule tema alamal astmel just ilmtingimata võõras ei pruugi olla . Võib öelda nii : head tantsijad tantsivad armastuse eemalhoidmiseks , kehvemad kutsuvad õrnu tundeid jalakeerutamisega ligi . Õhtul läheme koos koju . Ka Leena ja Miina saavad omavahel tuttavaks . Tuttavamaks kui varem . Vahel võib olla nii , et elad ühes majas , õpid ühes koolis , elad ühes linnas ( meie puhul kehtivad kõik kolm ) , aga oled võõras . Ei tunne . Kuigi peaks . Aga ka tundmine on lõputu protsess : mida rohkem tunned , seda rohkem on tunne , et midagi jääb puudu , et lõpuni - põhjani - minna pole võimalik . Leena võtab jalad paljaks , tõstab kleidiääre üles ja sumab läbi lompide : soe suvevihm , varsti on oodata äikest . Jalatallad libisevad külmal poril , Leena kiljatab ja puhkeb naerma . Naer nakatab ka Miinat , tema suu avaneb , sealt paistavad hambad : ülarea kaks keskmist veidi pikemad , jänesehambad , teised tavalised . Neilt välgatab valgus : välk ei mallanud oodata . Miina hambad kutsusid välgu välja . Nii tundub . Kuid süüdi on selles Leena , kes naerma hakkas . Kohe kostab ka kõuemürin , taevas on tumesinine , sealt löövad läbi kollased jutid nagu vöödid tiigri nahal . Jaak tõstab käe kõrva juurde , sätib seal midagi , keerab mingit mutrit . " Valgust jääb väheks , oleks mul nightscope , siis poleks midagi . " " Aga pilt oleks siis roheline ? Nagu CNN-il Kosovas ? " " Seda küll . " Oleme leidnud Jaaguga ühise keele , me teame , millest räägime . Jaagul on pea asemel kaamera . See tantsu ajal kõriseski . Jaak filmib kõike , mida näeb , oma punnis silmadega jäädvustab ta maailma . Tal lihtsalt pole teist võimalust , on ta ju sellisena sündinud . Kuid see meeldib talle . Kui tal pea asemel kaamerat poleks , siis ta ostaks endale selle . Ta vist läheks paha peale välja , et seda endale saada : kehva pole mõtet osta , kvaliteetkaamera jaoks aga ei jätku raha . Selles mõttes on tants parem , et peale kingataldade ja peopileti kulutusi peaaegu pole . Ning heal tantsijal kuluvad tallad vähem , see on surmkindel . Kuid heal kaameral võib ainuüksi objektiivi hind olla viie nulliga , oma oskustega nulle vähemaks ei võta , andekus läheb alles siis hinda , kui instrument on olemas . Objektiiv on tähtsam kui kaamera ; kaamera on karkass , keha , kaamera objektiiv on sama , mis inimese silm . Ainult et inimese pea on tühi , kaamera sees aga jookseb - sahiseb - lint . Veendusin selles , kui järgmisel päeval oma pea vastu Jaagu pead panin : kõrva vastu kõrva . Ta tuli mulle hommikul trepil vastu : mina tulin vasakult , tema paremalt - meie koduuksed on vastakuti . Ma piilusin tema silmadest sisse ja nägin pimedat ruumi , kus nähtamatu mehaanik kohusetundlikult oma tööd tegi . Seda juhtus harva , kui mehaanik köhatas , aga kui ta seda tegi , siis nii , et tema köhaturts Jaagu omaga sünkrooni läks . Köhatamine on Jaagul kaitseks arsti eest , kelle juures ta regulaarselt käima peab . Arst ei tohi kuulda , mis Jaagu sees tegelikult toimub . Arst ütles , et Jaagul on kilpnääre haige ja kirjutas talle ravimiks joodi , mida Jaak liitrite kaupa joob , kuid miski ei aita : silmad lähevad ikka suuremaks , varsti on tema nägu üksainus suur silm . Midagi muud arst ei avastanud ; tal oli hea meel , tal oli õnnestunud panna diagnoos , mille õigsust kinnitasid nii välised näitajad kui vereanalüüsid . Oleks kinomehaanik arstile ennast näidanud , peast välja tulnud ja midagi öelnud , ega arst poleks uskunud . Jaak ( mehaanikul ja Jaagul on sama nimi ) oleks võinud üles lugeda kõik need filmid , mida ta Jaagu peas oli näidanud , enne kui Jaak ise julges võtma hakata . Seestpoolt väljapoole : liiga kaua iseenda sees vusserdamine ajab lõpuks hulluks . Mõtled , et oled geenius , tegelikult aga käid ringi , nägu viltu peas : idioot mis idioot . Need filmid , millest Jaak õppust võttis , ühtuvad Jaagu unenägudega . Jaak räägib oma unenägudest emale ; pojal pole ema ees saladusi . Kinomehaaniku ilmumisest ( nagu tibupoeg munast : aegluupvõte ) poleks kasu olnud , arst oleks arvanud , et kinomehaanik on Jaagu ettekujutus , ettekujutusi ei saa aga ravida , sest neid pole olemas . Isegi spetsiifiline kinolõhn ei tule arvesse , kuigi see Jaagul pidevalt küljes on . Jaak käib palju kinos , mis ime siis , kui lõhn külge jääb : projektori valgusvihus süttivad kinopileti tükikesed ; tooli istme vahele pistetud kommipaberid ; lõhnaõli , mida tüdrukud endale poiste ligimeelitamiseks kaenla alla , kõrvade taha ja rindade vahele tsuskavad ; higised poisid , kes tüdrukute selja taga pihku taovad ; naiste poolt poolvägisi kinno tassitud mehed , nende peopessa peidetud haigutuste , süljemärja pihu ning õlgu ühtlase kihina katva kõõma lõhn ; kontsutõmbaja pruuni kitli ja kudumisvarraste lõhn ( postile asudes oli ta olnud ülirange , tema ümmargusi prille ja õhukesi huuli kartsid kõik need , kes mingil põhjusel kinno hiljaks jäid , või ka need , kes kuusteist täis polnud , kuid juba mõne kuu järel hakkas ta tegema erandeid ; kinost oli saanud tema teine kodu ja kodus ei olda isegi võõraste vastu ülemäära tõrjuv ) ; põselt alla nõrguva , kaua tagasi hoitud ning nüüd lõpuks valla pääsenud üksiku pisara lõhnatu lõhn . Kõik see on ammu olnud , sellist kino praegu enam ei eksisteeri , kuid Jaak ei filmi , ei võta üles ( millegipärast tundub see väljend õigem ) ainult olevikku , vaid ka minevikku . Sest kõik , mis kinolinal ja Jaagu peas toimub , on olevik , nüüd ja praegu - ka olnu ; seejuures on oluline tähele panna , et mineviku montaaš on ühtlasem , üleminekud sujuvad , olevik aga koosneb üksikutest tükkidest , eraldi asjadest , otsekui lühilausungitest , mis on üksteisest eraldatud ennasttäis ( ennast ja ümarust ) punktidega . Jaak peale oleviku ( mis kängitseb endasse ka mineviku ) muud aega ei tunne , see on tunginud ka tema kõnne : Jaak elab ainult olevikus ning ka mina olen otsustanud , et see on ainuvõimalik . Tänu sellele muutub kogu olukord optimistlikumaks : kõdunenud kodulinn tõuseb tuhast nagu fööniks ; olevik on tuleviku heatahtlik ning vältimatu naaber . Kus selgub , et emad võivad mõnikord ka arstid olla " Ei , Jaak , see kõik on sinu ettekujutuse vili , ma ei saa endale lubada , et seda usun . " Jaak kuulab ema ära ja ohkab sügavalt . Miks ta teda ei usu , ei arstina , ei emana ? Arvab ema tõesti , et too hale kinomehaanik , elupõline vanapoiss veel pealegi , kes Jaagu peas elab , on tema isa ase-aine ? Ema on Jaagul arst ; ta on Jaagu vastu meelega karm , sest arvab , et see aitab Jaagul üle saada lapsepõlvetraumast , mille puuduv isa on põhjustanud . Jaak ei saa emale kuidagi selgeks tehtud , et ta seda hoopis naudib , et tal isa ei ole . Et isa on võibolla võõras linnas , kaugel kosmoses , surnud või elus , ükskama . Viimasel ajal ta enam isa peale ei mõtle , hellitab ja hoiab vaid oma kaamerat , mille kuju ja otstarve ükskord ju ometi selgeks peab saama . Enne ehk maailmale , kuid siis ka emale . Jaak ei usu , et ema maailma ei usuks , kui keegi , kel õigus maailma nimel esineda , temaga räägiks . Aga Jaaku ema ei usu . Maailmas on rohkem inimesi , maailma survele on raskem vastu panna kui Jaagu ettevaatlikele vihjetele . Kui Jaak ükskord terve maailma üles võtab , siis mõistab teda ka ema ; ta peaks seda ruttu tegema , sest tema abiline , kes tema sees elab , teine Jaak , on juba vana ega pruugi kaua vastu pidada . Jaak ei taha ema solvata , talle ükskõik millega haiget teha , sellepärast on tema mõistaandmised mõnikord täiesti mõistetamatud : kõige õrnematel hetkedel , siis kui tõde tulekul ( tulevikus tuleb kõik , tuleb ka tõde ) , räägib ta emaga justkui täiesti võõrast keelt . Sellist , nagu praegu minugagi , kui me pimedal paplialleel kodu poole teel oleme , tüdrukud käevangus . " Hekinah degul ! " Kui mõned tähed mõttes ümber paigutada , seejuures veidi nende pehmust või kõvadust õiges suunas kohendades , siis sarnaneb see kõlalt kõige prostama pakaaga . Selleks on ka aeg : vihma kallab alla , müristab ja lööb välku , Leena ja Miina on juba trepist üles jooksnud , nad on omavahel juba nii tuttavaks saanud , et tundub , nagu oleks neid üks , üks armas ilus tüdruk kahe kohutava iluveaga . Ülal ja all . Suus ja jalus . Millegipärast on Jaak just need sõnad välja valinud ( köhiva kinematograafiga enne ehk konsulteerides ? ) . Ütlemistoon on reibas , ometi on ütlus ( mida tähenduse puudusel parem vist häälitsuseks kutsuda ) nagu kauge kõuekõmin , sõbralik hoiatus , märk maaväliste jõudude kohalolekust . " Jaak , mul on tunne , et sul on prille vaja . " " Kas neil , kel kaelahõõtsik on haige , on ka nägemine kahjustatud ? " See jutuajamine leiab aset ühel järjekordsel seansil , kus Jaagu ema Jaagu seest Jaaku välja ajada katsub , ühtlasi ka poja üldtervislikku seisundit kontrollides . Jaagule on see sõna- hõõtsik - meeldima hakanud . Ta üritab teha nii , et see sõna rohkem kasutamist leiaks . Tema kõnes , tema sees . Siis on tal tunne , nagu poleks haige tema või see organ , vaid sõna ise . Selleks , et sõna haigeks jääks , on vaja , et teda korrataks miljon korda . Vähemalt . Kusjuures mitte üks inimene , vaid terve rahvas . Miljon korda miljon , palju see teeb , mitu nulli ? Umbes sama on kaamera , objektiivi hind . Oma teadmata on Jaak ohver , ta on ennast ohvriks toonud olematusele . " Raskematel juhtudel esineb isegi pimedaksjäämist , " ütleb ema ning paneb Jaagu istuma tabeli ette . Tabel on huvitav , sellel on tähed ja arvud . Tabel ise on puukastis , mille sisemust valgustavad kasti servade külge kinnitatud heledad lambid . Kui ema lüliti sisse klõpsatab , muutuvad tähed ja arvud nähtavaks . Tähed sõna kokku ei anna , ükskõik , mis keeles ei proovi ; ka numbritel pole mingit mõtet . Kuid ometi- see , kes need kauge maa tagant ära tunneb , on nägija . Kauguse määrab kindlaks arst , ema . " Jaak , kuula mind nüüd hoolega . " " Olen üleni üksainus kõrv . " " Kui sa neist tähtedest midagi kokku loed , siis saad prillid , aga oled haige . " See " midagi " on ISA ning nad mõlemad teavad seda . Teavad , et piinamine ei lõpe ka siis , kui " midagi " , mis on ISA , enam pole . " Ja kui ei loe ? " " Siis oled terve . Loomulikult . " " Aga prillid ? " " Prille siis ei saa . " Ja ema hakkab tähti näitama . Puudutab kepiga , mis talle vahepeal kätte on tekkinud , neid tähti , mil ISAga mingit pistmist pole . " See ? " Küsib ema , tema hääles on pinge , mida ta arstina tunda ei tohiks , küll aga emana . Täht , mida ta puudutab , asub kõige esimeses reas , ka pime näeks seda . See on A. Jaak aga ei näe , kuigi pingutab . Kõigest väest . Temas pole teeskluse jälgegi , kui ta ennast kogu kehaga toolil , kus ta istub , ettepoole küünitab , nagu võiks seeläbi mõne sentimeetri võrra vähenenud distants Jaaku haigusest päästa . Tema parem silm näeb ainult seda , mis on , valetada ta ei suuda ; vasaku silma ees hoiab Jaak puupulga otsa kinnitatud paberratast või -rõngast ning Jaak näeb sellega välja nagu ärahirmutatud jaapani printsess . Objektiiv on objektiivne , ometi valdab võtjaid mõnikord paanika . Kui käsil mõni erakordselt tähtis võte . Siis on hiljem silma ümber must rõngas . See on sinna tekkinud erutusest , hirmust , et võetav objekt ei jää peale . Ei jää nii , nagu on elus ; või nagu lavastaja seda näha soovib . Rõnga läbimõõt võrdub kaamera otsikut ümbritseva kummirõnga läbimõõduga . " I , " ütleb Jaak . " Tundub nii . " Ema koputab hoiatavalt vastu tähte , see tähendab , et Jaak võib veel üks kord proovida . Kuid Jaak ei vangu , ta tahab haige olla ja on . Haigust , mille ise oled välja kutsunud , on kerge kontrollida . " I. " Ema teab , et mida ta ka ei näita , Jaagu jaoks on kõik I. Jaak on isa-haige , sellega on ta vastu tulnud ema soovile , diagnoosile . Igaks juhuks valib ema kõige alumisest reast ühe . Numbri <arv>. <arv> jätab mulje , nagu oleks I - need võib omavahel kergesti ära vahetada . Kuid Jaagu silmis see nii pole , tema terane pilk tabab tõe , ka liivateral on tema jaoks nimi . " S. " Jaak näeb alumist rida paremini kui ülemist , väikese jaoks on tema silm teravam . Seda öeldes on ta rahulikum : ta teab juba , et on ema silmis haige , järelikult peab ka linn teda tõbisena võtma . Seejärel ka maailm . Haigena saab Jaak oma kino-tööd rahulikult edasi teha : võtta , võtta , võtta ! Kui keegi talle ütleb , et ta võiks ka midagi muud teha , siis toob Jaak ettekäändeks oma haiguse . Ma väga vabandan , aga ma ei saa , just praegu tabas mind raske haigushoog , ma pean selle kõigepealt läbi põdema , eks siis vaata ... Inimesi solvata Jaak ei taha , nad on tahtnud teda enda hulka kutsuda , tegelikult soovivad nad talle ju head , kuid kahjuks on nad nii naiivsed , et arvavad , nagu võiks Jaak kunagi nendega sarnaseks saada . Jaak on Kino , Jaak Kino ning see ütleb kõik . Ema on Jaagul empiirik . Arst ja empiirik . Kogemus on arstidel põhiline , teooria tuleb takkajärgi . Kui üldse tuleb . Võib vabalt ka tulemata jääda , sellest pole midagi . Kuni sa surnud pole , oled sa elus ja sind tuleb ravida . Hippokrates . See ei tähenda midagi , et patsient on su enda poeg , just siis ei tohi sa ennast lõdvaks lasta . See on kunst , kust inimtunded on välistatud . Nagu ka tantsides : on halbu tantsijaid , on halbu arste . Sellepärast koputab ema kolmanda küsimise ajal kepiga vastu esimest , kord juba koputatud tähte . Seekord ütleb Jaak õigesti : A ongi A. Kuid esimene kord oli sama asi talle teist tähendanud . Kui A=I , siis vastupidine ühelgi juhul ei kehti , see on kuldreegel ja mitte ainult meditsiinis . " A. " See on viimane täht , rohkem ema küsima ei hakka . Ta kirjutab pojale prillid . Kirjutab ja ostab . Nagu lubatud . Jaagul on prillidest hea meel , juba ammu on ta neid endale tahtnud . Kohe , kui ta prillid kätte saab , paneb ta need pähe , peast välja ulatuvate haigete silmamunade ette . Prillidel on paksud klaasid ja pikad varred : maailm sõidab vähemalt meetrijagu lähemale : puud teeservas , tapeet magamistoas , ka kinno minna on nüüd tükike maad vähem : sinnapoole Jaak ennast pärast polikliiniku piinatundi kohe ka minema asutab . Polikliinikuid tegelikult enam pole , on haiglad , kuid meie linnas on kõik teisiti , vastupidi ja vanaaegne . " Aitäh , neid oli mul hädasti tarvis , " ütleb kinomehaanik Jaagu peas . Eluaja pimedas ruumis passimine on tema nägemist kahjustanud , juba ammu oleks ta pidanud okulisti juurde minema , aga ei saanud , see sõltus Jaagust : kui üks ei läinud , siis ei saanud ka teine minna . Jaagu pea pole kunagi filmidest päris tühi olnud , kuid väiksena , umbes kolmeaastase põnnina , nägi ta neid märksa vähem ning rinnalapsena ehk hoopis mitte . Võib arvata , et filmide vaatamine intensiivistus siis , kui Jaak aru saama hakkas , et ema pole mitte kaks musta kulmukaart ja üks punane suu , vaid tema sünnitanud naine . Sellest peale pole Jaak Jaagus puhkust saanud ; mis siin väljateenitud puhkusest rääkida , isegi suitsu pole ta mallanud ukse taha tegema minna , tegelikult ei teagi ta täpselt , kas suitsutegemiseks ette nähtud trepialune nurgake seal veel üldse olemas on , ta kardab , et kui ta ukse lahti teeb ja välja astub , langeb ka sügavikku , kosmosesse , tühja ruumi , umbes sellisesse nagu Tarkovskil või Kubrickul . Seda Jaak ( Jaagus ) ei soovi , pigem eelistab ta kitsas ruumis pikkamööda pimedaks jääda , käsikaudu teeb vilunud mehaanik oma töö ikkagi ära . Sellepärast on ta Jaagule ( iseendas ) prillide eest õudselt tänulik . Sest Jaak ei mõelnud neid hankides mitte endale , vaid temale , vanale sõbrale , vanemale Jaagule . " Võta heaks , " vastab Jaak . " Hekinah degul ! " Tema hääl läheb väljast sisse ; kinomehaanik astub augu juurde projektsiooniruumi tagaseinas ; auk on neljakandiline , kuid sellised on enne ümmarguseks minemist kõik augud . Inimese augud on üldjuhul ümmargused : silmaterast nabaauguni , sitaaugust kõrvauurdeni . Valgus paiskub vastu ekraani , muutub looks . See on põnev lugu , kõik kinolood - ka igavad - on põnevad . Kus Jaak varastab minu eluloo , mida ma osaliselt sallin " Tahad , ma räägin sulle endast ? " Mis võiks olla parem ? Tavaliselt sellist asja ei juhtu , pikkamööda hargneb su ees lahti sõbra elu , millest jäävad meelde ning meenuvad hiljem vaid üksikud stseenid . Nüüd aga pakutakse lugu , mis peaks loogiliselt lõppema seal , kus algab täna , tänane päev , see tund ja minut , kui me istume Vallimäe serval kössitava , iga hetk kokku kukkuva vene kiriku katusealusel kiviserval puusammaste vahel ( sambad hoiavad katust , mille all nimetatud koht asub ) , kõigutame jalgu ja sülitame suust arbuusiseemneid ja Jaak pihib mulle oma elu . Tegelikult ta valetab , tema suu suitseb ja ninast käivad välja tuleleegid nagu draakonil . Ka suust rohu sisse lupsatavad seemned on pruunid nagu röstitud oad . Kuid ma ei pahanda selle üle , nii meeldiv on , kui keegi ennast sinu pähe välja pakub : saad nooremaks , ei sure . Olgu see veel enne ära öeldud , kui Jaak oma jutuga pihta hakkab . Sest kui olevik algab , siis pole sel enne lõppu kui homme . Homme aga on tänasest ( tunnist , minutist ) sama kaugel kui vana saunakorstna otsas nokka klõbistav kurg ; me oleme samal kõrgusel , kui meie varba- või ninaotsast linnulennuline joon tõmmata , siis oleks see otse . Poleks kaldu , herned seisaksid selle peal paigal . Või kui kurg ise meie juurde tahaks lennata , siis peaks ta ainult tiivad välja sirutama ja õhuvoogudel ennast kanda laskma . Varem või hiljem jõuaks ta meieni , pigem varem , sest kuigi ilm on tuulevaikne , tundub õhk kandvat : me ei saaks haiget , kui siit alla hüppaksime . Aga kurg ei tee seda ning tegematajätmiseks on tal mõjuvad põhjused - kaks väiksemat nokka , mis käivad kinni ja lahti ja on punased nagu verre kastetud kirurgikäärid ; ema paistab mangumisest tüdinud olevat , ei vaata mangujate poolegi , kasvatab neid oma eeskujuliku käitumisega . Vahel lendab kohale ka isa , aga temast ei tehta välja , saadetakse kohe toidu järele . " Minu sünni asjaolud on niivõrd iseäralikud , et need kohe väärivad äramärkimist . " Jaak räägib kenasti . Nagu raamat . Kõik inimesed igatsevad nii rääkida . Korralikult riides käia ja vigadeta rääkida . Kui seda ei ole - aga ei ole ju ? - , siis jääb inimene kurvaks , tuleb õhtul koju , võtab riided seljast , heidab voodisse pikali ja mõtleb : jälle ei läinud see korda , riided olid vist enam-vähem , aga kõne oli korratu , rohkem vist enda kui teiste meelest , teised ei pruukinud seda üldse tähele panna , kuid ega see asja ei muuda . Homme proovin uuesti ! " Nimelt sünnin ma kahest asjast , muusikast ja rusikatest , koledast kaklusest , kui täpsem olla . Minu ema ja isa tahavad , et nende lapsest , seega siis minust , tuleks õnnelik inimene . Nad tahavad üle trumbata juhust , sepistada ise endale saatust . Neile tundub , et kui neil õnnestub välja mõelda midagi sellist , mis tavapärasest erineb , siis ei tule minust tavaline inimene . Minu emale ja isale meeldib seksida , jumal on nende jaoks igavesti kestev orgasm : isa hüüab nagu pasun , ema oigab nagu orel ! Kuid seks on üks asi , lapse eostamine hoopis teine , selles on nad mõlemad ühel meelel ( ning hüppavad saavutatud kokkuleppe tähistamiseks aega viitmata voodisse nagu rõõmsad looduslapsed kunagi ! ) . Isa ja ema sobivad ideaalselt . Ja mitte ainult seksis ; selliseid asju , kus neil lahkarvamusi oleks , peaaegu ei olegi . Ja " peaaegu " ütlen ma ka vaid sellepärast , et kõike ma ju ei tea , ei saagi teada , sest pole veel sündinud . Võibolla just sellepärast , et nende seksuaalelu on nii instinktiivne , tundubki neile nüüd , et minu sigitamine ei tohi olla spontaanne , vaid läbimõeldud akt . Nagu kunstiteos , kus intuitus ja ratio omavahel tasakaalus ! Esimene mõte , mis neil pähe tuleb , on Hea . Hea on ainus asi , mis teistest asjadest erineb . Kuid mis on Hea ? Millist konkreetset äratuntavat vormi Headus omab ? On ta söök ? Sel juhul valiks isa hapukapsasupi , ema aga šokolaadijäätise , sellest on korrapealt selge , et asi luhtub ( eriti kui lisada , et supis ujuvad pekitükid ! ) , sest valikud on diametraalselt erinevad , suisa vastandlikud . Sama juhtuks ka joogiga . Sest mis head saab tulla heast veinist ja verisest Maryst , eriti kui lisada , et esimest eelistas isa , teist aga ema ? ( Kuid punane on ema lemmikvärv , ta armastab kõike , mis punane , ega tee vahet päikesetõusu ja menstruatsiooni , hispaania härjavõitluse ja vene valitsuse vahel , need kõik on tema silmis tänu värvile ülimalt armastust väärt . ) Headusel võib muidugi olla ka inimese vorm ja nimi , aga siis peaksid ema ja isa silme ette manama iseendid , sest nad on head , ülimad , parimad - seda aga teevad nad nagunii , iseendile suunatud kujutlusvõime töötab neil ööpäev läbi ning sugugi mitte ainult voodis . Suurt diskussiooni neil kõigest hoolimata ei teki , mõlemad peavad endastmõistetavaks , et kõige parem hea-asi maailmas on muusika . Muusika nagu langev täht . Kuid muusika on suur , palasid on palju , rohkem kui taevas tähti , liivaterasid liivas . Mida valida ? Muuseas , minu emal ja isal on ka nimi , isa on Frank , ema Anne-Frank , juba see nimi ütleb ( poole suuga , aga siiski ütleb ) , et ema on isaga üks , lahutamatu tervik . " Siinkohal Jaak vaikib viivuks , tema kulmude kohale ilmub sügav vagu , kurd või mõttekriips - " Mul pole häbi sellest rääkida , usud sa mind ? " " Oma vanematest rääkimine ei tohigi häbiasi olla . " Nagu alati , muutun ma sellistel puhkudel dotseerivaks ning veidi ülespuhutult retooriliseks : " Millised nad siis ka poleks - ema ja isa , isa ja ema ! " " Konkreetse pala valikuga tekib neil siiski mõningasi raskusi . Anne-Frank on väga musikaalne , muusika on tema loomuses , tema silmad on alati veidi kurvad , kurvad , küsivad ja soojad . Isal muusikalist kuulmist pole , kuid see ei tähenda , et ta muusikat ei armasta . Otse vastupidi , kõik meloodiad võluvad teda , ta püüab neid järele ümiseda või vilistada ja saab selle eest ema käest riielda . Kuid isa ei pahanda , ta teab , et on selle ära teeninud . Järgmine kord proovib ta jälle , helisid jäljendades jäljendab ta ema . Teadmata , millise muusikalise jõledusega isa ilma temata hakkama võib saada , rääkimata veel sellest , milline monstrum selle tagajärjel võiks ilmale tulla , tahaks ema isa valikut kuidagi mõjutada või sellele hoopis kriipsu peale tõmmata , aga ta ei tea , kuidas seda teha . Ta saaks seda teha vaid siis , kui ta oleks keegi teine . Keegi , kellele mehega tülitsemine igapäevane tegevus , keegi , kelle silmad pole nukrad ja murelikud . " " Millest sa mõtlesid , Frank ? " ( See on pärast , kinos piisab pimendusest , lugu tahab - sööb - sõnu . ) " Muusikast , ikka muusikast . " " Oled sa ikka kindel ? " Niiske rätiga pühib ema seemne ülejäägi oma üsasse , pole ju teada , kui palju minusuguse sünniks tarvis läheb ; lukutab siis sulgurlihasega üsa . Kuniks ma sünnin . " Surmkindel . " Ütleb isa ning puudutab huultega tänutäheks ema otsaesist ( see olla naise kõige aseksuaalsem koht ; mehega on teine lugu , mehel sellist kohta polegi , kuid seda enam on see mõistetav ning kaunis , et isa just selle koha kaudu oma tunded teatavaks teeb ! ) . " Millisest muusikapalast ? Oli see laul ? Või instrumentaal ? " Isa mõtleb hetke , tal on tahtmine pihtida oma raskustest repertuaarivalikul : küll püüdis ta ette kujutada võimast koske , seemne-Niagarat , sellega tuli ta toime , kuid niipea kui asi saatemuusikani jõudis , jäi isa kimpu , tema kujutlusvõime lakkas lihtlabaselt töötamast . Kosk kukkus hääletult ; tähendab see , et kõik kosed ? Või on see ainult tema , kes vaikima peab ? " Laul . " " Milline ? " " Louis Armstrong . " " See pole ju lugu ! " Nagu mu ema õiglaselt pahandab . Kui mu ema on tige , siis on ta väga ilus . Praegu ta juba peaaegu et on . Tige . Ilus . Ilustige . Tigeilus . Isa teab seda , ta ajab meelega ema vihale , teeskleb tarka , kes ta ema kõrval ühelgi juhul ei saa olla . Ta tahab näha , kuidas ema silmad läigatavad . Kuidas kurjus silmadest sisse tuleb . Silmad on tunnete uksed . Pruunid silmad eriti ; ilma hingedeta , kuid mitte hingetud . Palju hinge , vähe hingi . " BWV <arv>. " Ütleb ema . Ta ei taha isa mõttest , isa muusikast enam midagi teada saada , ütleb selle asemel oma . B tähendab Bachi , asjatundja taipaks kohe , millega tegemist . See on Bachi itaalia kontsert , mille helid mind veel enne hellitama peavad , kui ma seemnest lihaks saama hakkan . Või vaimuks ? Millegipärast on mul tunne , et minu tõeline algus on seal - vaimus ! Kohe seejärel hakkab ema ennast riidesse panema . On seejuures nagu õide puhkev lill . " Aitäh ! " ütleb Frank . BWV kõlab nagu BMW : autodesse on isa kiindunud , sellepärast jääb ta rahule . " Võta heaks , " ütleb Anne-Frank . Tema peas hakkab kumisema mõte . See mõte on talle üdini võõras , kuid ometi mõtleb ta seda . " Mida Frank ka praegu ei ütleks , tähendaks see surma . " " Ma armastan sind , " ütleb Frank . " Mina sind ka . " " Aga miks sa siis nutad ? " " Rõõmust , kallis Frank , suurest rõõmust . " Jaak vaikib jälle . " Nad tahtsid sind teha surematuks ? " " Vist küll . Aga pingutasid üle . Sellepärast ma selline olengi . " " Milline ? " " Andekas . " " Jah , seda sa oled . Teist sellist ei ole . " " Aga lugu läheb edasi . Ma pole ju veel sündinud . Kui sa ikka tähele panid ja asjast õigesti aru said . " " Rusikad ? " " Sa oled taiplik . " " Andekas nagu sa ise . " " Sa oled mulle armas . " " Sina mulle ka . " Ootamatult tõmbab Jaak mu endale lähemale ning suudleb mind . Ta pistab oma keele mulle suhu , surub mind enda vastu , pigistab nii kõvasti , et mul hing kinni jääb . Ma tunnen , et ka minu keel teeb sama , sirutub pikalt välja , keeleots riivab Jaagu suulage ja kurgunibu , avastab tundmatuid maid , kohti ja paiku . Jaak püüab mind oma keelega takistada , kuid see mõjub ärritavalt , ta õrritab mind , minu kihk tema suud seestpoolt tunda saada aiva suureneb . See on üllatav , kuidas keelel sõnade tegemise kõrval teisigi funktsioone võib olla . Suuõõs pole ju iseendast kuigi suur , kuid Jaagu keel , mis vilkalt minu eest ära libiseb ( minust energiat ammutades ) , juhib mind hammaste tagakülgedeni , hambavahedeni ( tal on isegi paar auku , mis ta kinos muud ikka teeb , kui lutsib kommi , teeb sama , mis vana-Jaak Jaagu peas - temal pole enam ühtki hammast suus , kuigi ta loodab , et kui tema väike peremees esimest korda hambaarsti juurde jõuab , on juba põhjust proteesidest rääkida ! ) , kust keeleotsaga üht-teist välja kougin , kuigi ei või täpselt öelda , mis see on või kuidas selleks sai , mis praegu on : magushapu sodi nagu rabarber suhkruga ; tundmatu ei saa kunagi lõpuni tuntuks , mul on tunne , et poeksin heameelega üleni Jaagu suhu , olengi seda tegemas , kui Jaak mu järsku jõhkralt endast eemale tõukab . " Fluft drin yalerick dwuldom prastrad mirpush . " Laman selili kirikuesisel külmal kiviplaadil , kuid need pole arbuusiseemned , mis Jaagu keelepäralt minu suhu üle jooksid ja mida ma nüüd suust sülgan , ei , need on sõnad , mis Jaak mulle ütleb . " Ma pean seda tegema , " lisab ta arusaadavamas keeles . " Teisiti pole võimalik jätkata . " Minu seemned on rohu sees , Jaak on nad sinna sülitanud , suu puhtaks minust ja minu igatsustest , mida ta ise on tekitanud . Ma ei pane talle seda pahaks , imestan ainult , kui tagasihoidlik ja taktitundeline ta seejuures on olnud . " Ma mõistan sind . Oleksin ise samuti teinud . " " Niisiis , jätkame . Mu isa ei tarvita oma rusikaid just eriti tihti . Ükskord tulevad ema ja isa kinost . Muusikast ehk teisisõnu ( küll on tore asju nii öelda , teiste sõnadega ! ) minu eostamisest on möödunud nii vähe aega , et ema ja isa seda veel täpselt mäletavad , isa mäletab seda eriti hästi , mäletab kose kohinat ja häält , mis seda saatis - sõbralikku kähinat . Nad mõlemad on kindlad , et sünnin täpselt õigel ajal , selle garantii on muusika , Bachi ja Armstrongi sulam , ideaalne klapp . Nad on õige päeva välja arvutanud , ka arst on sellega nõus , kuigi ta ei saa aru meetodist , mida ema talle demonstreerib , kaht kuupäeva omavahel liites , siis lahutades ning lõpuks ruutjuurides . Need kuupäevad on ? " " <arv>. juuli ja <arv>. märts , Louis Armstrongi ja Johann Sebastian Bachi sünnikuupäevad . " " Täpselt nii . Ema on neist kahest tuletanud ühe kuupäeva , kus valitseb absoluutne vaikus , kus pole sündinud ühtki heliloojat , ainult üks kirjanik , kes ennast oma sünnipäeval maha lasi , kuid kirjanduses on nad mõlemad õnneks võhikud või muidu ma polekski vahest ilmavalgust näinud . Ka isa on sellega nõus olnud , seda kuupäeva on nad mõlemad kalliks pidanud , sellepärast on see , mis kohe sündima hakkab , kohutav , maailma mastaabis võrreldav maavärina või lennukatastroofiga . See kuupäev on ? " " <arv>. juuli . " " Tunned mind hästi , mu sõber . " " Nagu iseennast . Nagu oma taskupõhja või peopesa . " " Ilma irooniata , palun . " " Palun vabandust , see polnud tahtlik . " " Ema ja isa tulevad kinost ega tea midagi karta . On õhtu ja kino on olnud " Hamlet " . Just nimelt kino , mitte film . Kino ja film on üksteisest sama kaugel kui ... " " Kurg konnast ... " " Õige . Konnast ja korstnast ... Isal on linnas palju vaenlasi . Kõik need , kes varem tema sõbrad on olnud , on praegu tema surmavaenlased . Nad soovivad , et ma ei sünniks . Et ma jääkski ema kõhtu ja muutuks seal kiviks , kivist lapseks . Nad tahavad , et nende lapsed oleksid enne olemas kui mina . Rääkimata sellest , et nad peavad olema tervemad , tugevamad ja targemad . Ma võin neid võita . Kui mitte muus , siis ajas . Nad ei tea , kelleks ema ja isa mind on planeerinud , nii häid mõtteid nende pähe lihtsalt ei tule ; kui nende lapsed sünnivad , siis juhusest , selle üle on raske siiralt rõõmu tunda . Kuid nüüd enam midagi muuta ei saa , ma olen juba kindlalt olemas , ning kui nad vaatavad ema , siis näevad nad ka mind . Nad on julmad , nood endisaegsed sõbrad ja tuttavad . Nad on umbes sama julmad kui minu ema ja isa on head . Ainult vastupidise märgiga - kõik nende teod on miinused , kõik nende mõtted asuvad oma tekkimishetkel sügavkülmas . Samas on nad arad , ise nad midagi ette võtta ei julge , kõõritavad ainult minu ema üha suuremaks paisuvat kõhtu ega saa aru , miks nad seda naist just praegu nii ihaldavad , rohkem kui kunagi varem , ühemõttelisemalt kui eales enne . Ka naised kodus saavad sellest aru - pole mingi eriline kunst seda taibata - ning nii tõuseb nendegi hinges meeste tuima ilmet nähes õigustatud vihkamine läbisegi kadedusega , suisa avalikult peetakse plaane , kuidas minust lahti saada , kuidas mind veel enne sündi tappa . Ühel perel , keda ma nimepidi ei taha mainida , tuleb mõte - Toomas Tiiger ! Kes on Toomas Tiiger ? " Kes on Toomas Tiiger ? Tyger ! Tyger ! burning bright In the forests of the night , What immortal hand or eye Could frame thy fearful symmetry ? William Blake Toomas Tiiger pole meie linnast , ta saabus siia samal ajal kui Eesti vabaks sai , sellepärast on ta meile vabaduse sümbol , kuigi ta tuli eriskummalisel viisil ning esimene sõna , mis ta ütles , polnud sugugi tere . Kuid kõigest järjekorras . Tol juulikuu õhtul pole heinamaal peale Riina Ritsi ja Rein Rebase mitte kedagi . Riina on siia tulnud , et ennast üle allika hüppamisega lõbustada . Ta on alles väike , kõigest seitsmeaastane , tema elu on alles algamas , iga kord kui ta selle peale mõtleb , läheb Riinal meel kurvaks ja ta nutab pisut . Allikas on heinamaa servas , kohe vastu paksu metsa . Mets on suur ja sinine , seal on häid seenekohti , kõige paremad seened- kukeseened kasvavad kuuskede all . Riina silmad on nagu kukeseened . Rein Rebane on poiss . Sama vana poiss kui Riina on tüdruk ning tal on hea kujutlusvõime . Ta on hakanud endale ette kujutama , et tema pea mahub täpselt Riina rinnale . Mis seal salata , ta armastab seda tüdrukut , kelle silmad on nagu kukeseened , ning tahab oma pea tema rinnale panna . Kui ta sellega maha saaks , oleks ta teinud maksimumi , et ennast arusaadavaks teha , selgitada Riinale seda , millest ta ise ka aru ei saa . See mõlgub tal meeles , kui ta Riinale heinamaale ja allikale järele läheb , hiilib tüdruku kannul , tema paljad varbaotsad ( ka Riina jalad on paljad ) on seal , kus Riina varju pea . Loojuva päikese käes venib vari üha pikemaks , ulatab varsti üle terve heinamaa ja Reinul on hirm , et nii kaotab ta tüdruku silmist . Kuid kohe tuleb mets ja kustutab varjud . Mets on ise üks hiiglasuur vari , paks vari , millest päike naljalt läbi ei tungi ; varjude sees on teised varjud , aga need on õhemad ja sõbralikumad ning nende servas kasvavad kukeseened . Rein on väga arg , ta on kõige arem poiss terves maailmas . Aga ta ise sellest ei tea , teab , et linnas , ei tea , et maailmas , seepärast pole ka teada , kas too teadmine teeks ta veel aremaks või julgeks . Hulljulgeks , sest kui võrdluses maailmaga midagi enam kaotada pole , siis oled ju hull valmis . Rein on näinud , kuidas Riina kirjutab , ning see on talle muljet avaldanud . Siit see armastus alguse sai - kirjutamisest , mitte kõnelemisest ! Riina kirjutab kogu kehaga : kirjutamine käib tal kehast läbi , paneb liikuma ninaotsa ning lükkab suust välja keele . Keel on punane nagu päike ja Riina silmad on nagu päikese eest puu alla varjule pugenud kukeseened , kuigi üksikud kiired jõuavad ka siia . Tema kehal pole kohta , kuhu kirjutamine ei jõuaks - seitsmeaastaselt on kirjutamine raske töö ! Riina on kirjutamise koolis äsja selgeks saanud ; mõni täht tahab veel harjumist , tähed , mis kuidagi välja ei tule , juhtuvad olema samad , mis Riina nimes : põhiliselt errid , ennud , teed , iid ja essud . Riina on kohusetundlik tüdruk ( kui ta vanus teda just tihkuma ei pane ) , lihvib tähti kodus kirjutuslaua taga , ninaots nagu nookvõll ( Rein tunneb tehnikat , tema isal on auto , isaga koos on nad mõlemad mõnikord päev otsa ninapidi masinas ) , silmad nagu kukeseened ja keeleots nagu lipp . Rein läks akna alt mööda , kui Riina kirjutas , nägi , kuidas tüdruku käsi liikus ; just käe liikumine istutas temasse mõtte , et ükskord saabub aeg - peab saabuma ! - ja tal õnnestub oma pea Riina rinnale panna . Käsi tegi rasket tööd , sõrmed klammerdusid pliiatsi külge ning juhtisid seda üle paberi , valge joonistusploki lehe . Joonistusplokis polnud jooni , harjutamiseks oli see parem kui joontega vihik . Tüh-jalt nägi leht välja selline : Tä-ilt selline : Ühe sellise lehe oli Rein endale saanud , kui Riina ema hüüdmise peale toast välja läks : " Söök on valmis , sööma , sööma ! " Rein sirutas käe välja , võttis julguse kokku ja võttis : kõigepealt julguse , selle sai ta kätte saapasäärest , hallide kuresaabaste õhkõhukeste säärte vahelt , siis lehe - laualt . Seejärel tegi Rein vehkat , ta teadis , et söömine ei võta Riinal nii kaua aega kui kirjutamine , kirjutamine võtab aega , kuid ei küsi toitu . Näpatud nime pani Rein knopkadega voodi kohale seinale , alati , kui ta seda vaatas , tuli talle meelde nime kirjutanud käsi , seejärel Riina rind , kuhu ta unistas oma pea panna , ning siis ka uni . Nii hakkas ta armastama nime , iga täht selles oli talle kallis , kuna ta ise oli arg , siis olid tähed tüdruku asemel , asendasid nii kätt kui nina , keeleotsast ja rinnast rääkimata . Ühel hetkel taipas ta , mis siis juhtub , kui üks täht teisega välja vahetada . See oli nime reetmine , kuid võimatu oli seda mitte märgata , päästa sai ennast ja nime vaid sellega , et kui Riina juuliõhtul allikale läks , läks Rein talle järele . " Ma tean , kes sa oled ! " hüüatab Rein kohe , kui mets varju kokku pigistab : alles nüüd võib ta kindel olla , et tema hääl pärale jõuab ; varem , minnes , mitte . " Kes ? Aga mis see sinu asi on ? " " On küll . " " Ütle siis . " " Sa oled see , keda kogu aja armastada saab . See , kes kunagi ära ei ütle . See , kes kõikidele annab . See , kes selle eest raha võtab ! Lits oled , vaat mis ! Liina Lits ! " " Häh , mõni mõis . Ja mis sa ise parem oled ? " " Mis mõttes ? " " Lebane , Lein Lebane . Ihhihhi , lebane , labane , nabane ... " Ning siis hakkavad lapsed mängima , nad mängivad ja naeravad , iga sõna kutsub esile naerupurske , kõik sõnad on naljakad , tõsiseid sõnu justkui polegi . Nad loobivad sõnu , nagu oleksid need peosuurused kollase triibuga sinised kummipallid , viskavad neid õhku ja püüavad uuesti kinni . Mõni sõna on metsik , karju või appi , teine jälle jänespüks , temaga pole muud teha kui tolmu pühkida . Tolmu aga heinamaal pole , siin on ainult rohi , rohi , mis on laiguti kollane , laiguti roheline . Naeruhood vahelduvad naerukrampidega , Rein vähkreb rohus ja siputab jalgu , kuresaabastel on rohelised rohujutid peal . Ka Riina naerab täiest kõrist , tal on laiad põsesarnad , tal on punased juuksed , tal on kurevarbad ja kukeseensilmad , tal on veel paljugi muud , mis kõik naerust osa võtab . Naerdes on ta peaaegu nagu kirjutadeski : näib , et tema puhul ( temapuhk , veel üks nalja-kuss , oma-pärakass ) sellist asja polegi , mis keha kaasa ei haaraks . Kõike teeb ta üleni , kui ta ükskord sünnitama peaks , siis pole miski ime , kui laps mõnest muust kohast kui üsast välja tuleks . Meelekohast . Nagu Athena , veel üks teema . Plirts : lihased lähevad suurest naerust lõdvaks ja piss tuleb plikal püksi . Kuid rind , kuhu Rein on tahtnud oma pea panna , on täiesti sile . Laud . Aga see ei tähenda , et sinna pead panna ei saaks . Reinu pea on nii tehtud , et see täpselt Riina lauale sobib , mõni detail jääb ehk üle , nina nippel näiteks , kuid see on väike kaotus . Kui Riina suuremaks kasvab ( Rein on selleks ajaks juba surnud ) , hakkab ta kandma kleite , mille rinnal on kaks kõrgemat kohta , kunstlikku kõrgendust , aga ta on lihtne ja loomulik ning oma soovides siiras ja vahetu . See hakkab silma kõikidele , kes teda lähemalt tunnevad , ning temasse armuvad vananevad kirjanikud , kes kirjutavad Toomas Raudami romaani pealkirjaga " Jaak Kino . " Siis kostab metsa kohalt taevast kõrin . Pikkamööda see kasvab . Lapsed ehmuvad , naer jääb koos sõnadega kurku kinni . Metsa tagant lendab välja mees ning maandub allika serval . Ta on kohutavalt suur ning kaalub kindlasti üle saja kilo , ime , kuidas propeller teda kanda jõudis . Propeller on tal selja taga . Tal pole üht kätt ja üht jalga . Paremat kätt ja vasakut jalga : säär lotendab , käis ripub tühjalt . Muidu on ta üleni alasti , pikk lend ja kare , kohati hambuline õhk on riided ära kulutanud , ainult seal , kus midagi ei ole , on midagi alles jäänud . Tal on väga laiad õlad ja väga väike pea . Tema nimi on Toomas Tiiger , tal on selle kohta pass ja passi sees on pilt , mis on tema nägu . Kui nägu on õige , ei saa ka nimi vale olla . Ta on isetehtud lennuaparaadiga põgenenud vangilaagrist . Kolmandal katsel - esimesed kaks võtsid käe ja jala ning jätsid kehale hulgaliselt arme . Ta jääb ühel rõivastatud jalal hirmust kangestunud laste ees seisma , raputab tühja kätt ja ütleb üheainsa sõna : " Särgikrae . " Kuid kõige paremini , paremini ja täpsemalt iseloomustavad Toomas Tiigrit need sõnad , mida saadavad löögid ; või saadavad sõnad hoopis lööke , on nende tekitajaks ? Kohe kuuled sellestki . Kus leiab aset kõva kaklus Kui Toomas Tiiger apteegihoovist välja astub , on ta nagu Gulliver ja isa on liliput . Toomas on peaaegu sama suur kui kirik ; selle uksest pääseks ta küll küürutades sisse ning kui tulekahju oleks , kustutaks ta oma joaga nii kiriku kui terve linna . Ehk ka maailma , aga maailm on kaugel . Kirik on siinsamas juures , teispool turuplatsi , vaevalt poole sammu kaugusel . Toomas Tiiger astub isale ja emale teele ette ; esialgu on ta veel heatahtlik , talle on antud ülesanne ema hirmutada , et laps sünniks enneaegselt ja sureks või invaliidistuks , siis oleks sõprade soovid mitmekordselt täidetud ; ema ei pruugi surra , siis saab tema üle pärast irvitada , näidata tema peale näpuga , hõigata : " Näh , sealt läheb see , kes tahtis sünnitada Kristust , aga tõi ilmale idioodi ! " Ema ehmubki , surub ennast isa vastu . Nad tulevad kinost . Kinos näidatakse " Hamletit . " Esmakordselt on ema tundnud , et saab Hamletist aru , mõistab teda nagu oma poega . Tavaliselt tal filme vaadates sellist tunnet ei teki , selle järele pole nagu vajadustki - vaadata võib niisamagi , mõistmata , ikka on hea . Kollakasvalge ekraan kaob , ema on sündmuste keskel , ta on ise Hamlet . Alles hiljem saab ta aru , et tal on olnud kerge palavik ; kui aga juba väike haigushoog inimesele nii mõjub , et ta kunsti mõistma hakkab , siis on ema edaspidigi valmis haige olema . Isa lööb esimesena , rusikas sööstab temast välja nagu kahurikuul ja tabab Toomas Tiigrit otse lõuapärra . Toomas Tiigri lõuale pole kerge pihta saada : esiteks asub see kõrgel ja teiseks on selle asukoht Tiigri kiilas kuulpeas , mis hakkab nagu piljardipall õlgade vahel edasi-tagasi veerema ning kukub saadud tabamusest kaelaaugu asemel hoopis kaenlaauku . Toomas Tiigri hiiglasekasv kahaneb löögist vähemalt meetri jagu . Isa kasutab selle otsemaid ära ja äigab teist korda , kuid seekord löök ei taba , rusikas vihiseb läbi õhu , isa kaotab tasakaalu ja variseb Tiigri rinnale , nuuksub seal nagu väike laps , oma abitust härdalt kahetsedes . Toomas Tiiger lükkab isa endast eemale , sätib ta paika nagu märklaua ja teeb tema suunas paar lohmakat liigutust , kuid need on kõike muud kui tõsised . Siis tabab teda kivi , üsna korralik munakas , millele ema on küüned taha saanud ning selle asfaldist välja kangutanud . Ta ähvardab hiiglast , nagu oleks see klähviv kutsikas . Isa röögatab : " Mida sa ometi teed , tule mõistusele ! Mine ära , kohe ! " Kuid ema ei lähe , jookseb ainult teisele poole teed , vajub seal oiates bussiootepingile kokku . Tal on valus , nii valus . Toomas Tiiger pühib kulmult vere ( sinna tabas teda ema visatud kivi ) ning vaarub isa poole . " Tõbras , " ütleb ta . " Ma tapan su . Mul on selleks volitused . " Asi on lühidalt järgmine . Meie linnas , nagu ka igal pool mujal maailmas ja teistes linnades , on demokraatia . Seda ei unustata , seda peetakse meeles . Erinevalt kurest ja korstnast on see tõeline väärtus . Meie linnas on demokraatiat isegi rohkem , see on inimestele hinge pugenud , eraelulisi otsuseid ei võeta siin vastu eraviisiliselt , vaid küsitakse naabri käest nõu . Minu puhul on raske otsustada : ühest küljest on lapse sünd ühiskondlik sündmus , iga laps kuulub kuni täiselajaks saamiseni tahes-tahtmata loomaaiale , vabandust , iroonia ei olnud tahtlik , linnale , teisest küljest on surm jälle sügavalt individuaalne asi , selle üle otsustamine saab kuuluda vaid surijale endale . Lapses , isegi kui see peaks mina olema , on elu ja surm koos . Esialgu on elu vähem , kuid see on kallim : iga elumeeter maksab sada korda rohkem kui surmakilo . Kuid see ei anna õigust kaalu kallutada ja kaussi kummuli ajada . Otsustavaks saab aeg : kui ma tulen ilmale varem kui teised linnalapsed , siis sünnivad need , kes ilmaletulekuga hilja peale jäävad , kas kurtide või tummadena . Või plekilistena : olen nagu nähtamatu tulekahju , põlev ääs ema kõhus : kui lapsi ootavad naised mind või minu ema näevad , sünnitavad nad lilla laiguga lapse , see omakorda sünnitab samuti samasuguse lapse ja nii see läheb . Tulemused aga võivad olla veelgi halvemad , kui nad korrakski mõtlevad sellele , et ilmale ei tule mitte lihtsalt " keegi " , vaid inimene , kes on üdini õnnelik ( isegi üdi on õnnelik ! muid mahlu mainimata ) , kelle elus ei tule ette ainsatki sünget mõtet . See tähendab totaalset teistmoodisust , suurt annet . Siis ei pruugi sündivatel maimudel isegi jalgu ega käsi küljes olla , või on mitu tükki korraga : vigased lapsed ja demokraatia pole kahjuks vastukäivad , teineteist välistavad mõisted . Vigane laps on surma sümmeetria . Sellepärast võetigi volikogus vastu otsus viia linnas läbi hääletus . Hääletus polnud salajane ( seal , kus kõik on avalik , pole ka surm saladus ) . Küsimus oli lihtne : kas EI või JA ? Esialgu oli referendumilehele kirjutatud JAA , kahe aa-ga , kuid see oleks olnud ilmselge positiivse eelistamine , heausksed oleksid kõik JAA-le joone alla tirinud või kõrvale konksu teinud , pluss veel kõik linna JAAgud ja JAAnid , kes olnuks loomuldasa JAA poolt . ( Kui eesmärgiks on hõlmata võimalikult kõik , inimesed ja inim-olendid , siis on targem lubada ka konkse , kuhu külge ennast tähtsate otsuste tegemisel kinnitada . ) Pealegi oleks segadust ning kaksipidi mõtlemist tekitanud asjaolu , et kahel pool meie linna on kaks paika , mis kannavad sarnast nime : EIVERE ja JAAVERE . Seal elab küll kokku ainult kaks inimest , Loobuja Lembit ja Loobuja Lembitu . Nende häältel poleks lõpptulemusele mingit mõju olnud , aga demokraatiat oleks sellega vägistatud ning seda linnaelanikud ei soovi , pealegi on mõlemad mehed tuntud sellega , et nad kõikidest valimistest aktiivselt osa võtavad , ehkki vanust on neil üksjagu , kokku sada nelikümmend kopikatega aastat . Kopikatega sellepärast , et meie linnas kutsutakse kroone endistviisi rubladeks , politseinikke miilitsateks ja riigikord ei kõlba ka praegu kuhugi . Mõistuse ja sõnadega ( mis on mõistus ? loomulikult sõnad ! ) võib seda nii küll põhjendada , kuid linnas elades on selline tunne , et see pole tühipaljas totruse ja tagurlikkuse ilming , vaid metafüüsiline usk , mida need uueks vermimata sõnad vahendavad ja väljendavad . Linna kümnest tuhandest kahesaja viiekümne kahest täis-elajast kodanikust ( lapsed välja arvatud , kuigi ka nemad pigem minu hukkamise või köndistamisega nõus oleksid olnud ) andis üheksakümmend kaheksa protsenti oma JA-hääle . Kuid mis kõige hirmsam , selle kahe protestiva EI-protsendi hulgas polnud minu pehme samet-häälega vanaema ! Kuid ma annan talle andeks - kes ei armasta muusikat , see ei armasta elu ! Aga ta värbas ka vanaisa minu sünni vastu hääletama ning seda ma talle andeks ei anna ; olen oma elus ikka rohkem meestest kui naistest puudust tundnud . Oma hilisemas elus pole ma neile seda meelde tuletanud . Kuigi ehk võiks . Kuid siis peaksin ma maalima pildi ja seal peal peaks olema mu ema - rääkimas oma ämmale ja äiale muusikast , sellest , kuidas muusikas peitub absoluutne headus , mis on nii võimas , et sellele mõeldes Kurjal käsi kängub ning Lill kõrbeliiva alt pea välja pistab ! Kuid nad ei kuula teda ; oma vastumeelsust nad otseselt küll välja ei näita , vanaisa ainult köhatab paaril korral pihku , mis näitab , et tal on piinlik , kuid ega temagi häid mõtteid ja uusi ideid eriti ei salli , kõik tema ümber peab olema tavaline , argipäevane , muusika on tema jaoks nagu Jumal - uskuda ju võib ja pühapäeviti kirikus käia pole paha , kuid tõsiselt pole mõtet kõike seda võtta . " Ega ta vist ei jäta ? " küsib vanaema vanaisalt , kui uks , seejärel ka värav ema järel kinni kolksavad . " Mida me teeme ? " - " Ega siin palju teha ei anna . Sa ju nägid ? See , millest ta rääkis , on juba olemas . Sinu minia ei tulnud sinu käest nõusolekut küsima , see poleks Anne-Franki moodi . Ta vaid informeeris sind sellest , kuidas asjad on - sedapsi , " ütleb vanaisa , paneb käe nina alla ja silitab mõtlikult halle harjasvuntse . " Üks võimalus muidugi on - Toomas Tiiger ! " Diivanilt kostab siiami kassi rahulolev nurrumine , seal istub minu vanaema , tal on oma alati alandlikust alamat tõugu Aadamast hea meel . Kuskil on kuninganna , kes nutab , aga see pole mu vanaema ; kuskil on kuningas , kel pole naist , kuid see pole mu vanaisa . Kuid siis võtab Toomas Tiiger tagataskust lapiku ja rüüpab lonksu . " Tahad ka ? " " Ma ei joo . " " Ei joo , ei suitseta . Sellised peavad surema . " Uus löök tabab Toomas Tiigrit õlga ; õigem oleks öelda , et see läheb temast läbi : tühi varrukas lööb lopendama ning kui isa oma kätt tagasi tahab tõmmata , keerdub käis ümber isa käe , isa kaotab uuesti tasakaalu ; jäle oleks jälle hiiglase rinnale langeda , sellepärast lööb isa kannad maasse ning tõmbab Toomas Tiigril käe otsast . Tiiger kräunub , olematust on ta enda juures alati rohkem hinnanud kui seda , mis kindlalt küljes , lahutamatult külge kruvitud , vaid vägivaldselt ja valuga eraldatav . Parema jala ja vasaku käe näol on tal sellest aastatagune kogemus olemas ning ta mäletab seda hästi . Siis hakkab Toomas Tiiger isa taga ajama . Nad jooksevad mitu tiiru ümber turuplatsi , nende tee viib kiriku ja selle ees bussiootepingil oigava ema eest läbi ; emast voolavad sünnitusveed välja , pingi ees on juba väike lomp , Tiigrile kukkumiseks , libisemiseks ja siis mahaprantsatamiseks - sel juhul oleks minagi justkui võitlusest osa võtnud , võitu oma panuse andnud . Sest veepuuduse pean mina välja kannatama , keegi muu seda minu eest teha ei saa . Kuid kahjuks seda ei juhtu , Tiiger ei kuku , kuigi ema lisaks sünnitusveelombile talle oma nõelterava sääre ette pistab - paraku tühjale püksisäärele , kus ema arvas jala olevat . Ometi on isa hirmuäratavam kui Tiiger , kõik tema liigutused on läbimõeldud ja täpsed , ta teab , et senikaua kui tal õnnestub oma üleolekut põgenemise ja põgenemise sekka peidetud äkiliste rünnakutega tõestada , on kõik korras . Mis tähendab seda , et tema , Frank , on inimene , Toomas aga loom . Toomas Tiiger on hobune . Vaid üks kord olen ma näinud oma isa vihasena ja see oli siis , kui ta hobust peksis . See juhtus talvel , hobuse kabjad libisesid jääl , ta ei julgenud tagurpidi astuda , kuigi isa teda suitsetest sundis . Siis isa vihastas ja tegi , nagu lööks , hobune ehmus selle peale ja hakkas perutama . Mina olin köögiaknal , ma ronisin sinna alati , kui oli kuulda , et väljas miskit toimub . Millegipärast oli mul tunne , et isa peksab mind , karistab mind millegi eest , millest mul endal aimu pole , kuid mille eest ma olen kindlasti karistuse ära teeninud . Hobune korsatas , tema silmad läksid põlema , kõrvad tõmbusid pea ligi , suurte kollaste hammaste vahelt pritsis isale vastu nägu tulist sülge . See ajas isa raevu , ta tõmbas aiste vahel märatseva , ennast tagajalgadele upitava hobuse päitsetest tagasi maha ja rabas talle rusikaga vastu koonu . See kõlas tühjas hoovis vastu nagu trummilöök . Isa keha oli nii pingul ja täis jumalikku jõudu , et hobune taltus : sai vist aru , et kui ta järele ei anna , siis lööb isa ta maha või viib tapamajja , kus tema kontidest keedetakse liimi , kere antakse rebastele , hing aga jääb maa peale aiste ja päitsete vahele piinlema . Toomas Tiiger on hobune , loom . Isa on inimene , isa . Kuid siis tuleb loodus loomale appi . Võitlus on kestnud umbes kaks ja pool tundi , kui taevas hakkab kohisema , tõuseb tuul , keerutab liiva ja tolmu . Tuul tuletab loomale meelde , mida ta peab tegema , kui soovib surma . Ning Toomas Tiiger hakkab ütlema sõnu . Üksikuid seoseta sõnu . Sõnad annavad jõudu juurde , teevad tigedaks . Vaid Toomas Tiiger on selleks võimeline , ainult loom saab sõnu öelda sel viisil , et neil mingit mõtet pole . Peale raevu . Raev teritab ütleja keelt ja mõõga tera . Ka " särgikrae " oli üks selline sõna : Rein Rebase see tappis , ta leiti jõe äärest suure pajupuu alt , mille välk pikuti pooleks oli rabanud ; teine pool varises poisile peale . Riina Rits pääses eluga , kuid jäi pimedaks ; tal olid küll silmad , aga nendega ei näinud , need olid kukeseened . Sellest peale kasutatakse Toomas Tiigrit volikogu poolt määratud suuremate ja väiksemate karistuste täideviijana . Meie linnas on surm täiesti detsentraliseeritud : Toomas Tiigri abiga saame hakkama isegi sellega , mis inimliku kogemuse hulka ei peaks kuuluma . Võib vahest isegi nii öelda , et kõik , mis me teeme , teeme endile ise : ilu , elu , valu , tõde ja õigust . Selle tagajärjel on kõik tasakaalus ; võib küll olla nii , et ühel võib mingil hetkel olla ühte rohkem kui teisel teist , kuid sisetunne ütleb , et kõigil on kõike ühepalju . Ma ei tea , kas maailmas teist sellist linna on , aga meil on . Toomas Tiigrile pakutakse töö eest mõistagi tasu , kuid siiani pole ta seda vastu võtnud . Toomas Tiigril on passis sissekanne , mis ei lähe kokku tema siiasaabumise ajaga , kuid mida kõik usuvad : selle järgi töötas Toomas Tiiger enne meie linna saabumist - lendamist - mõnd aega Eesti Pangas välislaenude osakonnas . Kuid ei saa ju nii olla , et Raha on enne kui Vabadus ? Olgu kuidas on , papist ei näi tal puudus olevat , kõik , mis ta teeb , teeb ta heast südamest ja tasu võtmata ning tema tegusid iseloomustab mitte niivõrd capotelik külmaverelisus kui suursugune suurejoonelisus . Nagu juhiksid teda Olümpose julmad jumalad . " Headus . " Ütleb Toomas Tiiger . Ütleb ja äigab . Sõna saadab kollane kärgatus , millele järgneb sinine sähvatus . Taevas sööstab Toomale appi . Headusel on sama jõud mis särgikrael - väikese lapse lööb maha , täiskasvanu jätab ellu . See , kes temast tabatud , tunneb südames valu , kerget pistet . Isa haarab endal rinnust , kuid juba on hilja , ühele sõnale , mis lõppu ei too , järgneb teine , uus ja hullem . Vähe on neid sõnu , neid valusid , mis üldse midagi ei tähendaks . Sõna on nagu näts : kui ta suust välja sülitada , siis kuskile jääb ta ikka kinni . ( See on ka põhjus , miks sõnad sealt , kuhu nad on torgatud , enam kuidagi lahti ei tule . ) " Õrnus . " Toomas Tiigri sõnadel on kindel eesmärk , kõigi nende sisse on peidetud surm . Sedagi sõna - lööki - saadab sinine sähvatus , kuid kärgatus pole kollane , vaid punane . Õhk on täis elektrit , teravad tuulesööstud murravad kuivanud puuoksi , klõbistavad aknaklaase , luuke ning proteese argade suus . Linn on inimtühi , mitte hingelistki pole näha . Kõik on peitu pugenud , ootavad , mis asjast saab , kumb võidab . Hakkab sadama , jämedad piisad kukuvad tolmu , jätavad kiiresti kuivava jälje . " Armastus . " Isa kehalt , täpsemalt rinnalt leitakse kolm piklikku haava , viimasena löödud haav on kõige sügavam , lahtise liha servad on sakilised nagu sael . Või konnasööja kure nokal . Lööja on sihtinud ühte kohta , aga isa on eest ära liikunud : viimse jõuga pani ta oma keha pöörlema nagu vurrkanni , see juhtis löögid kõrvale , kui hoog ära lõppes , saabus viimane - letaalne Lõpp . Kus me vaatame filme Jaagu pea on kõvasti kaela küljes kinni : kangutan ja kangutan , aga lahti ei tule . Vähemalt esialgu mitte . Ka Jaak ise ei osanud arvata , et see nii olla võib ; talle pole pähegi tulnud , et see juba õige ammu oli , kui ta viimati mahti sai omatehtud filme vaadata . Ega ta ise võibolla ei vaatakski , ma olen teda palunud ja kuivõrd meie sõprusest on saanud kõige loomulikum asi maailmas ( mis ei tähenda , et linnas ) , siis on Jaak kohe nõus . Olen ta kutsunud enda juurde . See on ohutum , ehkki elame lähestikku , külg külje kõrval , on minu tuba Jaagu omaga võrreldes paradiis , siin on palju pimedaid nurki , pikki tunneleid ja koopaid , kuhu sisse pugeda ning vaadata , mis väljas toimub . Ka see on kino . Kuid praegu ei tule Jaagu pea küljest ära . On kinni roostetanud ; võtan kogu jõu kokku , löön jalakannad põrandasse ning kee-ee-eeran . Vastupäeva . Seda ma tean , siis tuleb lahti . Kõik asjad ehk mitte : maakera kindlasti , ka linn jääks suletuks . Maakera ja linn on ise lukud , need keerab lahti ainult üks asi : pidev jäädvustamine , filmilindile võtmine ilma mingi kuntskopita . Kunst , eriti ebaküps kunst , võib kõik kihva keerata ; peab harjutama , harjutamine teeb meistriks . Pikkamööda : ei jõua märgatagi , kui juba oled . Mujal kui kinos Jaak heameelega ei olekski . Kui saaks nii teha , et kino ja kodu vahel üldse vahet pole ! Siis teeks ühe ukse lahti ja astuks teisest sisse . Kahjuks pole see võimalik : ruum seisab inimese soovidele alati risti vastu , mõnikord ka mõne teise nurga all , aga alati vastu . Aeg mitte : ajaga tee , mida tahad , mis iganes peast pähe tuleb , ruum aga tasub kätte . Kas muhu , mõne murtud kondi või isegi surmaga . Jah , ruumi päriselt kaotada pole võimalik ; kanged prillid , pika varrega nagu Jaagul , teevad mõnikord küll imet , kuid üle meetri mitte , ka luup ja binokkel võivad paari sentimeetri või mõne meetriga ruumi kahanemisele kaasa aidata . Neid viimaseid Jaagul pole ja pole ka vaja , saame ilmagi hakkama . Piisab prillidest , õigupoolest pole neidki tarvis , kinos istub Jaak alati ilma prillideta , prillid on kinomehaaniku peas , temal on neid rohkem tarvis . Jaak torkab oma prillid kõrvalesta taga olevast neljakandilisest august sisse , Jaak ( II ) võtab nad tänulikult köhatades vastu ja paneb ette . Varsti pärast seda võib film alata . Ka meie film algab kohe . Kohe-kohe . Enne on vaja pea lahti keerata . Keermed on kuivad , keegi pole neid õlitanud . Tavott oleks õige , õli kuivab kiiresti ära . Lõpuks ta tuleb . Aega võttis , aga asja sai : Jaagu pea sees on väike tuba ja selles toas on väike inimene . Tal on ka väike laud , kuhu küünarnukke toetada , ja väike tool , kuhu istuda , et küünarnukid laualt maha ei kukuks . Lugemiseks pole see laud ette nähtud , kirjutada hädakorral ehk saaks . Kuid ega Jaak ei oskagi lugeda , Jaak oskab ainult näha ja vaadata , vaadata ja näha . Vaadata vaatamist , näha nägemist . Sest päris looja on ju Jaak ( I ) , tema on tegija , ta teeb kino ja filmi ja tõde . Vana-Jaak on noor-Jaaku õpetanud , kuid need on olnud ainult sõnad , enamjaolt tühjad , ainult mõni täis ning sedagi juhuslikult . Ometi sellest piisas : Jaagust on pikkamööda saamas kunstnik , ta oskab juba moonutada , kusjuures nii , et lopergune nägu ei võta seda kandvalt inimeselt midagi ära , vaid annab juurde : loomust , mitte lopergusust . Kuid selleks , et meie film saaks alata , on vaja ka vanamees peast - kaamerast , mis ju samuti tuba - välja võtta . Üritan seda teha kiiresti , mul on mingi alateadlik hirm kõige väikse ees , mul on tunne , et see , mis väike , ka ilmtingimata hammustab , suurel aga on minu jaoks varuks silitus , päripäi pai . Kinomehaanik sarnanebki putukaga . Jutuka putukaga , kelle elu on olnud tragöödia . Suur tragöödia väikeses inimeses . On tahtnud teenida , teenida teist , teist inimest , kuid see teine ( inim-laps ) on ta unustanud teenima . Väikesesse tuppa , kus pole isegi voodit , sest isegi siis , kui üks Jaak magab , peab teine Jaak võtma . Lootuses , et mõni isanda uni peale jääb . Seni pole jäänud , aga kui jääb , oleks tänapäeva teadusega krõška . Räägin meelega nii . Või muidu oleksin nagu Jaak , kes näitab ja näeb nagu kino , kuid räägib nagu rmt . ( Ka lühendid kuluvad vahel ära : veel üks näide sellest , kuidas keel iseendale vastu räägib ! ) " Ma olen Jaagu isa ! " jõuab kinomehaanik siiski öelda . See pole mulle mingi uudis , Jaagu ja ema vahelises võitluses olen alati ema poolel olnud . Kuid ma pole julgenud seda Jaagule tunnistada , see oleks mu ilma jätnud mitte ainult sõbrast , vaid ka iseendast ; sõprus on meid kokku sulatanud . Mul on vanamehest hale , kuid kaastunnet ei tekita mitte mingi üksik , pealegi vaieldav fakt tema elust , vaid ruum , kus ta olema peab . Väike vangikong , millest ta niipea ei vabane . Mitte enne , kui Jaak isa järele igatsust tundma hakkab . Seda aga ei ole niipea loota : kunstnik , kelleks Jaak peab saama , ei tunne halastust , kõik õrnad tunded temas on seotud filmilindiga - mida selle peal pole , pole olemas . Isegi peas mitte , seal just eriti . Et isa isaks saaks ja poeg ta ära tunneks ja teda armastama hakkaks , peab kinomehaanik iseendast filmi tegema . Mõistagi ei pruugi ta seal olla peategelane , isegi inimene mitte , piisab varjust , kivikillust , seinapraost , tuulehoost või koputusest seal , kus seda ( elu ) stsenaariumi järgi olla ei pruugi . Mõni väga väike asi , väiksem kui isa , võib äkitselt isaks osutuda . Oh seda äratundmisrõõmu siis ! Nii ma vanamehele ütlen , enne kui ta käest ära panen . Mõnd aega olen teda peopesal hoidnud , et teda lähemalt uurida . Ime küll , ei hammustanudki ! Kuid jälje jättis sellest hoolimata - minusse , musse . Minu peopesas on tunne temast , isast , Jaak-Jaagust . On veider , kuidas hall juus mõjub miniatuuris hoopis vahetumalt kui normaalsuuruses . Võiks isegi öelda , et valusalt : vaatad ja tunned , kuidas pisarad tulevad silma . Isegi ei tea , miks ( pole see ju minu isa ) , aga tulevad . Et seda takistada , panin ta käest ära . Mõni tilk pääses siiski peast silma , jättis põsele märja juti . Kustutasin selle käeseljaga kiiresti ära , ei tahtnud , et Jaak seda näeks . Veel oli vara - pisarateks , tundmusteks . Selleks polnud valmis ei linn ega maailm ; ka toonekurg ei paistnud norutavat , kuigi tal üks laps korstna otsast alla kukkus ja jala murdis . Toomas Tiiger tegi talle kiiremas korras lõpu peale , seekord ilma volikogu otsuseta , kuid lendamisega seotud seadusi , sõnaga lennu-elu tundis ta kindlasti paremini kui meie . Õnneks oli tal veel kaks järeltulijat , kolmas oligi justkui liigne . Kaks kruu-kruud , kaks nokka ja ( kuni täiskasvanuks saamiseni ) kaks jalga . Siis hakkab film jooksma . Mitte iseenesest : kui kaamera kaela küljest lahti kruvida , siis muutub see projektoriks . Peakaamera töötab kahes suunas korraga : kui võtab , siis võtab ja siis on see võtmine suunaga väljast sisse , kui aga näitab ( mis võib soovi korral toimuda samal ajal ) , siis seest välja . Panin vana-Jaagu sinna sisse , teise tuppa , mis sarnanes esimesega nagu kaks tilka vett . Sisustus täpselt sama : laud ja tool . Ja ei mingit suitsunurka . Kui võtmise ajal oli veel mingi lootus , mälestus trepialusest konkust või igatsus selle järele , siis näitamisel kadus seegi . Sellest järeldus : võtta on julm , näidata julmem veel ! Ometi paistis vanamees kuidagi rõõmsam - ehk tuli see sellest , mis mina talle öelda jõudsin ? Võimatu see pole ja kõik , mille kohta nii arvata võib , on tegelikult hea . Film on meie esimesest kohtumisest , peost vanas kultuurimajas . Väga veider on vaadata , kui ise ei näe . Kui sinu nägemist asendab kaamerasilm . Siis ennast ei näegi , ainult seda , mida näeb kaamera : teist , teisi . Jaaku ennast peal pole , mina peaksin nagu olema . Aga ei ole . Küsin igaks juhuks järele . Jaak vastab lühidalt , aga sellest piisab : " Aga siis sa veel mu sõber polnud . Kõik see , millega puudub isiklik suhe , filmilindile ei jää . " Plikad on mõlemad peal . Küll mitte korraga , eraldi . Nagu tantsitaks mõlemaid Jaak . Nagu mind polekski . Minust on alles ainult hääl , kuid seegi kuuluks nagu kellelegi teisele . " See on tavaline efekt , " selgitab Jaak . " Kui mina oma häält esimest korda makilindilt kuulsin , pidin krepsu saama . " Seda ütleb ta nagu mina - kõnekeelselt , antikirjanduslikult . Küllap tahab ta sellega märku anda meie vaimsest lähenemisest . Minu hääl on kusagil väga lähedal , sellepärast ma imeks panengi , et mind ennast pole , kuigi hääl on . On - ja kohe väga ! Ma ütlen ja mulle vastatakse , kuna aga pildil on vaid plikad , suud kramplikult kinni suruv Miina ja Leena , kelle jalgade vahel mahuks mongoli sõjaratsu ( ja veel mõni asi , mida pole viisakas mainida ) , siis jääb mulje , nagu oleksid tüdrukud kõhurääkijad . Kinos kutsutakse seda sisemonoloogiks , ütleb Jaak . " Mina küll ei mäleta , et ma midagi sellist olen kinos näinud , " avaldan imestust . " Kuigi ma sinust kehvem kinoskäija nagu ei tohiks olla . " " See tuleb sellest , et oled näinud ainult head kino . Siis ei pane tähele , et suu ei liigu . Täpselt nagu muusikaga ... " Ning Jaak toob näiteks ühe filmi ja küsib : " Kas mäletad , milline muusika seal oli ? " Mõtlen hetke , midagi ei meenu , täielik tummahammas . " Ei tule meelde . " " Ei maksa punnitadagi , hea muusika oli , sellepärast . Head ei kuule kunagi , ainult halb jääb meelde . " Muidugi , on veel üks võimalus ning nimelt see , et minu jaoks on hea avaram ja et selle sisse mahub palju seda , mis Jaagu meelest sulaselge pahn . Muusikast taipab tema muidugi rohkem , see on üks mis selge , on ta ju ise sellest sündinud- heast , muusikast . Bachist ja Armstrongist . Kirikuorelist ja klaverist , trompetist ja kähinast . Katedraalist ja kõrtsust . Viirukist ja viskist . Heinamaast ja maailmast . Film on Miinast ja Leenast , filmitud on ainult neid , nende liikumist ja näoilmeid , tähtsamad kohad kõik aegluubis . Või on kinomehaanik teinud montaaži ? Kui nii , siis sai see toimuda ainult Jaagu käsul . See on nagu õppefilm , dok või pop . Nii nimetavad kinošnikud omakeski dokumentaalfilme ja populaarteaduslikke filme . Mõnikord on küllalt raske nende vahel vahet teha , kuid praegu pole see vajalik , kõik , mis me näeme ja tüdrukutest teada saame ( ning seda pole sugugi vähe ) , on määratud meile endile . Oleme nagu teadlased , muust maailmast välja lülitatud geeniused , kes teevad oma laboratooriumis enneolematuid avastusi , fäikesi frankensteine , kuid ei hooli kasust , mida need avastused võivad tuua inimkonnale . Hoolime vaid iseendist , naudime seda , mida teeme , naerame täiest kõrist ja nutame üheskoos , kui selleks on põhjust . Kerime linti tagasi , kõik tähtsamad kohad vaatame enne üldistuse tegemist mitu korda üle . Kuigi meie uuring põhineb lokaalsel materjalil , saab sellest teha üsna kopsakaid ja kõnekaid järeldusi meid ümbritseva kohta . Mis meid ümbritseb , on mõistagi linn ja maailm . Leena linnale , Miina maailmale , mõlemad kokku universumile . Võimalik , et isegi Jumal naeratab , kui meist kuuleb . Ma tean , et Teda ei ole , kuid ega siis naermine sellepärast veel keelatud pole ? Ka Temale on ruum takistuseks , ajas on ta kogu aja olemas olnud , ruumis mitte . Ta lihtsalt ei mahu tuppa , on selleks kas liiga suur või liiga väike . Mis lõppkokkuvõttes teeb sama välja . Sama kama . Miinal ja Leenal avastame ikka uusi ja uusi omadusi . Tantsusaalis ei paistnud need välja . Tantsimine on tõsitegevus , mis nõuab maksimaalselt kontsentratsiooni , see on kunst , manerismi eriharu , kus emotsioonid on välistatud või viidud miinimumini . Telekas nägin ma ükskord jäätantsu MM-i : seal juhtus selline asi , et mees viskas naise õhku , aga ei suutnud kinni püüda , naine kukkus , kuid tõusis , naeratas ja jätkas esinemist , liugles uuesti mehe käte vahele , suudles teda , improviseeris , põimis luhtumise oma etteastesse , publik plaksutas nii mis kole . Sest see , mis nad nägid , oli ilu . Nii said kunst ja elu hetkeks üheks , see võinuks mõjutada ka kohtunikke . Kui muusika lõppes , sõitsid mõlemad poordi juurde , hüppasid boksi ja jäid lõõtsutades tulemusi ootama . Kohtunikud olid kahjuks objektiivsed , neile luges ainult sooritatud hüpete puhtus , nad välistasid oma hinnanguist hinge . Ning siis selgus , et ka naine polnud suutnud mehele tegelikult andestada : niipea kui esimesed kehvad hinded tablool nähtavale ilmusid , andis ta mehele kõikide silme all lajatava kõrvakiilu ! Järelikult oli kohtunikel siiski õigus ja meie võime arvata , et tants on kunst vaid sedavõrd , kuivõrd sealt on välistatud inimlikkus , juhtumise juhuslikkus jms. Juhtumisi ( ! ) oli ka Jaak juhtumit näinud , me rääkisime sellest ning jõudsime samadele järeldustele . Meie arusaamad kattusid , nägime justkui ühtede ja samade silmadega . Mis tõestab seda , et olime olnud sõbrad juba siis , kui meil teine-teisest veel õrna aimugi polnud . Meie vahel oli sein , õhuke , aga sein , aeg oli meie kohta oma jaa-sõna juba ammu-ammu öelnud . Viimast tantsu meie Leenaga ootama ei jäänud , vältimaks löömahimuliste kuttide norimist , tulime varem tulema - mina ja Leena enne , Jaak ja Miina pärast . See oli hästi peale jäänud , mitte ainult see , mida vaid Jaak oma silmadega näha võis , vaid ka see , mis ainult minu pilgu läbi võimalik . Ma nägin korraga nii suudlust , millega ma garderoobis Leena pruntsuu pitseerisin , kui ka petteks saali jäänud Jaaku ja Miinat . Siis olime väljas , õues . Kõrgel taevas kõmises kõu , iga hetk tõi teda lähemale , kukkusid esimesed piisad . Oli alanud see , mille kohta Jaak ütles : " Replum scalcath ! " Ma ei tea , kuidas sai see olla võimalik , et Jaak enne meid saalist välja jõudis - kas piisas seletuseks sellest , et neil polnud mantleid , seega polnud neil vaja riidehoidu minna ? Ma ei saagi seda kunagi teada , sest filmitud oli vaid minu nägu , minu vastust , minu sõnu , millega ma Jaagu kerklemise korrapealt tühistasin : " Ludus naturae ! " Looduse mäng oli tõepoolest algamas , vaid meie riskisime teele asuda , ülejäänud seltskond peitis ennast kultuurimajja . Ja hästi tegime . Just looduses , looma hakkavas marus tuleb hästi esile kõik see , mis varem - tantsus , elus - varjatud . Pilt on küll veidi moonutatud , kohati mustvalge , kohati roheline ja lilla , kuid selle eest on Jaak mind juba varem hoiatanud : see pole kunstikavatsuslik , vaid tuleb tehnika puudulikkusest , mis omakorda on tingitud rahanappusest . Kui nulle napib , siis kroone pole . Võib isegi juhtuda , et pole , mida pähe ja selga panna . Miina on ilus rääkides . Kuna ta oma huuli avada ei taha , teades , et siis paljastuvad tema jänesehambad , siis jääb tunne , nagu kohtleks ta sõnu , mis ta suust justkui ükshaaval kukuvad , suure hoole ja armastusega . Tema huuled on paksud , kui ta need lõdvaks laseb , paistavad hambad kohe välja . Natuke meenutab Miina ürginimest , naiskromanjoonlast , kelle kolju , etteulatuv lõug ja madal laup ning rippuvad rinnad looduslooõpiku illustratsioonil suurelt ära toodud . Miina on kaunis . Ime-ilus . Kõik see , mis ajalugu ( kus pole ei aega ega ka üht , veenvat lugu ) või looduslugu ( kus on loodus , kuid pole lugusid , ainult üks väheusutav arengulugu ) tema kohta väita tahab , on väär . Välja arvatud huuled , mille kokkusurumise peale ta vist kogu aja peab mõtlema . Teisiti pole see võimalik ; kui ei mõtleks , oleksid hambad pidevalt paista ja keegi ei võtaks Miinat tantsima , vist isegi ei räägiks temaga , muust rääkimata . Musist näiteks , muumusist magusast . Nii ta ise paistab arvavat , muidu ei pressiks ta oma toredat suud nii meeleheitlikult kinni , kuigi just see teeb ta sama ahvatlevaks kui oma nägu räti taha peitva mosleminaisegi . See vähene , mis ta ütleb või öelda julgeb , on ülimalt vääruslik : huuled paotuvad põgusalt , ta hoiab sõnu viimse hetkeni suus kinni , näib , nagu oleks tal hirm nende saatuse pärast laias maailmas , teiste inimeste peas , seepärast napsab ta kärsitul sõnal sabast ning paneb ta korralikult riidesse nagu ema oma lapse . Salli kaela , kindad kätte ; suusoojusega võrreldes on ka sui külm . Alles siis võime meiegi tema sõnade üle rõõmu tunda . Ning tõepoolest , iga Miina sõna kutsub meis esile rõõmupurske , see on pidulik sündmus , mida saadavad kõuekõmin ja välgusähvatused , sõnad suplevad vihmas , neil on näod , näod ja kehad , mida meiegi näha ja tunda võime . Kuid ega Leenagi ( minu , ainult minu ! ) halvem pole . Temaga kaasneb meie retke ning uurimistöö põhiavastus . See tuleb kõige lõpus , trepil . Seda lõiku vaatame mitu korda . ( Kuklas kuulen kinomehaaniku kirumist : väsinud olen , ei jõua enam , kaua te mind veel piinate ! ) Tahame vaadata jalgu , kuid näeme suud . Jälle on suu see , mis avastusena mõjub . Oleme selleks sunnitud : trepist üles minnes pistab Leena oma keele suust välja . Keel on pikalt suust väljas , ots puudutab vaata et ninaotsa . Kohe kui jalg esimesele trepiastmele astub , ilmub nähtavale keel . See on nagu teejuht , semantiline semafor . Trepist alla tulles ( järgmisel hommikul , kuid samal lindil ) talitab Leena samuti , pistab keele suust välja , ainult et siis on keeleots allapoole . See on väga huvitav , ehkki veidi masinlik . Ehk on siin midagi üldisemat peidus ? Mingi universaalne tõde , käitumise maatriks ? Jaagule tuletab see midagi meelde . Ta paneb käe minu käele , ütleb : " Tahad , ma räägin sulle oma isast ? " " Aga sa juba rääkisid . " " Üks asi ei tulnud mulle siis meelde . Sa ei soovi , et ma räägin ? Olgu peale ... " " Ei , ei , väga tahan , ükski isa-jutt pole selline , et seda saaks ühe korraga ära rääkida ! " Kus Jaak varastab järjekordse tüki minu eluloost , millega ma üllatavalt hästi , võiks isegi öelda , et rõõmsalt nõus olen " Minu isa on priapist . Sa tead , mida see tähendab ? " " Arvan , et tean . Priapos oli ... " " Mind see ei huvita , mis oli , mulle pakub pinget ainult see , mis on . " " Kuid su isa on ju surnud , sa ise rääkisid , kuidas toonekurg ta lõpuks tappis ? " " Ja mis siis ? Tegelikult raviti ta terveks . Muidugi võttis see kaua aega , meie linnas , nagu sa tead , ei malda keegi oodata , kuni asjad lõpuni jõuavad , usutakse rohkem kõlakaid , need on alati vastavuses sellega , mida inimene hinges soovib . Kõlakad ongi teine nimi alguste jaoks . Algused , mis on alati avatud , algused , mis kunagi lõppu ei jõua . " " Igavik ? " " Jah , kõlakuline igavik või igavikuline kõlakas . Võttis aega , mis võttis , lõpuks avas isa silmad , vaatas toas uurival ilmel ringi ning ütles : " Nii palju pindet poleks maksnud minu peale kulutada , see on sulaselge raiskamine , kes selle kinni maksab ? Jessake , ja mis see selline on ? " Sidet - isa ütles pinde , see oli tema sõna - kulus tõesti kuhjadena , seda vedeles toas meetrite , võibolla isegi kilomeetrite kaupa ; emal polnud mahti vanu sidemeid ära visata , kõik sõltus kiirusest , millega haavu siduda . Ema valvas isa voodi kõrval ööd ja päevad , kohe kui marli alt veri paistma hakkas , vahetas ta sideme välja . Arst oli käinud , kuid piisas ainult pilgust hinge vaakuvale isale , kui ta kohe temast minevikus rääkima hakkas - ja kõike seda isa kuuldes ! Ta küsis , kuidas oli patsiendi nimi , kuidas ta ennast viimati tundis , millised olid tema viimased sõnad ( jah , isegi seda ! ) . Nii andis ta mõista , et tegu on lootusetu juhtumiga . Raha ta oma visiidi eest ei võtnud . Siis mõtles ema välja kiiruse . Kiirus oli rohi , mis pidi avitama , surmal ei tohtinud lasta näidata oma verist irvet . Ka vatitupse oli kohutaval hulgal , neid isa kas ei märganud või pidas neid väärtusetuks . Ma usun , et ta lihtsalt ei jõudnud nende kohta kriitikat tegema hakata , enne märkas ta üle ema õla üht abitut tompu , üht tulipunast nägu , lopergust sõõri , kust paistsid silmad , mida nende omanik lahti teha üritas , mis aga ei õnnestunud , sest põsed olid nii paksud . Midagi oli korrast ära ka suuga , see oli nii väike , et sealt poleks isegi rinnanibu sisse mahtunud , lusikast rääkimata . " " See olid sina ? " " Jah , ema oli mu endale selga sidunud , ainult nii , minu külge seotuna ( või mina tema külge , kumb on õigem ? ) sai ta isa eest täie jõuga hoolitseda . Abi polnud tal kuskilt loota , tema vanemad olid surnud ja isa omad uskusid nagu teisedki linnakodanikud rohkem kuulujutte ; kord küll käisid , kuid välisuksest kaugemale ei tulnud . Võimalik , et isale meenus minu oimetut nägu nähes jaapani legend kuust . Oled sa seda kuulnud ? " " Ei , ei mäleta , et oleks . " " Noh , sündis kord mehele ja naisele laps . Laps oli erakordselt jonnakas , nuttis ööd-päevad läbi . Vaikis ta ainult siis , kui kuud nägi . Ema , kes temaga rohkem ametis oli , avastas selle öösel üleval olles pooljuhuslikult . Kussutades ja nõkutades oli ta titepambuga akna ette jõudnud . Kuu paistis kardinate vahelt sisse , laps jättis nutmise . Naine rõõmustas , äratas üles surmväsinud mehe ja teatas rõõmu-uudist ka talle . Mees unustas korrapealt une ja läks üleni rõõmsaks . Kuid oli veel vara rõõmustada , nüüd jonnis laps veel rohkem , nõudis kuud taga ka siis , kui teda kuskilt võtta polnud , kui taevas paistis päike . Siis otsustasid mees ja naine kuu peale elama minna . Kui sa nüüd mõnikord juhtud taevas kuud nägema , siis vaata hoolega , ehk näed sinagi seal ema , isa ja last . " " Nii lõpevad kõik muinasjutud . Isa võis sind nähes arvata , et elab juba kuu peal ? " " Ei usu . Ma arvan , et kui ta millestki mõtles , siis sellest , et ta minust niisama kergesti lahti ei saa . Et võitlus tema ja minu vahel võib väga kergesti pöörduda tema vastu . Et kui tapab minu , peab ta tapma loodusjõu , Selene , inimeste une , ning et selleks pole ta võimeline . Muuseas , Frank , mu isa , oli kõva magaja , ka talle oli ta uni kallis . " " Ta ei armastanud sind enam ? " " Ta oli mind kogu aja vihanud . " " Enne sa nii ei rääkinud . " " Enne polnud ma sündinud , ka kurg polnud oma tapvate löökidega isa keha kallale pääsenud . Toomas Tiigri töö oli veel pooleli . Ja sina , võta arvesse , polnud veel mu sõber . Nüüd oli kõik teisiti . " " Ümberpöördult ? " " Mitte päriselt . Oli ka helgeid momente . " " Kuid miks ta sind ikkagi vihkas ? " " Miks isa mind vihkab ? Aga sellepärast , et ta teab , teab , et olen haige , teab seda enne teisi , isegi enne ema , et mul on pea asemel kaamera , et minu mõtlemine on asendunud piltidega . Ning et nii jäädvustan ma paljalt oma olemasoluga tema juures kõik selle , mis väliselt nähtav , lühidalt , tema lüüasaamise . " " Ta kartis seda ? " " Raske öelda . Tänu oma haigusele oli mul igale poole juurdepääs kindlustatud . Pea - kaamera - pidi ju kogu aja käigus olema . Ma pääsesin sinna , kuhu väikesi lapsi muidu ei lasta - ema-isa voodisse . Iga kord , kui isa ema järele igatsust tundis ja teki alla ronis , olin mina seal juba ees . Küll ta siis ehmatas , meie emaga aga lasime laia naeru ning lõpuks hakkas ka tema naerma . " " Polnudki kuri ? " " Oo , ei , kus sa sellega . Ta oli kogu aja selline , leplik , nagu ema ütles , nii ka tegi . Mõistagi igatses ta taga endist elu , spontaansemat eluviisi . Kord leidsin ta kuuri tagant Albert Einsteiniga nõu pidamas . " " Albert Einsteiniga ? " " Nii nimetas ta oma sirge seljaga sõpra . Ta oli ta püksist välja võtnud , tundus , nagu noomiks ta teda , koksas ja müksas õrnalt , lükkas alla ja tõstis üles ... " " Sellepärast see sul meelde tuligi , kui Leena keelt nägid ? " " Loomulikult . Parem kui sa mind ei takistaks . Juturääkimine on nagu muusika , õige toon ei tule enam meelde , kui vahepeal pooleli jätad . Kus me jäimegi ? " " Lükkas alla ja tõstis üles ... " " ... lükkas alla ja tõstis üles , ise aga rääkis : " Armas Albert , miks sa mulle häbi teed ? Ma ei saa kuskile minna , ilma et sa end sirgu ei ajaks . Eile kaupluses ... pidin häbi pärast maa alla vajuma . " - " Ilmaasjata süüdistad mind . " " " Sõber siis vastas ? " " Aga loomulikult , kui küsitakse , peab vastama . Olen ma mõnele su küsimusele vastuse võlgu jäänud ? " " Ei , seda mitte . Aga meie oleme teine asi . " " Kuis nõnda ? Kas me polegi siis sõbrad ? " " Oleme . Kui aus olla , siis mitte küll kogu aja . " " Täpselt sama lugu , ka nende tutvus oli alles noor , see oli sama vana kui mina . Kuule , ütle , miks kahtlustad teisi , kuigi oled ise täpselt samasugune ? " " Ma ei tea . " " Ei tea , ei tea ... Olgu peale , kuula edasi . See Einstein oli tore sell , mulle meeldis tema sportlik rüht , see , kuidas ta rääkides pea pulli kombel jonnakalt alla laskis , justkui oleks ta valmis vajaduse korral kohe ründama , tema põsed olid ühtlaselt heleroosad ja oma imetillukeste sooniliste kätega silus ta pikka peenikest lipsu , mis allpool tundus kaduvat ploompruuni ülikonna kurdudesse . Ükskord üritasin teda joonistada ... " " Joonistada ? " " Kas ma pole sulle siis rääkinud ? Kõik kinematografistid on muuseas väga head joonistajad . See on ka loomulik . Oma ande avastasin varakult , kuid teadliku rakenduse , inimrakkudesse sukeldumise , leidsin sellele hulga hiljem . Ma ei joonistanud mitte joonistamise , vaid juhtumise pärast . Kui ma joonistasin , siis asjad toimusid , hargnesid minu silme all lahti - nii sain ma maailmast paremini aru . Esimene pilt , mis ma tegin , oli just isast . Õigemini küll tema piibust , mida ta tollal tõmbas . Võisin siis olla umbes aastane , roomasin põrandal ringi , kui äkki leidsin põrandapraost kollase värvipliiatsi ( värv ja valu , nagu ma hiljem teada sain , pole omavahel kuidagi seotud ) . Koukisin selle sealt välja ja tõmbasin paberile joone . Paber liugles mu ette voodilt ; seal lamas seljaga vastu patja toetudes minu ema . Sirtsti , pillasin sinna oma esimese jälje , siis teise , sirts-sirts , veel paar kriipsu ja valmis ta oligi . See ei sarnanenud piibuga , oli pigem vänge meremehetubaka väävelkollane suits . Hakkasin kohe köhima , olin isa , väike suur isa , kes veel suitsetada ei oska . Pidin peaaegu ära lämbuma . Ema krahmas mu põrandalt , tõstis jalgupidi üles ja hakkas vastu selga kloppima . Kuivõrd ma ei tahtnud , et mind oimetuks klopitaks , jätsin köhimise järele ning lasin petteks suust põrandale kukkuda porganditüki , mida oma hambutu suuga mälunud olin . Nii üritasin ka edaspidi talitada . Ma ei tahtnud , et keegi sellest teada saab , vist kartsin , et siis mu võluvõime kaob . Veidral kombel ei teinud ma pika aja vältel uusi sisseminemiskatseid , hoidsin oma ime-annet justkui enda jaoks varuks ; vististi läks see mul varsti üldse meelest , alles nüüd , seitsme aasta takka , tuli see mulle kuuris jälle meelde . Ning ma otsustasin külastada maad , mis kannab nime Albert Einstein . Kuid selleks , nagu kerge aimata , pidi mul avanema võimalus olla temaga veidi aega kahekesi . Selle aja jooksul pidin visandama tema kontuurid , see oli miinimum , mida teha võisin , kuigi kartsin südames , et pealiskaudsus rännuks ettevalmistamisel tasub ennast hiljem kurjasti kätte . Hakkasin isaga igal pool kaasas käima . Isale tegi see isegi rõõmu , ta arvas ju , et minust kasvab memmepoeg , kes elu lõpuni ema kleidisabast kinni hoiab . Nägin oma silmaga , silmaga , mis muuseas asus isa kubeme kõrgusel - olin ju ikka veel poisike , kaheksa-aastane põnn - , et isa kuuritagune noomimine oli olnud õige . Igal pool , kuhu isa läks , tekkis esialgu haudvaikus , siis aga võttis maad sumin , täpselt nagu börsil , kuhu on saabunud ootamatult teade ülivõimsa kompanii pankrotist . Sõnakuulmatu sõber käitus endistviisi , isa pani käe tasku ja üritas teda korrale kutsuda , aga sellest polnud abi : kui isa käe ära võttis , pürgis sõber kohe oma seisundit taastama , mis tal mõistagi ka õnnestus . Sestap oli isa sunnitud oste tegema ühe käega ! Jälgisin tähelepanelikult isale suunatud pilke . Muuseas , Einsteini keegi ei piielnudki , selle asemel puurisid pilgud isa silmi , nagu võinuks neist vastu peegeldada see , mida tegelikult näha taheti . Kui isa ostuleti juurde astus ja oma soovi teatavaks tegi ( " Viie rubla eest viinereid , palun ! " ) , läks kena müüjaneiu näost üleni punaseks , hakkas kogelema ning mõnikord juhtus , et teda pidi asendama mõni vanem müüja . Kuid ega temalgi kerge polnud : isa ebakonventsionaalsus ei piirdunud tolle ainsa protuberantsiga , mida Einstein pronksbüstina esindas ja ilmestas , iga rakuke temas oli erinev , seetõttu oli igaüks , kes isaga suhtlema pidi , minestuse äärel . Isa oli maailm , mis purustas teisi maailmu , isegi Toomas Tiiger pidi oma kaotust tunnistama ( kuigi oma viimast sõna polnud ta veel öelnud ! ) , rääkimata ennatliku diagnoosi pannud arstist , kes hakkas tänaval meiega kohtudes kokutama või üritas meist läbi vaadata . Ta pidas meid , usun , et ka mind , vaimudeks ning tal oli põhjust nii arvata - oli ta ju üks neist , kes soovis minu surma ( ise oli ta impotent ) . Ta andis lootust ühele vähki põdevale mehele , kes tol ajal oli häältelugemiskomisjonis kõrgel kohal , see andis doktorile vastutasuks kaks hääletussedelit , nii saigi ta kahel korral oma meelsust väljendada . Vahetus polnud mõistagi võrdne , mõne aja pärast mees suri , kuid hetkel polnud arst meditsiiniseaduste vastu eksinud ning teda ei saanud vastutusele võtta . Ning ega keegi seda ei soovinudki , oleks ju seeläbi kannatada saanud Surma Detsentraliseeritus , hinnalisim iseseisvus , mis teistel linnadel puudus . Olime nagu Ateena , ainult et Sokrates polnud siin veel sündinud ! Jah , varem polnud ma teadnud , et leidub surma , mis ei sure - isa . Nüüd teadsin ning otsustasin ka vastavalt käituda . Kuid enne kui kirjeldan oma seikluste algust , luba , et esitan sulle loetelu kohtadest , mida võinuksin soovi korral külastada . Sa näed kohe , et igal kohal on vaste isa kehal , isa aga on nagu toa põrandale maha laotatud maakaart , millest ükski kohusetundlik poeg ei saa mööda vaadata või üle astuda ning mis seisab tema silme ees ka siis , kui isa ise on eemal või kui ta ise on isast eemal , sügavas unes . Mõned nimed - mõned kohad - on sulle arvatavasti tundmatud , ometi võid lähemal tutvumisel taibata , et iga nimi esindab mõnd kindlat printsiipi ning kuigi tuvastatud põhimõttel ei pruugi olla midagi ühist kaardistatud ja nimega ristitud kohaga ( ja selles väljendatud ideega ) , on kokkuvõttes siiski tegemist suurejoonelise ning hästi funktsioneeriva tervikuga . Või kui soovid , siis võid seda võrrelda luuletusega , kus on suudetud ühendada kõige erinevamad ning üksteisest kaugel asuvad asjad ning mõisted , näiteks taevas ja maa , ahastus ja usk , kõne ja kiri . Või proosaga , kus on kirjutatud usutavaks kõige uskumatud juhtumused . PEA = ALEXANDER GRAHAM BELL . Vahel kutsus isa oma pead naljatades " Bell-Boy number <arv> <arv> <arv> <arv> " , vihjates nõnda <arv>. aastal loodud Bell Telephone Companyle , kus kõik tema sünniaasta ( <arv> ) maailma peanupud ühendatud ja arvele võetud ! SILMAD = HELENA PETROVNA BLAVATSKY &amp; HENRY STEEL OLCOTT . " Minu naissilm näeb paremini kui meessilm , " ütles isa mõlemat silma kordamööda pilgutades . " Kuid üldiselt on mu nägemine OK " NINA = MARIE CURIE . LÕUG = NICHOLAS JOSEPH CUGNOT . KAEL = WILLIAM MURDOCK . ÕLANUKID = WALTER SCOTT &amp; ROALD AMUNDSEN . RINNANIBUD = GALILEO GALILEI &amp; NICOLAUS COPERNICUS . SUU = ISOCRATES . NABA = ISAAC NEWTON . PEENIS = ALBERT EINSTEIN . Ning lõpuks oli ka üks nimi , millega sai nimetada kõiki nimetuid , nimetamata ja nimetamatuid kohti - LUDOVICO MARIA D'AMENO SINISTRATI . Kuid nüüd räägin sulle sellest , kuidas mul õnnestus väisata Albert Einsteini . " Hea Mõte " Lebame isaga pajupõõsa all . Päike meie peale ei paista , kuid palav on ikka . Isa on purjus , mul on õnnestunud ta teel jõe äärde täis joota . Neid kohti leidub , kuhu isa sisse meelitada , kust teda enam välja ei pruugi saadagi : kohvik , pood ; pood , kohvik , kaks takti ette , kaks taha . Mul ei jäänud muud üle . Kui tahtsin saavutada eesmärki . Nüüd on see peaaegu saavutatud , isa keha on lõtv , kontrolli alt väljas , ta on üleni alasti , selili kuivanud murul , pea riidehunnikul , sügavas unes . Enne seda käis ta ujumas , hüppas kaldalt kõrge kaarega vette , mina veel imestasin , kuidas ta nii tugev on . Hüpates tulid püksid jalast ära ; kumm oli lõtv , isa ei pannud tähelegi . Kui ta nii pikalt liuelnud poleks ja kui ta täitsa kaine oleks olnud , siis ta oleks ehk märganud ; mina vaatasin kõrkjate vahele kaduvaid siniseid supelpükse rõõmuga . Võimsad tõmbed kandsid isa jõgepidi edasi , vesi loksus kallaste vahel , tuli peaaegu üle äärte ; ma ei tea , mida kalad võisid teha , ja vähid . Äkki hakkab mõnele Albert Einstein meeldima , mis siis küll saab , mis kole kisa ja röökimine siis jõe äärest kostma hakkab ! ? Kostab linna ära , tulevad vaatama , uudishimulikud nagu nad kord juba on - äkki nüpeldab Toomas Tiiger jälle kedagi , kuigi käsku selleks pole antud ? Hakkasin vilistama , kuid püüdsin vilistada mõttega . Vile sees oli nagu natuke häbi ka . Ja hirmu - äkki keegi tuleb ja näeb , kuidas mu isa alasti ujub ? Mõtteks on Albert , Albert Einstein . Isa ujub hundinuiadeni , pöörab seal otsa ringi ja ujub tagasi , paljad kannikad nagu savipotid päikse käes süütult sädelemas ja kuumenemas . Tagasi tuleb ujuda vastuvoolu , kuid see tema tulemist ei takista , ei aeglusta isegi . Sama ajaga on ta samas kohas : minu juures . Ja mina olen kaldal , ulatan talle käe , isa võtab käest kinni , kuigi see on rohkem moe pärast , mina teda välja tõmmata ei jõuaks , aga ta teeb nagu ma jõuaks , võtab hoogu ja hüppab välja , vesi aitab teda , muidu ta vist kukuks , plartsataks sisse tagasi . Küsib kohe õlut . Annan . Kuid enne , kui ma õieti anda jõuan , on pudel juba tühi . Siis hakkab isa oma riietest kuhja tegema : tukastamiseks , pea alla padjaks . Seda on kurb vaadata , kui purjus inimene enda ümber korda looma hakkab . Tahab , aga ei saa , midagi läheb ikka viltu ja ei saa enam otseks , kuidas ka ei säti . Nii ka isaga : tal on vist tunne , et on jälle kodus ning et ema võib iga silmapilk kärkima hakata . See on vist kõige ilusam riidevirn , mida olen näinud . Ja kõige kurvem : viigipüksid viikipidi koos , särgil käed selja taha käänatud , voodril nahk üle kõrvade tõmmatud , sokid liivast puhtaks sakutatud , kingad kõrvuti , täpselt ühel joonel ja meelel : minekuvalmis . Mõnest pisiveast hoolimata on virn liiga korralik , kaine inimene sellega hakkama ei saaks . Nagu püramiid - tegelikud tegijad teadmata . Ja kuidas ? Kuidas võis see võimalik olla , et nad sellega hakkama said ? Uus hüpotees : äkki olid purjus ? Purjus vaarao purjus tööliste purjus püramiid . Kui kõik on purjus , siis ei tohiks kaineid ollagi . Kui isa on purjus , siis kõigub kogu maailm koos temaga . Või magab . Nagu isa praegu . Minu vilistamine on mõjunud , Albert Einstein on ennast täies pikkuses , uhkuses ja vankumatus enesekindluses püsti ajanud . Nagu madu fakiiri vilepillimängu peale . Korvist , kubemest . Ta vaatab minu poole , noogutab , naeratab . Alati , kui ma midagi joonistan , on mul tunne . Tunne tundest . Kui see on , siis ka pilt varsti valmis . Siis olen ma pildi sees ; pildis sees . Äkitselt märkan Head Mõtet . Hea Mõte tuleb metsa poolt , umbes sealt , kus seensilmne tüdruk käis allikal ja temaga tuli kaasa poiss , kes unistas panna oma pea tüdruku rinnale . Ning kuhu maandus meie linna ainus inimtiivuline : Toomas Tiiger . Hea Mõte on väga kõhn , tema käsivarred , millega ta käies vehib , on nagu vikatid või suusakepid , millega ta endale hoogu juurde annab . Kui Heal Mõttel hea mõte tuleb ( sealt ta endale nime sai ) , tõstab ta käe üles , näitab mingit punkti taevas või taeva ja maa vahel ning kiirendab sammu , justkui teaks ta kohta , kus rahumeeli oma mõte - Hea Mõte - kirja panna või seda teha , mida mõte talle ütles . Kahjuks ei leia ta seda kohta kunagi , mõne hetke pärast on samm jälle tönts . Kuni tuleb uus mõte , uus Hea Mõte headest asjadest , millel pole paraku asu ei meie linnas ega vist ka maailmas . Maailma pole keegi otsast lõpuni näinud , seepärast on temasse ka usku . Igas Linnas on oma Hea Mõte , kuid kahjuks ei tunne nad üksteist , kuna liiguvad vaid väga kindlat rada pidi - iseenda mõtete kannul . Nii palju kui mõtteid , nii palju ka linnu . Hea Mõte tuleb jõnksukaupa , just meie kohal on vana mõte otsa saanud ning uus kohe-kohe tekkimas . Vaatan pikkamööda õhku tõusvat näppu ning kätt vikatkäsivarre otsas . Meid ta vist ei näe , kahe mõtte vahele ei jää piisavalt aega ja ruumi . Usun , et nii just see ongi . Ning mul on tunne , et kusagil me kohtume . Seal , kuhu tema seelikute lehvides sööstab , ja seal , kuhu mina olen minemas . " Elu Albert Einsteinis ... pole võimatu , et meist väga kaugel , kinnistähtede ümbruses või nende taga , asub Mingi Keha absoluutses puhkeasendis . Isaac Newton " Peab tunnistama , et takkajärele on mul võimatu kirjeldada kõike , mida ma nimetatud kohas nägin ja tunda sain . See on peaaegu sama raske kui sõnadega muusikat püüda . Üht võin küll kindlalt öelda - mul oli seal hea olla ! Mind koheldi igati viisakalt , kuigi keegi mind ei uskunud , kui ütlesin , kes ma olen ja kust ma tulen . Minu kaheksasse eluaastasse suhtuti nagu kaheksasse maailmaimesse . Aeg oli einsteinlaste jaoks ülim väärtus , umbes nagu meile Jumal , kuid kiriku või palvekoja asemel oli neil hiiglaslik ovaalne kivi . Kivi keskel oli piklik avaus , mis ulatus ühest kivi äärest teise ning mille ees Einsteinimaa rahvas palvetamas käis . Nende usu kohaselt pidi iga einsteinlane ükskord vabanema ajatusest ( meie mõistes surematusest ) ning omandama ajalise kesta ( s.o. surma ) . Nad igatsesid surma , ja kuigi nad sellele omalt poolt kuidagi kaasa aidata ei tohtinud ega saanud , üritasid nad igal võimalikul juhul sellest juttu teha , justkui võiks rääkimine koos palvetamisega ( palvetamist saatis muuseas hauavaikus ! ) tuua lähemale kauaoodatud hetke . Koju tagasi tulla nad ei tahtnud ; naasmine ajatusse ehk igavesse noorusse , kus nad praegu viibisid , tundus neile mõeldamatu ; kuivõrd aga mina oma sõnade järgi endast just sellist juhtu kujutasin , siis peeti mind lihtsalt veidrikuks , kellega on huvitav rääkida ning kes on võimeline oma lolluste ja lobaga nende pikka ooteaega lühendama . Ausalt öelda riivas see veidi minu eneseväärikust , et nad mind ullikeseks pidasid , kuid ma ei jätnud oma jonni ja püüdsin neid mõnevõrra teistsuguste väidetega panna uskuma , et surelikkusel on oma negatiivsed küljed . Kuivõrd nad rääkimise peale nii aplad olid , siis polnud mul raske viia juttu sinna , kuhu ise soovisin . Kirjeldasin inimeste elu ja kombeid nii ebameeldivalt kui vähegi võimalik , kuid selle tulemus oli , et hakkasin iseenda juttu uskuma , nemad aga noogutasid elutargalt oma pisukesi päid ning nõudsid aiva lisa ! Mida kõike nad minu käest ei kuulnud ! Maalisin neile pilte silmakirjalikkusest , inimelu põhikoostisosast , milleta inimene parimagi tahtmise juures hakkama ei saa , kirjanikest , kes kirjutavad selleks , et elada , kuigi õige oleks vastupidine , kunstnikest , kes on valmis oma nägemisnurga nimel hävitama kõik teised , kelle vaatenurk on erinev või alles välja kujunemas , heliloojatest , kes ei loo meloodiaid , vaid helisid , poliitikutest , kelle jaoks ainuke elav ( ja kasutoov ) asi maailmas on vale , riikidest , kes mingitel arusaamatutel põhjustel on enda ümber tõmmanud piirid , rahvastest , kes ei soovi enda kõrval näha teisi rahvaid , veristest sõdadest , mida selle nimel peetakse , kõrgesti arenenud tehnikast , mis võimaldab ühel poolel teine kahju kannatamata maha nottida , ning sellest , kuidas filosoofid kõike seda õigustavad , püüdes näidata , nagu oleks sel kõigel mingi mõte ja varjatud eesmärk . Mõistagi ei suutnud ma neile selgeks teha , mis asi on filosoof ( veel vähem kui anda sisu säärastele mõistetele nagu kirjanik , kunstnik ja helilooja , viimast , tõsi , tundusid nad mõnevõrra küll aduvat , nagu ma nende mõtlikke ilmeid jälgides arvata julgesin ) . Kuid seda polnud vajagi , sest hoolimata sellest , milline moraalne väärastumine nende sõnade taga ka ei peitunud , einsteinlased tervitasid neid mitte kui võimalikke , sageli ainuvõimalikke eluvorme ( mis need minu jaoks nii piinarikkaks tegi ) , vaid kui suremisviise . Nii ei pannud nad tapmist sugugi pahaks - see vaid lõpetas kiiremini surma , mida nad olid elama asunud . Surnult sündida , see oli nende suurim soov , mis aga kunagi täituda ei saanud - elamiseks läks vaja surma , surmaks elu , ükskõik kui lühikest hetke . Väliselt nägid kõik Einsteinimaa elanikud - või kodanikud ? - välja nagu kaks tilka vett : üht nägu ja üht tegu . Mis nad korrapealt eristas , n.-ö. isikustas , oli rääkimine . Just sel põhjusel nad sõnu hindasid , just sellepärast nad kõnet kalliks pidasidki . Rääkimine andis neile näo ning nende puhul polnud see pelk metafoor , vaid tõesti sündinud , igal hetkel uuesti sündiv fakt . Iga uus rääkimine , üldisesse sõnapagasisse lisandunud sõnad , lisas uue näo- või iseloomujoone või süvendas vanu , kiirendades nõnda kauaoodatud surma sisenemist . Mõnevõrra veider oli see , kuidas einsteinlased rääkisid . Nende rääkimine sõltus rajast , mille nad endale igapäevaseks kasutamiseks välja olid valinud , selle kulg oli üks ja ühtlane - edasi ja siis jälle tagasi . Rajad ise kulgesid paralleelselt või siis ristisuunas , nii et iga einsteinlane kõigi puhul kehtiva ühesuguse liikumiskiiruse korral päeva jooksul ( mõiste , mille ma arusaadavuse huvides ise olen lisanud , seal seda polnud ) vähemalt korra teise omasuguse ( kuni kohtumiseni ) einsteinlasega kokku pidi saama . Kohtumispunktis paisati suust võimalikult kiiresti võimalikult suur hulk sõnu , mis teiste sõnadega kohtudes , kokku põrgates ning põimudes moodustasid konfiguratsiooni , mida kutsuti näoks . Vanem nägu tekkis õhku kiiremini , polnud vaja palju sõnu raisata ; noorema jaoks läks tarvis kas suuremal hulgal sõnu või siis pidid need olema erakordselt intensiivsed , umbes nagu piitsalöögid , millega tsirkusetraavlid areenil kappama pannakse . Kogu protsessioon oli nii täpselt välja arvestatud , et " päeva " jooksul puutusid kõik einsteinlased omavahel vähemalt korra kokku ehk täpsemalt öeldes " nägid nägu " , et siis " õhtul " kivi juures sõnatuid palveid lugedes oma saatust - surma - oodata . Ka mina võtsin kõigest sellest osa , ka mina pritsisin endast perioodiliselt välja sõnu ning ma usun , et nii mõnigi päris-maalane ( olin ma ju kõikidest mööndustest hoolimata ikkagi vaid neo-einsteinlane , võõras võõral maal , kust ma varem või hiljem lahkuma pidin ) oli mulle takkajärele tänulik nii mõnegi sellise joone eest , mida tal ilma minuta poleks olnud . Siis ühel päeval ( mida ma tõepärasuse huvides ei jutumärgista ) sülitasin - sünnitasin - suust iseenda . " " Kuidas sai see juhtuda ? " " Tegelikult polnud selles midagi erilist . Seda oli varemgi juhtunud , et sõnad esialgu , esmasel väljaütlemisel andsid vaid ütleja enda peegelduse ning alles hiljem , sättides ja selginedes , tekkisid pilti praod ja mõrad ehk teisiti öeldes selle nägu , kelle poole pöörduti või keda näha taheti . Olin juba tükk aega rääkinud , kuid nägu , mida ma nägin , oli ikka mu enda oma . Panin oma sõnadesse kogu oma tahte ja jõu , pingutasin kõigest väest , sest lootsin , et lõpuks mulle vastatakse . See oli mu viimane lootus - kui ei erine nägu , siis sõnad vahest ikka . Üldiselt polnud vastamine - enesekeskse loogilise vastuse andmine - einsteinlaste hulgas kombeks ; räägiti , nagu juba öeldud , mitte iseenda , vaid teise pärast , mis tähendas seda , et sõnade mõttest hoopis olulisem oli nende värv , intensiivsus ning erikaal . Seetõttu võis Einsteinimaal kohata veidraid häälikupunutisi , mis polnudki justkui rääkimiseks mõeldud , kuid mida iga endast lugupidav einsteinlane omamoodi hääldada püüdis , teades , et tulemuseks võib olla omapärane pilt , nägu , mis ei sarnane ühegi teise näoga maailmas ( milleks mõistagi vaid Einsteinimaad arvati ) . Kõne algatuseks kasutasin tavapärast " hekinah degul'i " , mis tähistab kõige algelisemat näo äratundmist - ka siis , kui seda nägu veel pole , kuid mille tekkimine ei tekita probleeme . Minuga nii polnud , võis karta , et pingutustest hoolimata olen ikka sunnitud vestlema omanäolise iseendaga - suurim mõeldav karistus Einsteinimaal ! Sellepärast paiskasin kohe õhku kaks kõige spetsiifilisemat väljendit , " inckpling gloffthrobb squutserumm blhiop mlashnalt zwin tnodbalkuffh sliophad gurdlubh asht " ja " fluft drin yalerick dwuldom prastrad mirpush " . Hüüdsin ja kõmistasin , minu keel läks kaks korda sõlme , kuid õnneks oskasin sõlme lahti sõlmida , see oli sama mis õngenöörilgi : lipsuga . Kuni kuulsin , kuidas keegi ütleb , tasa sosistab : " Mina olen Jaak Kino ! " Mis sõna-sõnalt kordab esimest peatükki ning mille võib südamerahus vahele jätta . Või kerge kripeldusega - annab ju poogitud oks alati uue võrse ja parandab tervet puud ! Kas keegi tunneb Jaak Kino ? Peale minu vist mitte keegi . Nägupidi tundmisest ma ei räägi , selles mõttes on kõik inimesed omavahel tuttavad . Veidral kombel võrdub Jaagu tundmine selle koha tundmisega , kus me elame . Ning ma pean silmas maailma , mitte linna , kuigi ka linnal , kus me mõlemad sündisime , pole viga midagi , ma isegi usun , et teist sellist kohta , kus vana saunakorstna otsas oleks kurepesa ja seal elaks kurg , vast Eestis polegi . Võimalik , et ka maailmas mitte . Maailmas võib selline linn küll olemas olla ja kurg ja korsten , kuid ma ei usu , et ükski teine linn oma väärtustest nii vähe lugu peaks ja neist teadlik oleks kui minu - meie - sünnilinn . Seda näitab ka Jaagu juhtum , Jaaguga juhtunu . On isegi tõenäolisem , et kui küsida , kas keegi teab , et linnas on korsten ja korstna otsas on kurg , siis noogutatakse , kui aga küsida ( nagu ma jutu algul tegin ) , kas keegi tunneb Jaak Kino , siis nõkutataks küllap eitavalt pead või väristataks kahtlevalt lõuga . Eitajate ja väristajate vahel suurt vahet pole : mida üks ( Juku ) ei tea , seda ei saa teine ( Juhan ) kunagi teadma . Inimeste tähelepanuvõime on lihtsalt nii alla käinud : neid ei huvita isegi see , mis valitsus võimul , ning see ei tule sellest , et valitsus vilets poleks ( mida ta kahtlemata on , kehvem kui kõik eelmised ) , see on lihtsalt linnaelanike loomuses - mitte mäletada , mitte huvi tunda ning lõppkokkuvõttes ka mitte elada . See aga just seda tähendab , et Jaak Kino ja Ciconia ciconia ( valge toonekurg ) on linnale võõrad , kuigi nad siin eluaja on elanud ja pesitsenud . Jaaguga saime tuttavaks koolipeol : tema tantsis Miinaga , mina Leenaga . Miina ja Leena pole õed , neil on lihtsalt sarnased nimed . Ning ka välimus on neil erinev , üks blond , teine brünett , mõlemad piltilusad , justkui filmidiivad , kelle pead režissöör on käskinud ära värvida , et vaatajal oleks võimalik nende vahel vahet teha . Miina ei naerata kunagi , tal on hambad nagu jänesel ; Leena kannab pikki kleite , tal on kõverad jalad nagu kasakal . Kui nad oma ihuvead paljastaksid , oleks neid võimalik eristada ka ilma peavärvimiseta . Aga siis poleks nad enam ilusad ning vaevalt neid keegi tantsule kutsuks , kuigi nad hästi tantsivad . Me mõlemad oleme head tantsijad . Meile meeldib tantsida . Ning kuigi tantsimine ja tõsidus omavahel sugugi kokku ei sobi , meeldib tantsimine ka Miinale ; ta riskib sellega , et tema saladus ükskord ilmsiks tuleb . Sama riski peale on välja läinud ka Leena : pikemaid samme tehes õmblused kõverate säärte ümber ragisevad , kuid esialgu veel lahti ei tule - küll jõuab . Ja Leena teab seda ja teab , et mina tean . Ning küllap teab ka Miina , teab teadmise ülimat , kuid piinarikast vormi . Kuid tantsuhoogu see ei vähenda . Ning lusti . Keerutame parajasti valssi . Korraga kuulen ma kõrinat . Vaatan kõrvale , näen : Jaagu pea , selles säravad silmad , suured nagu taldrikud . Küsin : " Jaak , on see tõsi ? " " Jah , see on nii , " vastab Jaak . " Aga vaata , et sa sellest kellelegi ei kõssa ! " Me oleme head tantsijad . Ainult väga head tantsijad tohivad tantsu ajal rääkida . Rääkimine on tantsu surm ( ning see võimaldab ka Miinal vaiki olla ) : sõnad kahandavad tantsu kvaliteeti , sellesse lisandub tunne , mis tantsule tema alamal astmel just ilmtingimata võõras ei pruugi olla . Võib öelda nii : head tantsijad tantsivad armastuse eemalhoidmiseks , kehvemad kutsuvad õrnu tundeid jalakeerutamisega ligi . Õhtul läheme koos koju . Ka Leena ja Miina saavad omavahel tuttavaks . Tuttavamaks kui varem . Vahel võib olla nii , et elad ühes majas , õpid ühes koolis , elad ühes linnas ( meie puhul kehtivad kõik kolm ) , aga oled võõras . Ei tunne . Kuigi peaks . Aga ka tundmine on lõputu protsess : mida rohkem tunned , seda rohkem on tunne , et midagi jääb puudu , et lõpuni - põhjani - minna pole võimalik . Leena võtab jalad paljaks , tõstab kleidiääre üles ja sumab läbi lompide : soe suvevihm , varsti on oodata äikest . Jalatallad libisevad külmal poril , Leena kiljatab ja puhkeb naerma . Naer nakatab ka Miinat , tema suu avaneb , sealt paistavad hambad : ülarea kaks keskmist veidi pikemad , jänesehambad , teised tavalised . Neilt välgatab valgus : välk ei mallanud oodata . Miina hambad kutsusid välgu välja . Nii tundub . Kuid süüdi on selles Leena , kes naerma hakkas . Kohe kostab ka kõuemürin , taevas on tumesinine , sealt löövad läbi kollased jutid nagu vöödid tiigri nahal . Jaak tõstab käe kõrva juurde , sätib seal midagi , keerab mingit mutrit . " Valgust jääb väheks , oleks mul nightscope , siis poleks midagi . " " Aga pilt oleks siis roheline ? Nagu CNN-il Kosovas ? " " Seda küll . " Oleme leidnud Jaaguga ühise keele , me teame , millest räägime . Jaagul on pea asemel kaamera . See tantsu ajal kõriseski . Jaak filmib kõike , mida näeb , oma punnis silmadega jäädvustab ta maailma . Tal lihtsalt pole teist võimalust , on ta ju sellisena sündinud . Kuid see meeldib talle . Kui tal pea asemel kaamerat poleks , siis ta ostaks endale selle . Ta vist läheks paha peale välja , et seda endale saada : kehva pole mõtet osta , kvaliteetkaamera jaoks aga ei jätku raha . Selles mõttes on tants parem , et peale kingataldade ja peopileti kulutusi peaaegu pole . Ning heal tantsijal kuluvad tallad vähem , see on surmkindel . Kuid heal kaameral võib ainuüksi objektiivi hind olla viie nulliga , oma oskustega nulle vähemaks ei võta , andekus läheb alles siis hinda , kui instrument on olemas . Objektiiv on tähtsam kui kaamera ; kaamera on karkass , keha , kaamera objektiiv on sama , mis inimese silm . Ainult et inimese pea on tühi , kaamera sees aga jookseb - sahiseb - lint . Veendusin selles , kui järgmisel päeval oma pea vastu Jaagu pead panin : kõrva vastu kõrva . Ta tuli mulle hommikul trepil vastu : mina tulin vasakult , tema paremalt - meie koduuksed on vastakuti . Ma piilusin tema silmadest sisse ja nägin pimedat ruumi , kus nähtamatu mehaanik kohusetundlikult oma tööd tegi . Seda juhtus harva , kui mehaanik köhatas , aga kui ta seda tegi , siis nii , et tema köhaturts Jaagu omaga sünkrooni läks . Köhatamine on Jaagul kaitseks arsti eest , kelle juures ta regulaarselt käima peab . Arst ei tohi kuulda , mis Jaagu sees tegelikult toimub . Arst ütles , et Jaagul on kilpnääre haige ja kirjutas talle ravimiks joodi , mida Jaak liitrite kaupa joob , kuid miski ei aita : silmad lähevad ikka suuremaks , varsti on tema nägu üksainus suur silm . Midagi muud arst ei avastanud ; tal oli hea meel , tal oli õnnestunud panna diagnoos , mille õigsust kinnitasid nii välised näitajad kui vereanalüüsid . Oleks kinomehaanik arstile ennast näidanud , peast välja tulnud ja midagi öelnud , ega arst poleks uskunud . Jaak ( mehaanikul ja Jaagul on sama nimi ) oleks võinud üles lugeda kõik need filmid , mida ta Jaagu peas oli näidanud , enne kui Jaak ise julges võtma hakata . Seestpoolt väljapoole : liiga kaua iseenda sees vusserdamine ajab lõpuks hulluks . Mõtled , et oled geenius , tegelikult aga käid ringi , nägu viltu peas : idioot mis idioot . Need filmid , millest Jaak õppust võttis , ühtuvad Jaagu unenägudega . Jaak räägib oma unenägudest emale ; pojal pole ema ees saladusi . Kinomehaaniku ilmumisest ( nagu tibupoeg munast : aegluupvõte ) poleks kasu olnud , arst oleks arvanud , et kinomehaanik on Jaagu ettekujutus , ettekujutusi ei saa aga ravida , sest neid pole olemas . Isegi spetsiifiline kinolõhn ei tule arvesse , kuigi see Jaagul pidevalt küljes on . Jaak käib palju kinos , mis ime siis , kui lõhn külge jääb : projektori valgusvihus süttivad kinopileti tükikesed ; tooli istme vahele pistetud kommipaberid ; lõhnaõli , mida tüdrukud endale poiste ligimeelitamiseks kaenla alla , kõrvade taha ja rindade vahele tsuskavad ; higised poisid , kes tüdrukute selja taga pihku taovad ; naiste poolt poolvägisi kinno tassitud mehed , nende peopessa peidetud haigutuste , süljemärja pihu ning õlgu ühtlase kihina katva kõõma lõhn ; kontsutõmbaja pruuni kitli ja kudumisvarraste lõhn ( postile asudes oli ta olnud ülirange , tema ümmargusi prille ja õhukesi huuli kartsid kõik need , kes mingil põhjusel kinno hiljaks jäid , või ka need , kes kuusteist täis polnud , kuid juba mõne kuu järel hakkas ta tegema erandeid ; kinost oli saanud tema teine kodu ja kodus ei olda isegi võõraste vastu ülemäära tõrjuv ) ; põselt alla nõrguva , kaua tagasi hoitud ning nüüd lõpuks valla pääsenud üksiku pisara lõhnatu lõhn . Kõik see on ammu olnud , sellist kino praegu enam ei eksisteeri , kuid Jaak ei filmi , ei võta üles ( millegipärast tundub see väljend õigem ) ainult olevikku , vaid ka minevikku . Sest kõik , mis kinolinal ja Jaagu peas toimub , on olevik , nüüd ja praegu - ka olnu ; seejuures on oluline tähele panna , et mineviku montaaž on ühtlasem , üleminekud sujuvad , olevik aga koosneb üksikutest tükkidest , eraldi asjadest , otsekui lühilausungitest , mis on üksteisest eraldatud ennasttäis ( ennast ja ümarust ) punktidega . Jaak peale oleviku ( mis kängitseb endasse ka mineviku ) muud aega ei tunne , see on tunginud ka tema kõnne : Jaak elab ainult olevikus ning ka mina olen otsustanud , et see on ainuvõimalik . Tänu sellele muutub kogu olukord optimistlikumaks : kõdunenud kodulinn tõuseb tuhast nagu fööniks ; olevik on tuleviku heatahtlik ning vältimatu naaber . Kus ollakse uuesti ema piinakambris " Olge hea , võtke istet ! " Ema on enne tükk aega mõelnud , kui Jaaku piinama hakkas . Mis võiks pojale rohkem valu teha kui teietamine ? " Mille üle kaebate ? " " Hästi ei näe enam , vanad prillid on kulunud , tahaks uusi . " Muiates kuulab ema saja-aastast patsienti . Tahes-tahtmata on see ta poeg . Ta ei tunne teda ära , nii on õigem , võõrast on alati kergem aidata kui oma . " Teil on ka hõõtsik ? Olete selle särgikrae alla ära peitnud . Ai-ai , nii ei tehta , arstile peab kõik ära rääkima , siis on ka abi loota . " " Arvasin , et teate ... " " Olete enne minu juures käinud ? " " Olen . " " Millal ? " " Eelmine kuu . " " Üks hetk , kohe vaatame kartoteegist järele ... Mis teie nimi on ? " " Jaak . " " Ja perekonnanimi ? " " Kino . " " Jaak Kino , Kino Jaak ... ei , sellist meil pole . " " Ma siis teine kord ... " " Oot , oot , kuhu nüüd ... istuge aga rahulikult edasi , kohe hakkame vaatama . " " Olen oma elus juba küllalt näinud ja näidanud , tahaks ükskord surra . " " Sellise hõõtsikuga - ei iial ! " " Tulin siia silmade pärast . " " Mis täht see on ? " Ning jälle kordub kõik : ema näitab oma saja-aastasele pojale tähti ja numbreid ning ümmargusi barankasid , kust mingi anonüümne koletis tüki ära ampsanud - ülalt või alt , paremalt või vasakult . Koletise anonüümsuse Jaak ju paljastaks , raske see pole - Toomas Tiiger , tema on linnas ainuke , kes võib ka sellega hakkama saada , et napsab rõngast , mis mahuks hambaauku , hambaga tüki küljest . Kui muidugi käsk antakse . Või ka täiesti ilma käsuta - viimasel ajal on teda nähtud inimestega rääkimas , kusjuures sõnad ei aja teda enam vihale , ei küta kakluseks üles nagu varem , vaid õhutavad heategudele . Miski on temas muutunud , miks muidu aitab ta vanamuttidel niiti nõela taha panna ? Kammib õhukesi valgeid juukseid teravate luunukkidega kolpadel ? Puhastab prille , lõikab küüsi ? Valvab iga vanainimese igat sammu , mida nad ärkveloleku ajal tegema peavad , silub sirgeks vaibaservad , lööb keppidele alla kummiklotse , et need põrandal ei libiseks . Ning kui õhtu kätte jõuab , paneb Toomas Tiiger nad suure seinakella alla magama , loeb juttu ette , kui tarvis , ja vajutab kinni silmalaud , kui näeb , et uni on juba tulnud , aga luugid ei käi enam ise kinni . Mõnda tähte ütleb Jaak mitu korda . Kokku seitsmeteistkümnel korral peatub ema näitamiskepp mingil asjal , esemel või nähtusel ning Jaak peab neid kõiki nimetama , andma neile mingi täht-nime või nimi-tähe . Jaak on nagu Jumal , aga ema on jumalam . " Kuulge , austatud ema , " katkestab Jaak pingsad uuringud , mis on juba mitu tundi kestnud . " Kas te ei arva , et vastus küsimusele , millega mind periooditi piinata suvatsete , on tunduvalt lihtsam ? " " Ja milline see oleks ? " " Te otsite minu seest isa , arvate , et igatsus tema järele on teinud mu haigeks ? " " Nii see on . Ei tunnista üles , uusi prille ei saa ! " " Ja hõõtsik jääb õõtsuma ? " " Jääb ! " " Silmad suureks pähe ? " " Suuremaks kui kunagi varem ! Elu lõpuni näete te välja nagu inimene , kes kogu aja millegi üle imestab . " " Kuulake siis : ma armastan teid ! " Selle peale kohkub ema hoopis ära , hetkeks kaalub ta juba võimalust , kas mitte kokku kutsuda erakorraline arstide konsiilium , kes otsustaks , mida teha tema Jaagust pojaga . Konsiilium oleks maksimaalselt kompetentne : kirurg , dentist , endokrinoloog , dermatoloog ja okulist . Viimane oleks tema , ema . Ta on oma poja peal juba piisavalt kaua ja pidevalt praktiseerinud , vabalt võiks ta kõiki teisi arste asendada . " Ma armastan teid nii tugevalt , nii võimsalt ja nii valusalt , et isa ei tule enam meeldegi . Te asendate mulle isa , ema , te olete mulle tema eest . Te olete mulle Jumal , minu armastus teie vastu ei tunne piire ! Ma olen õnnelik ! " Jaak lahkub linnast Järgmisel hommikul vara lahkub Jaak linnast . Pakib asjad kokku ja läheb . Asju tal suurt pole ; põhiasi on kaamera , see ei tohi statiivi sees loksuda . Jaak keerab kruvid kinni . Kruvid on särgikrae all kaelal : kaks sünnimärki , sõbralikku sümmeetrilist täppi . Kui keegi võõras kõrvalt vaataks , ei saaks ta aru , mida Jaak teeb . Või kui ta oma pead peegli ees aeglaselt edasi-tagasi pöörab . See võib mõjuda nagu unejärgne kaelakangestus - alles see oli , kui ta rüütliturniirilt vaevu eluga pääses , keha oli võitluseks valmis , üks käsi keerutas vahedat mõõka , teine juhtis hobust , süsimusta suksut , kuid mida lähemale ta oma verivaenlasele , jänese pükste ja jänese südamega Richard Lõvisüdamele jõudis , seda raskemaks läks pea ülevalhoidmine . Mis kasu mõõgast , odast ja Must-Angist , kui pole lööjat ? Jaak ärkas , üleni higine . " Kas jäi peale ? " See on esimene asi , mis ta Jaagult küsib . " Jäi ! " kõlab reibas vastus kukla taga , kõrvades . Mehaanik on õnnelik , selliseid prille pole tal varem olnud , need näitavad ja näevad ka siis , kui Jaak magab . Jaagul õnnestus need suure ( ning peagi saabuva ) surmaga ema käest välja kaubelda . Varem oli nii , et öised unefilmid kippusid olema kehva kvaliteediga , pilt oli pehme , objektiiv fookusest väljas . Nüüd enam nii ei ole : uned on reaalsed , teravamad kui klaasikild . Märja näpuga tõmbab Jaak kaks korda üle kaela . See pole elutüdimus , millest ta viipega märku annab , lihtsalt tavotine sõrm , millega ta kaamerakeermeid määrib . Nii nad lähevad : Jaak ja Jaak . Jaak &amp; Co. Üks sees , teine väljas . Ainult nii on elu võimalik . Päike paistab , ilm on palav , linnud laulavad . Oma teel kohtavad nad üht meest . Mees istub kivi otsas ja higistab . Kui Jaak peatub ja vaatab , näeb ta , kuidas higitilk juuste alt välja tuleb ja sirinal üle põse sõidab . " Mis te mind vaatate nagu maailmaimet , silmad punnis peas ? " küsib mees häiritult . " Kuumus liiga ei tee ? " " Teeb küll , aga nii peabki olema . Mul on kõva pohmakas , ega see muidu järgi ei anna . A mis teie ? " " Meil sama lugu , " vastab Jaak . " Meie paigalseisu ei poolda , meie eelistame liikumist . Või isegi lendamist . Kluu-kluu ! " Tähed Emale jättis Jaak kaheksa tähte . Need tähed on : A ( <arv> ) , D ( <arv> ) , E ( <arv> ) , H ( <arv> ) , I ( <arv> ) , M ( <arv> ) , N ( <arv> ) , T ( <arv> ) . Neid tähti ütles Jaak ema piinakambris , arv sulgudes näitab , mitu korda Jaak ühte tähte kasutas . Tundub , nagu oleks see teab mis suur mõistatus . Või labürint , kust enam välja ei saa , kui korra nina sisse pistad . Ema taipas võrdlemisi ruttu , mida Jaak nende tähtedega ütelda tahab . Ta ladus tähed viie ja poole minutiga õigesse järjekorda ja sai lause . Siin see on : EMA , TAHAN ELADA - IME ! Kirjavahemärgid on selguse mõttes minu pandud , muidu on mõte sama . Lause teeb ema rõõmsaks . Kui nii , siis mine peale , ole siis pealegi Jaak , saagu sinust või Kino ! On ju selge , et ühel punnissilmsel hõõtsikuga poisiklutil suurt teistsugust saatust olla ei saagi . Emale ei tule pähegi , et nende tähtede taha varjab ennast teine lause , uus sõnum , hüppevalmis tiiger , triibud turjal , silmis hele tuli : MA EI TAHA ENAM ELADA Lause kahetähenduslikkust ( ega seda , et üks A on ülearu ) ei hooma ka need , kes aasta möödudes annavad emale Maailmas ja Universumis Valitsevate Seletamatute Seaduste Teaduste Doktori Kraadi . Kaitsmine toimub Pariisis Académie Royal'i saalis , ema on rõivastatud musta talaari , tema peas on tuttidega kandiline kardinalimüts ning ta räägib soravas prantsuse keeles . ( Samas keeles suudles ema ühes Jaagu unenäos Jaaku põsele . ) Üks tähelepanelik oponent kikitab kõrvu . Talle pole vaja tõlkida , kuigi muidu on tõlge suurepärane ; isegi tuumiklausele , mis tundub tõlkimatu , on leitud sobiv vaste , ning sugugi mitte tähttäheline või sõnasõnaline - see aga kinnitab veel kord , et kommunikatsioon kultuuride vahel on võimalik ja vajalik mitte ainult formaalselt , vaid ka sisuldasa . See olen mina , Autor . Aga ma ei tee häält , istun kaitsmise ajal vaikselt , isegi mu nägu ei muutu , kui ema teeb pidulikul häälel teatavaks Tõe , mis kehtib igal pool ühesuguse jõuga , sellele allub nii elus kui eluta loodus . Elutus on seda vähem , aga ta on siiski olemas , tõtt-öelda ei lähe teda seal rohkem vajagi , just parasjagu - nagu supis soola . See on TAHE , TAHE elada . Elutut elu pole tegelikult olemas , tema rahuldub lihtsalt vähemaga . Puul ja põõsal on samad soovid mis inimeselgi , ainult tillemad . Võrrelda saab neid ainult omavahel : puud puuga , põõsast põõsaga ja inimest inimesega . Promoveerimisele järgnenud peol Café Royalis löön emaga šampanjaklaasi kokku . Ema on väga õnnelik . Õnn on suurem kui ta ise või õu , mille taha ta kodumaja jääb , olen seal Jaagu-ajal tihti käinud , sellepärast tean öelda , et see just nii on . ( Ning seda , et õue ees on tänav ning sinna enam õnnetuseks õnne ei jagu ! ) " Aulik proua , mul on teile paar küsimust ! " Räägin kodukeeles , õnn paisub seeläbi veelgi , muutub ümmarguseks nagu õhupall , punastab isegi veidi . " Milles küsimus - küsige ! " " Kui vana on Jaak ? " " Neliteist . See oli kohe esimesel leheküljel kirjas , te võibolla ei märganud ? Võibolla te ei lugenud , sirvisite vaid pisut . Seda juhtub . Ka minu endaga . Ükskord ühel konverentsil , see oli vist Stockholmis ... " " Te eksite , armuline , minu lugemine oli väga põhjalik , võiksin siinsamas teie suurepärase töö paremaid kohti peast tsiteerida . Ma ei mõelnud noort Jaaku , vaid vana , esimese dormantset duublit . " " Mis tema asjasse puutub ? " " Ei puutu või ? Vaadake mulle silma , proua ! " " Olgu , teie võit . Kuid ma palun teid ... " " Ärge muretsege , nemad siin ei saa nagunii eestist aru ja kodus hoian ma keele hammaste taga , selles võite kindel olla . " " Rääkige . " " Niisiis , Jaak on seitsmekümne nelja aastane ! " " Ja siis ? " " Nii vanalt enam naljalt lapsi ei saada , isegi kui sellest neliteist maha võtta . " " Mida see kõik tähendab ? " " Aga seda , et Jaak , kes Jaagu sees elas , ei saanud kuidagi olla tema isa ning loomulikult ka mitte teie mees . " " Aeg on suhteline , vanus viirastuslik . " " Isegi kui teil peaks olema õigus , madame , ei tähenda see seda , et teil on õigus . Olgu , ärme aega arvestame . Mis värvi , lubage küsida , olid teie mehe silmad ? " " Pruunid . Pehmed nagu sulavõi . " " Kuid Jaagul , lubage mainida , olid silmad hoopis eri värvi . Vasak roheline ja kõva nagu teemant , parem sinine nagu taevas . " " Mis parata , olen kaotanud . " " Naeratage , proua , muidu saavad veel haisu ninna , millest meie teiega siin rääkida võime . Nii , teine asi kohe . Kuid teie kaotus pole veel lõplik , soovi korral võite veel pääseda . " " Mida pean ma selleks tegema ? " " Kuulama ära lõpu . " " Kuidas kõlab teie lõpp , tundmatu härra ? " " Ka mina armastan teid ! Mul on teist raske lahkuda , raskem kui ühestki teisest oma käega istutatud puuvõrsest . " " Olete aednik ? " " Midagi taolist . " " Vahest kirjutate mulle ? Mul on kodus suur aed , hea nõu kulub alati ära . Kuid nüüd au revoir , M. Mystérieuse , sealt läheneb minu juhendaja M. Moustache , tema eest pole pääsu ... " " Au revoir , La Mère ! Ning pidage meeles , mis ma ütlen , just nimelt ütlen , sest kirjutatud peast on kõik surnud - žötemmžötemmžötemm ! " Kiri Mulle jättis Jaak kirja . Ta oleks selle võinud ise ära saata , kuid millegipärast palus mind , sest mida muud sai kirja mulle üleandmine tähendada ? Ehk kartis ta , et sealt , kuhu tema läks , ei jõua kiri kohale ? Kus pole aega , seal pole ka kirja . On ainult mõtted , puhtad ja säravad nagu kala soomused paku ümber päikese käes . Mulle tõi kirja Grus . ( Suu- ja prantsuspärane hääldus : gruu ! ) Grus on grusiin , ta tuli meie linna elama juba ammu , enne eesti aega . Grus on tõmmu , kõvade krussis lokkidega ja hirmus sõbralik ; tema naine petab teda pidevalt , aga Grus ei tee sellest välja , ainult naeratab , kui keegi talle kurba tõde selgitada püüab . Kuid milline tõde poleks kurb ? Grus tõrjub tõe endast eemale isegi siis , kui temaga vene keeles räägitakse , ka kõigile arusaadavat viipekeelt ei tundu ta mõistvat . Grus' sõber Lembit Loobuja võttis ükskord julguse kokku , tegi vasaku käe pöidlast ja nimetissõrmest ringi ja torkas sellest läbi parema käe näitamisnäpu . Torkas läbi ja jäi ootama . Ta istus Grus' köögis ja jõi teed , gruusia teed loomulikult . Sõnatu sõprus see suurim , nii ütleb gruusia vanasõna . Nähes , et midagi ei juhtu - nägu ei tõsine , tool ei tõuse , löök ei lajata - , hakkab Lembit näppu augu sees edasi-tagasi liigutama . Ikka veel ei juhtu midagi , kuigi Grus tõmbab kulmu kortsu , ninasõõrmed aga paisuvad , paljastades paksud mustad karvapuhmad , mida armukade hingeõhk ikka ägedamalt liikuma paneb . Lembit liigutab kiiremini , tempo üha tõuseb , Grus niheleb toolil , mis varsti Lembitu pea kohale võib tõusta ja halastamatult alla raksatada . Kuid Lembit ei hooli sellest , sisimas on ta kindel , et kristlane , kristlase parim mõeldav variant või versioon grusiin ( isegi sedavõrd , et kogu kristluse võiks Grus' järgi gristluseks ümber nimetada , siis hakkaksid ka grislikarud risti ette lööma ) ei teeks kunagi kellelegi liiga ; õhk näpu ümber kitsas avauses on juba kuumaks läinud , näppu õieti enam ei näegi , rääkimata sellest , et Lembit on üleni higine , tema ihul pole enam kuiva kohta , kui äkki ... Grus tõuseb toolilt , tema nägu valgustab mõistmine , arusaam asjast , mida kirja- ja kõnekeeles võimatu väljendada , kuid millele internatsionaalne kehakeel nüüd tõhusalt kaasa on aidanud . Sihikindlal sammul lahkub ta toast . Lembit peatab näpumasina töö ja jääb ootama , millal sõber naaseb . Tõtt-öelda on ta sellest ise rahulduse saanud ; täna õhtul ta enam telekat ei vahi , ei klõpsuta kanaleid , kes teab , ehk loobub ta oma Absoluutse Ilu otsinguist igaveseks . Kuid naise laiba asemel , mis olnuks ootuspärane , saabub Grus hoopis millegi muuga . Tema kätel on vana Moskvitši nookvõll ja hülss , mille sees võll liigub . " Võta , " ütleb ta sõnatult . " Sul on seda rohkem vaja . Anna andeks , et ma varem ei taibanud . " Ning naeratab täpselt samuti kui ennegi , kui ta millestki aru ei saanud . Lembit võtab võlli vastu ja läheb koju . Tema kodu on linnast paremal pool , koha nimi on Eivere , kuid see pigem soodustab igaõhtust telekavahtimist kui takistab . Ka Jaaveres pole olukord parem , seal elab Lembitu Loobuja , Eiveres elava Lembit Loobujaga ta sugulane pole ; mis neid seob , on absoluudiotsing , sellele kulutatud aeg ja energiakulu . Mingil määral ka ettekujutus sellest , milline Absoluutne Ilu peaks välja nägema - ehk kümne rinnaga ja viie vituga - , kuid mingit kindlust ega selgust selles pole . Mõlemal mehel on ka auto , vana Moskvitš , mõlemad peavad seda imekauniks ja kõnetavad nagu naist : " Kallis , kas võtad mu täna peale või pean alla ronima ? " Järgmisena läheb Grus' juurde Lembitu . Kuivõrd ta elab Jaaveres , siis on tema nägu teise Lembitu omast pisut vähem sünge . Ka tema loodab Grus'd pöörata . Õigemasse usku , kasulikumasse , on ju sellistel puhkudel põse ettepööramisest vähe tulu . Grus' naine pole juba mitu ööd koju tulnud , need ööd ilmnevad Grus' näol naeratusena . Naeratus ulatab kõrvast kõrvani , haigutab seal nagu haav , jälg janitšari saablilöögist . Kuid rohkem kui kaastunne ja aitamissoov on Lembitu sõbra juurde toonud saamahimu . Ka tema sooviks endale suurepärast nookurit ja imetabast hülssi . Ka Lembitu kasutab sama keelt , mis Lembitugi . Ta istub Grus' kõrvale laua taha , tal on kaasas poolik ( nagu ma ennist juba ütlesin , elab vana aeg meie linnas edasi sel moel , et uusi asju ja tooteid nagu ka mõningaid elukutseid ning raha kutsutakse vana nimega ) , pooliku paneb ta laua peale , tšainiku kõrvale . Kui ei ole surmatõbi , siis saab ikka viinast abi . Lembitu Loobuja on enam eestlane kui tema eelkäija , seda näitab pudel ja ainus vanasõna , mida ta teab . Ka tema moodustab sõrmedest sügaviku ning paneb siis masina käima . Masin sarnaneb köögikombainiga , milles koort vahule aetakse . Lembitu on vasakukäeline , seetõttu on temal töös parema käe pöial ja nimetissõrm ja vasaku käe näitamiskõditamistorkamisnäpp . Masin töötab sama kiiresti . Kui mitte kiiremini . Kui nii edasi läheb , siis võib Lembitu käe ja näppudega tükkis kaduda , inimpilgule nähtamatuks muutuda . Grus taipab seda . Kaks sõpra on talle õpetanud üht asja , loobumist . Ta kingiks neile mees- ja naiskiriku , terava torniga Einsteini või ümmarguste kuplitega Vene Ime , ühele ühe , teisele teise . Kui need oleksid tema omad . Aga ei ole . Annaks või riigikorra , et sõbrad oma hullusest vabaneksid . Kuid seegi pole võimalik , demokraatia kuulub kõigile , sealhulgas Lembitule ja Lembitule , kes on pärit Eiverest ja Jaaverest ning on tähtsatel puhkudel aktiivsed hääletajad . Grus võtab Lembitul käe alt kinni , talutab toast välja tänavale . Seda tuleb teha , sest Lembitu on purjus . Ta viib Lembitu vana saunakorstna juurde . Korstna otsas teeb kurg kummardusi : kord pistab noka sügavalt pesa sisse , siis jälle tõmbab välja . Tal on seal pisipoeg , kelle tervis pole kõige parem ning keda peab vägisi toitma . Kurel pole käsi , kurel pole ka suud , mis pojale elamisaugu pähe räägiks . Kurel on raskem kui meditsiiniõel või tohtril , kes sulle voolikud külge riputab . " Ma ei teadnudki , et sa kurest hoolid , " ütleb Grus Lembitule . Lembitu on seitsekümmend aastat vana , ta on eluaegne erotomaan , tema elu on kulunud tõotuste andmisele , mida ta pole suutnud pidada . Lembit ja Lembitu on karakterid , kelle loomisel olen võtnud aluseks iseenda . Ka mina ei suuda sõna pidada , ka mina jahin taga midagi , mille kohta juba ette tean , et see võimalik pole . Kui teised tegelased sünnivad n.-ö. osade kaupa , elust võetud näo- ja iseloomujoonte liitmisel , siis need kaks olen ma ise . Üks-ühele , sõna-sõnalt . " Miesssa mõts , et ma tää võõ ? " See , et Lembitu nõnda räägib - jõhkralt , maamehelikult- , näitab , et ta kardab oma tõeliste tunnete avalikuks tulemist . Tal on väikse lapse hing ja süda . Grus hoidis kahe näpu vahel kirja nagu kurg konna ning lasi selle kiiresti lahti , kui minu sõrmed kirja puutunud olid . Mingit lisaseletust või ilmekat viibet ta oma kirjakandjaks hakkamise kohta ei andnud , võta seda , kuidas tahad . Läks sõnagi ütlemata tagasi . Seda ei saa talle pahaks panna . Pealegi naeratas ta jälle oma ülisuurt , näost suuremat naeratust , nagu teaks ta kirja sisu . Mis on ilm-võimatu . Kiri ise kõlas järgmiselt : Kallis Miina ! Sinu kiri , tegelikult küll kirjad , kosk kirju , kirjade kosk , millele ma paraku vaid oma haletsusväärse ojakesega saan vastata ( tabad nalja , naerad ahhahhaa ? ) , teevad mu üliõnnelikuks . Üks asi on muidugi see , et saan neid puutudes tunda Sinu tundeid , mis Sul kirjutades minu vastu olid ja kuidas sa võibolla neid , kes kirjutamishetkel Sinu vahetus läheduses viibisid , kuid sind segasid , kogu oma loomupärast leidlikkust appi võttes eemale peletada püüdsid - kassi , kanaarilindu , padjasulge , karvase rinnaga kaasat ( samuti kassilist ) . Usun , et said sellega hakkama - kassile kanaarilind , kanaarilinnule kass , sulele padi , kaasa kas-ile ( kas sa ei taha praegu minuga nikkuda ? ) kindel ei ! Kutsud mind enda juurde , kuid kuis saaksin ma tulla ? Praha on imekaunis linn , ma tean seda , kuid sa ju tead , milline ma olen , tead mu tõbe , camera obscura extrema't . Muuseas , see polegi nii halb haigus kui pealtnäha paistab . Nagu igal haigusel on tal oma võlu ja veetlus ning ma võiksin seda soovitada teistelegi , kui ma ei teaks , et sellesse nakatumine on võrdlemisi keerukas ning uuematel aegadel ka kulukas . Teiste sõnadega , ei tea ma ühtegi poissi ega tüdrukut ( kuigi ma naisrežissööre jälestan ) , kellel õnnestunuks tollesse tõppe tõsisemalt haigestuda . Nakatuda küll , seda oskab igaüks , kuid haigeks jääda , seda vahest mitte . Tänu oma haigusele - aitäh sulle , COE ! - olen Sind näinud nii väga kaugelt kui väga lähedalt . Kõike seda võimaldab minu sisse monteeritud tehnika , tehnika viimane sõna ( tõsi küll , seda peaks Toomas Tiigri suust kuulma ) , taeva kingitus ( samad sõnad ) . Ma võin Sinust lõpmatult kaugeneda , kuid Sa ei kao kunagi mu silmist . Ning Sulle lähenedes , erialakeeles peale sõites , mis minu sisemisi ressursse arvestades pole ju üldsegi vale ( tabad nalja , naerad ahhahhaa ? ) , ei kaota ma eales pead ega tee mõtlematuid tegusid , kuigi Sa neid minult vist soovid , soovid ju ? Ma tean , et meeldin Sulle . Teatud mõttes olen nagu läikima löödud nööpidega mundris sõjaväelane , kes Sinu ees kummardab ning Sind tantsule kutsub . Mäletad , kuidas me kultuurimajas tol lämbel suveööl äikese ajal tantsisime ? Võib tunduda veider ( kui juba tundub , siis just nii ongi ) , kuid kui me hiljem sõbraga võetud materjali vaatasime ( musta materjali , mille puhtuse garantiiks Sina , mu arm ! ) , siis küpses meis veendumus , et kaks tegelast tuleb ühte sulatada - Miina ja Leena ! Siina ja Teema ! Ära ehmu , tehniliselt on see täiesti võimalik , tunne sellest vaid tugevneb , kallidus kasvab . Oma fantastilises vaimu ( s ) ilmas näen ma sellist lõppu ( mõistagi filmi , mitte elu ) : Leena on Miina ja Miina on Leena ! Sa ju tunned Leenat , tead tema komplekse - miks peaks ta varjama oma jalgu ? Ja Sina oma hambaid ? Saabunud on ajad , kus oma vigu enam ei häbeneta - ja kui see pole hea , siis mis on ? Vaata vaid neid toredaid tonniseid kummutkappe , mis tänaval toretsevad ; lõbusalt lonkavate jalgadega lonkivaid laudu , kuhu on läbisegi kuhjatud isuäratavaid sööke ja jooke - varem oleks see iiveldama ajanud , nüüd nimetatakse seda Stiiliks , Aja Vaimuks ja Milleks Kõigeks Veel ! Ning ma usun , et Praha on sama kui Tallinn - sama hea , sama vaba , sama joovastav ! Eile juhtusin kokku ühe väikesekabariidilise mootorrattaga , mis võis vabalt olla ka püstolkuulipilduja . Ta kandis musti päikeseprille , muidu oli üleni blond . Ta istus bussis minu kõrvale ja küsis , miks ma nii istun , diplomaat põlvedel ? ( Muuseas , oli <arv>. september , millenniumi viimane esimene koolipäev , ja tema oli väike koolitüdruk , ema ainus rikkumata laps . ) Diplomaadid ju selleks ongi , et neid põlvedel hoitaks - ristkülikulised ridiküülsed ridikülid . Vastasin , et muidu rebitakse neid ju pidevalt sangast , viiakse sinna ja tuuakse sealt , kohelgem neid siis mõnikordki väärikalt . Mootorratas oli minuga põhimõtteliselt päri ( jah , kuulipilduja ta siiski ei olnud ) , kuid päriselt nõus mitte . Kas diplomaat peab tõesti kogu aja seal olema , kus ta on - süles ? Mis siis saab , kui ta sealt ära võtta , lahti lasta ? Läheb ta siis ära ? Lahkub kodumaalt , maalt , kuhu keegi teda pole saatnud - mis maa see selline on , kas tõesti kodu ? - Vaevalt , vastasin ( nimelt nii : peaaegu kuuldamatult , koma mokaotsast ) . Juhtub hoopis midagi hirmsamat , vaevalt te enne midagi sihukest näinud olete , kardan , et kohkute ära . - Vaevalt , vastas ( nimelt nii : peaaegu kuuldamatult , koma mokaotsast ) . Kas pole nii , et tahate mind tuttavaks teha Albert Einsteiniga ? - Kust , pagan võtku , te seda teate ? - See ei ole üldsegi raske , see on teie näost kaugele näha ! - Sellega meie vestlus lõppes . Ning siis , kujutad Sa endale ette , rahuldas ta mind kõikide nähes ! Ja mina olin rahul ! Mind ja minu raevukat , vahel ka riiakat rahuldamatust tundes ( mulle ainult anna , mina neelan kõik alla ) , võid aimata , kumb oli tähtsam , kummas oli rohkem üllatust . Ning mõtle ometi - mitte keegi ei teinud meist välja ! Ära ole armukade , Sa ju tead mu saatust , nahk on mu silmapiir , sissepoole ma ei pääse . Silmadest ju saaks , need on alati alasti , kuid siis peab õige aja valima , kahe plaksu vahel , parem mitte riskida . Ning naha all ei pea ma silmas mitte niivõrd inimrakkude õrna kudet ( ehkki ka seda ei saa mõistagi kahe silma vahele jätta ) , kuivõrd hinge hüümenit , mida ei purusta ükski maine seeme ega taevane silm . Jään Sind ootama . Tervikuna Sa tulla ei saa , Sind hoiavad kinni su papagoi , koer ja mees , kuid tule osade kaupa . Just nii olen Sind unes näinud - kallimad ja kaunimad kohad kõigepealt , võibolla pole tervik üldse oluline ? Jään ootama seda osa Sinust , mida Sa alati endaga kaasas kannad , kuid mis pole vihjamisi vihmavari ega riivamisi ridikül ... Andesta mulle mu koopainimese kohmetud kolkanaljad ! Kas ? Jaa või ei ? Ei või jaa ? Jaa , jaa , jaa ! Siiralt Sinu ülbe Hybris , õnne alaline soosik , komatoosne COE ! Saadan kirja ära Saatsin kirja ära . Kaamera laskub aeglaselt ülalt alla . Nagu Jumala peast pagenud silm . Ta on kõigega rahul , teda ei häiri miski . Ta laseb kõigel lennelda , vabalt langeda ja õnnelik olla . Mis on tema jaoks tähtis ? Ta ei tee vahet : lapse käest valla pääsenud tuulelohe , taskurätt , mille tuulehoog pesunöörilt napsab , ning parašütist , kelle langevari ei avane ning kes nüüd nagu kivi maa poole langeb , süda juba seiskunud , hing veel niidiga kaelas , need kõik - Kõik ! - on tema jaoks üks ja sama . Kõiksus ! Kõik-sus , sinus sees , sussis ! Kuid mida allapoole kaamera jõuab , seda närvilisemaks ta läheb , tema liikumine muutub siksakiliseks , varasemaga võrreldes sihituks , isegi paaniliseks . Seda näevad - ja tunnistavad - need , kes on võimelised Tema Pilguga ühtima . Hea Mõte , Albert Einstein . Kuid leidub teisigi , nimetuid , imetuid . Pilk võbiseb , eksleb linna kohal nagu tormi kuulutav tuuleiil . Laskub ühe õlale , sihib teise kaela . Ta teab - niipea kui ühe oled valinud , ei pääse enam teiste juurde . Võid nad unustada . Aga mis siis , kui nemadki on sulle kallid ? Omad ? Ta kardab jumaliku vaate muutumist inimlikuks . Mis siis , kui see on mõrtsuka või lapsetapja oma ? Kuidas saab Jumal soovida halba ? Jumal on masenduses , tema otsaees on kolm sügavat murekortsu . Kuidagi tuleks teda lohutada . Ehk räägiks talle loo sellest , kuidas ma ülikoolipäevil õhtuti ühel tüdrukul külas käisin ? Tüdruk oli minust pikem , tal olid suured rinnad ja pikad juuksed , ta õppis klaverit , kuid õpetas mind . Õigemini pettis , mõtlesin , et saan süütusest lahti , aga võta näpust - või millest - , ei saanud ühti . Selline lugu peaks minu arvates surnudki naerma ajama , mis siin jumalaist rääkida ! Tüdrukul oli peremees ; see oli üürituba , kus ta elas , külla pidi tulema enne pimedat . Valguse ja pimeduse vahele jäi pool tundi , siis tuli lahkuda ; isegi küülikule jääb sellest väheks , mis veel süütust tudengist rääkida . Pealegi tuleb veel teed juua ja juttu teha . Peremees oli pikk ja paks , tema nägu oli rõugearmiline , kuid see võis olla ka alaline irve , mis tal mind nähes näole tekkis ja selle inetuks tegi . Ma usun , et ta tahtis ise tüdrukuga magada , aga ei saanud , tüdruk ei lasknud . Peremeest poleks petta saanud . Tal oli kogu aja selline nägu peas , nagu tahaks ta mulle midagi öelda , kuid enne kui ta öelda sai , ilmusid näole irvituse kuukraatrid . Mulle jäi temast mulje kui inimesest , kes on ennast tahtejõuga vabastanud sõnadest , pannud mängima kogu oma keha , et poleks vaja rääkida . Põhimõtteliselt oli ta miim , kuid ühe teise ja palju meeldivama printsiibi järgi oli tüdruk jälle muusa . Kuidas neid kaht omavahel kokku sobitada ? I don't understand why half of the world is still crying , man , when the other half of the world is still crying too , man ? I can't get it together , man ! Janis Joplin oli minu , õnneks ka tüdruku lemmik , klassikaline muusikaharidus ei takistanud teda JJ mõistmisel . Või tahtis ta sellega oma süüd heaks teha , lunastada oma voodivale ? Kui ma aknast välja ronisin ja külmavõetud öös lõdisedes kodu poole kõmpima hakkasin , olin ühe vale võrra rikkam , kuid sellest hoolimata- või just sellepärast - üliõnnelik . Muusikalist kuulmist mul pole , sellepärast tuletasin meelde sõnu . Laulu lõpupoole- Ball and Chain , jumal hoidku - , täpselt viis ja pool minutit algusest , hakkab JJ äkki rääkima . Ta justkui noomiks oma kuulajaid , neid , kes teda vilega ergutavad : mul on teile midagi öelda , kuulake , see käib teie endi , meie kõikide kohta ja see on oluline - VÄGA ! I don't understand why half of the world is still crying , man , when the other half of the world is still crying too , man ? I can't get it together , man ! I mean , if you got to care for one day , man , I don't mean , if you say , if you wanna care for <arv> days , right , you ain't got these <arv> days , you got only one day , man , but I tell you that one day , man , better be your life , man , because you know you can say , man , because you could cry for other <arv> days , man , but you gonna loose that one day , man , but that's all you got , you call that love , man , that's what it is , man , because you just need it , if you got it today , you know where it is tomorrow , man , because , as a matter of fact , as we discovered on a train , tomorrow it never happens , it's all the same fucking day , man ! Alati , kui mul see meelde tuleb , tuleb mul nutt peale . Ma nutan , nutan ja nuuksun , nuuksun ja nutan nagu siiski , kui ma oma valeliku - luuleliku , miks ka mitte ? - muusa juurest koduteel olin . Lähen üle raudtee , mu jumal küll , kõik on täpselt sama nagu lauluski , rong on kohe tulemas , semaforituled juba vilguvad , tume müdin ja siis kriiskav vile : tule , tule minuga , hooli minust ! Vabanda , ma praegu ei saa , olen nagu vähe kehvasti pikemaks reisuks ette valmistatud , teinekord , ära pahanda ! Minu fucking day on olnud imelühike , kõige rohkem kümme mintsi sooja teki all , siis aknast välja . Lillepeenrasse , värske õhu kätte , silmad poolkinni . Kuid need kaks asja , Peremehe ja Plika ( nüüd , kus mul teda enam pole , võin nii öelda , annab värvi juurde , lisab lõhnu ) panen ma ikkagi kokku . Õigemini aitab seda teha Peremees ise . Üks tema lause , mis ta ukse vahelt koos saiapuruga puistab . Toas on akvaarium , see on Peremehe oma ; ühe kala näost nägin ma ära , kust ta oma lõustu on tegema õppinud . - Kala , kalake , ütlen talle , sa pole küll eriti kuldne ja ilmselt oled oma peremehe truu teener , see on ainult loomulik , aga võibolla täidad sa siiski ühe mu soovi ? Plika mängib samal ajal klaverit , harjutab homseks ( tomorrow it never happens , it's all the same fucking day , man ! ) . Mul on hirm , et jään elu lõpuni lapseks , päästa mind sellest , kui võid . Olen seda mõeldes voodis , voodi kohal on seinavaip - kohutavalt väikekodanlik , hirvede ja allikaga . Kuu paistab , kõige keskel , kole suur ja kollane , täisümmargune täis-Q . Teine kuu paistab akna taga ; mul on tunne , et vaibakuud ta vähe häbeneb , pisut pelgab , miks muidu ta kunagi meieni ei jõua , kuigi tuppa tuleb küll , kõditab pisut tugitooliselga , paitab klaverit ja märgab põrandat ning libistab ennast siis kardina vahelt uuesti välja . Siis hüppab plika voodisse , viimane noot kajab veel kinnilöödud klaverikaane all . Oleme selle õnnetu süütuse asjaga parajasti ametis , kui kuuleme uksekolksu , seejärel kuiva köhatust . See on Peremees . Tal pole öösel und . Somewhere a queen is weeping , somewhere a king has no wife . See on ühest teisest laulust . Hirmus kurvast . Jimi Hendrix . The Wind Cries Mary . Kingil on uaif , aga kvuiin ta pole , see on üks mis kindel , olen teda korra näinud , paraku on ta takkapihta ( kõlab ju rõvedalt , kas pole ? ) veel plika kaugelt sugulane , vanatädi või mis . Krõhva mis krõhva , õnne ära sellisega looda , päris õnnetuks ka ei tee , olen oma silmaga Peremehe huulil näinud naeratusesaba . Mitte lõugadesse krampunud rõugearmilist irvet , vaid vaba mehe vaba naeratust , pehmet muiet , lühidalt õnne , ükskõik kui hetkelist , aga õnne . Mitte küll õuesuurust , tunduvalt tillemat , kuid inimesele piisab sellestki , piisastki . Nüüd aga lükkab ta ukse irvakile , pole mingit kahtlust , et ta teab , et ma seal olen , kus ma olen , ja teen , mida teen . Akvaariumis põleb öösel tuli ja peenike mullirida tõuseb hääletult pinnale . Põhjas on üks suurem kivi ja paar väiksemat . Mingid taimed õõtsuvad , mõni kala teeb sabaga järsu liigutuse , see paiskab ta kohalt , vastu ülalt alla langevale taevamannale . Kalad on nagu haiged inimesed , hool nende eest ei tohi hetkekski lakata ; kalad ise ehk niivõrd ei kannatagi , aga enda südametunnistus jääb kripeldama . " Veealune Linn . " Need on Miimi sõnad , ainsad , mis mina olen kuulnud . Uks on kinni tõmmatud , kalad nosivad saiapuru . See on täiesti uskumatu . Mitte see , et ta midagi ütles , et sõnad tema hammaste tagant välja pääsesid , vaid see , et ta just nimelt seda ütles , just selle lause . Nagu oleks ta vähemalt Jacques Yves Cousteau . M. Aqualangue . Veel üks kaamera , veel üks silm : veealune . Või mõni prantsuse dekadentlik poeet . Köögist kostavad tumedad matsud - sellist häält teeb rusikas , millega taotakse pead . Muusal on terav kõrvakuulmine , köögist tulev heli on minoorne , sellist asja ei tehta lõbu pärast . Kohe saame kuulda , miks . " Ma olen haige , raskelt haige inimene , " oigab hääl . " Veealune Linn , Veealune Linn . " Saan aru , mida ta sellega mõtleb . Selles lauses on suur üldistus , sellesse on kokku võetud kogu maailm . Kalad ja inimesed , surm ja elu , aja aeglane kulg . Kõik ! Kõik ! Kõik ! Ta ise loodab selle lause ja peatümitamisega ehk tüdruku tähelepanu endale võita , kuid maailm ei lase ennast paljaks varastada , Veealune Linn kuulub maailmale , mitte mehele ! Ning erapoolikuid eesmärke see ühelgi juhul ei teeni ! Küsimärk Ma ei võinud sugugi kindel olla - kas minu lugu Jumalale meeldis ? ( Küsiv kõneviis on ainus võimalus , kuidas Jumalaga rääkida . ) Kuid mul oli talle uus ettepanek ? Kas ma võiksin kuueteistkümnendas peatükis öelda välja oma südamesoovi ? See pole tahtmine kellekski saada ? Ma juba olen ? Kirjanik ? Või lihtsalt saada ? Varandust ? Naist ? Ka need on mul juba olemas ? Turul käimiseks jätkub ? Ka voodielu on regulaarne ? Mõnikord käime isegi koos teatris ja kinos ? Ülejäänud aeg kulub laste eest hoolitsemisele ? Neid on meil neli ? Kaks poissi , kaks tüdrukut ? Elame harmooniliselt , oleme sümmeetriliselt ? Kuid minu südamesoov on seotud ajaga ? Kuidas saaks teha nii , et iga lugeja , kes juhtub lugema minu kirjutatud raamatut , Toomas Raudami romaani " Jaak Kino " , paneks sinna oma aja ? Nii et kui tema lugemine lõpeb järgmisel sajandil , siis saaks ta aru , et ka raamatu tegevus lõppes samal ajal ? Et ta ei hooliks kaantest ega ka kaantevahest ? Ta võiks raamatu tükkideks rebida või ära põletada ? Kuid see soov on kindlasti üle jõu käiv ? Isegi Jumalale ? Sest Temale on see natuke liiga väike ja tühine asi , et selle peale oma energiat kulutada ? Kuid nüüd on see soov välja öeldud ? Seitsmeteistkümnendas peatükis võiks see täituda ? Sel moel , et seal on ainult kolm punkti ? Mis ma räägin ? Punkte on rohkem , täpselt nii palju kui aja täitmiseks tarvis ? Väikesed vahed vahel ? Vahed on vahetegemiseks ? Kõigepealt kõige tähtsam ? Päev , üks fucking päev ? Siis sucking kuu ? Siis pricking aasta ? .. .. Turuplats Turuplats on turust lahus . Varem oli ta otse kiriku ees , nüüd on ta nihkunud sinna , kus maandus Toomas Tiiger , metsa ja heinamaa piirile . Siin on parem kaubelda , ruumi on rohkem , isegi linnulaulu võib kuulda . Lähedal voolab oja , sellest käiakse vett võtmas , kui on janu . Kaubeldakse kõigega , mida muld kannab ja mõistus sünnitab . Kuid mitmekesistest müügiartiklitest huvitavamad ja ligitõmbavamad on inim-müüjad ise . Kui ütleme , et kaubad müüvad inimesi , siis pole see marksistlik torge , vaid sula tõde . Enne kui ostad , vaata näkku ! Ei usu , et leidub neid , kes nii ei talita . Nägu peab olema aus ja puhas , kortsud ( kui neid on , kortse ) selgelt nahka söövitatud . Et edukalt müüa , pead olema figuur . Või karakter . Või ka karikatuur - mis siis veel ligi tõmbaks kui mitte muie ? Samuti sarnasus - sibul-naine müüb sibulaid , kõrvits-mees meloneid jne. ( jänes-mees eesleid ) . Kuid seegi on nali ning kuulub karikatuuri alla . Sinu lugu peab olema huvitav , see on põhiline . Loo jutustamisega läheb võib olla rohkem aega , ühest korrast ei jätku , peab tagasi tulema . Aga see on ainult loomulik . Ning mõistagi kasulik . Võrdselt nii ostjale kui müüjale . Turu parimate müüjate nimekiri ripub turuväravas , seda vahetatakse iga nädal , aga esimesed kolm nime on iga kord samad , teised neile vastu ei saa . Nimekiri on mõeldud võõrastele , nii on kauba - loo , lugulaulu ülesleidmine lihtsam . Kaupa - lugu , laulu - on kasulik enne ostmist kaugelt vaadata . Kui ei meeldi , siis ligi ei astu . Valid mõne teise loo . Õnneliku lõpuga . Õnneliku algusega . Õnneliku keskpaigaga . Õnneliku õnnega . Nimekirjas on meilegi tuttavaid nimesid . Esimene on Frank . Tema ning ta naine Anne-Frank müüvad vanu plaate , klassikat ja džässi läbisegi . Nende osavus seisneb selles , et mida ostja ka ei osta , milleks soovi ei ilmuta , alati õnnestub Frankil ( Anne-Frank seisab kõrval , tema ülesandeks on rahalugemine ) maha parseldada üks Johann Sebastian Bachi ja üks Louis Armstrongi heliteos , tavaliselt itaalia kontsert ja imeilus maailm . Erialast terminoloogiat Frank ei kasuta , tema räägib oma klientidega lihtsas keeles , mis ei vaja ei noote ega nutumärke . Kuidas sa jätad ostmata kontserdi , mis pole lihtsalt mingi kontsert , suvaliselt nummerdatud heliteos ( BWV <arv> ) , vaid ITAALIA ? Ning kas saab rahulikult , südametunnistuse kripeldamata edasi elada , kui pole endale soodsa hinnaga soetanud MAAILMA , mis pole lihtsalt mingi elamiseks antud või määratud ruum , vaid IMEILUS ? IMEILUS ITAALIA , oma tõde selleski . Laud , kuhu plaadid on kuhjatud , ulatab Frankile täpselt kubemeni . See on Franki ( aga mine tea , ehk ka Shakespeare'i ) Tõrksa Taltsutus . Albert Einstein ei hooli Franki vanusest ( <arv> ) , talle on see suhteline mõiste , ainus , mis kindlalt on , on puhas valgus , ja see ei hooli ei east ega suunast . Kuid ikkagi on see ettevaatusabinõu rohkem igaks juhuks naise käsul sisse viidud ; viimane intsident juhtus lihakarnis , kui kõõrdsilmne liharaiuja Leena , nähes , mis tema silmanurgas sündima hakkab , endal vasaku käe kuus sõrme otsast raius . Kuus on tüüpiline näide , kuidas kuulujutus kõik suuremaks saab ja kasvab või mõõdutundetult väheneb . ( Küsimus ristsõnalahendajale : Milline on maailma kõige tuntum kuulujutt ? Vastus : Jonathan Swifti " Gulliveri reisid " . ) Kuid tõtt on igas tules , suitsus ; sutsu ka suitsuheeringas . Sellist inimest linnas pole , kellele Frank midagi pole müünud . Tundub , et tema kaubal , lihtsamalt öeldes muusikal ei tule lõppu . Iga kõrva jaoks on tal midagi , ka poolkurtidel on kodus Franki vanu vinüüle , neil vahest kõige rohkem . Mõistetavatel põhjustel on just nemad kõige agaramad ostjad : mida rohkem kuulad , seda suuremaks kasvab võimalus , et lõpuks ka kuuled . Kahjuks pole neid palju : mõni . Sellepärast on iga klient teretulnud , tulgu ta või teist , kolmandat või kolmekümne kolmandat korda , tere sellest ei kulu . Üsna tihti peatub Franki leti ääres üks vanem naine . Tal on kõverad jalad ja puseriti hambad . Ta liigub nõksakuti , järgukaupa . Tema samm aeglustub , siis ühtäkki kiireneb , kuni jälle pikkamisi kustub . Kuid enne kui ta päriselt peatub ( seda ei juhtu ka Franki leti juures ) , tõstab ta käe üles , suunab näpu õhku , nagu oleks kuskil koht või mõte , mis teda kutsub ja tema järele igatsust tunneb , ja kiirendab uuesti sammu . Teda kutsutakse Heaks Mõtteks , võiks ka Heurekaks ( aga nii targad polnud me tollal keegi ) , kuid see pole ta pärisnimi . See on kutse , samasugune kutse kui see , mida ta kuuleb ja millele järgneb . Oma mõtet ei leia Hea Mõte kunagi üles . Kuid Franki leti juures on tema peatus pikem . Kes teab , ehk tingib seda muusika ? Mida ta ei kuule ? Kunagi kuulnud pole ? Franki juurest läheb Hea Mõte ( ja meie koos temaga ) pimeda tüdruku juurde . Tema lett on linna poolt viimane , metsa poolt esimene . Tal pole silmi , mis näeksid ; ja rindu , mis oleksid - mõned kokkukroogitud kohad kleidi rinnaesisel . Tema kaup on alati värske . Ta müüb seeni . Aasta läbi : viimane seen lõpeb siis , kui uus algab . Talvel ühed seened , suvel teised , vahepeal vahemised , lõppu seentele ei tule . Seente lõpp on ka maailma lõpp . Kui otsa lõpevad , toob tüdruk metsast kohe korvitäie juurde . Ta teab kõikide seente kõiki kohti , isegi peidukohad on tal teada , need on tal peas . Tema lemmikseened on kukeseened . Ta müüb kukeseeni , aga on pime - Riina Rits . Kui tema käest küsitakse , kuidas see temaga juhtus , et ta nii noorelt pimedaks jäi - või on ta eluaja pime olnud ? - , siis vastab ta lihtsalt , ühe , kõige rohkem kahe sõnaga : " Armastus . Suur armastus . " Neid sõnu kuuldes hakkab Heal Mõttel korraga kiire . Tal on toppamise pärast piinlik . Korraks on tal olnud tunne , et pole mõtet edasi minna . Kuid vaevalt on see saanud tema ajurakkudes sähvatada , kui tekib uus mõte . Hoopis tugevam . Parem , õigem ja uudsem : vaja edasi minna ! Ning nüüd on tema kohaltsööst eriti jõuline : näpp pea kohal püsti , pea õhutakistuse vähendamiseks õlgade vahele tõmmatud , teravad küünarnukid nagu terasvedrud ! Head teed talle ! Toomas Tiigrist on saanud turu järelevaataja . Muud midagi tal selles linnas enam teha pole , sellest ajast peale , kui kurg korstna otsast ära lendas ja Jaak Kino teadmata suunas linnast lahkus , on inimesed oma sisemisest süüst vabanenud ja hingevalust lahti saanud . Kõik on õnnelikud , kõik on rõõmsad ! Ainult Toomas Tiiger käib pingiridade vahel sünge näoga ringi . Üks käsi , see , mida ei ole , käib kärmelt edasi-tagasi , teeskleb elu ja elurõõmu ; teine , see , mis on , tunnistab tasku pistetuna valusat tõde , tarbetust , töötust . Ka jalaga on sama lugu : olematu vasak käib kaks korda kiiremini kui täissäärega parem . Kui palju siin tegelikult veel teha oleks ! õhkab Toomas Tiiger . See silm seal , too kulm , kumbki pole päriselt õiges kohas . Inimese nägu ja hing on alati kõverad . Kõverad kõverpildid . Kuid üht-teist annaks ju ikka kohendada . Soovi korral &amp; käsu korras praavitada . Ta kohe läheks ja teeks . Heaks teeks temalegi ! Läheks ! Kuidas kirjutada kirjutamist ? ... silma värvi peab leiutama : romaani kirjutamine on nagu silmale värvi andmine , see on tõestamatu sissetung faktide tõestatavasse maailma , olematu sissetung olevasse . John Sturrock " Kunst on üksinduse ülistus . " Kohe kui ma seda lugesin ( ei mäleta isegi , millisest raamatust ) , tundsin , et mul on selle kohta midagi öelda . Enne käisin väljakäigus , tühjendasin põie , seejärel solgipange - prügikasti ; ootasin , kuni kaasa võetud koer oma hädad aetud saab ( tal ei lähe selle peale kunagi üle viie minuti , selline armas , armas ja arg koerake on mul ) , tulin tuppa tagasi ja mõtlesin välja loo . Kõigepealt leiutasin karakteri . Mulle on karakter kõige tähtsam . Just tema paneb kõik liikuma , tekitab enda ümber kõik selle , mis vajalik tema enda , aga ka teiste eluks . Minimaalselt poole meetri kaugusel kangelasest , tema küünarnukist , seda katvast pruuni nahklapatsiga varrukast ( oled sa ehk mõni ametnik ? teenid pangas ? bensiinijaamas ? supermarketis ? või pole sul lihtsalt midagi muud selga panna ? ) , särgikäisest pintsaku all ja naha epiteelkoest ( kõik kokku vahest mitte rohkem kui paar sentimeetrit ) lakkab kangelane olemast ; seal liiguvad juba autod ( oleksid sa tõesti seal , jääksid kindla peale auto alla ) , kasvavad mõned üksikud puud ja sagivad teised inimesed , kirudes kas mõttes või valjusti meie kangelast , kes oma mõtlikkuse tõttu neile jalgu jääb . Kuid karakter ei alga mitte kasvust ega kaalust või siis riietusest , vaid hoopis millestki muust - mõttest . Kõik oleneb sellest , millest ja kuidas meie kangelane mõtleb . Alles siis tekib talle selga vastav riietus . Olen märganud , et melanhoolsed - märjad , humoraalsed- tüübid armastavad kanda sinist . Selles väljendub nende igatsus sulada ühte taevalaotusega , peita ennast pilvede vahele , lennata , liuelda ... Melanhoolik ei taha elada , kuivõrd tal aga puudub julgus endalt elu võtta , siis toob ta taeva oma riiete värviga endale lähemale . Nii liigub ta ringi , õnnis naeratus näol , nagu oleks ta juba paradiisis . Kuivõrd sinisel on palju toone , siis ei pruugi sini-inimesed üksteist tänaval sugugi ära tunda või hingesugulust tunnistada . Otse vastupidi , mitte kellegi teise suust pole ma kuulnud vängemaid ütlemisi " sinise " kohta . Sinine ei tunnista sinist , inimene inimest - kui tavaline see on ! Maha võib salata isegi kodusinise , sünnisinise , sinise , mida lapsest peale oled armastanud ning mis sind sinu elus igal sammul on saatnud . Üks taoline tüüp ütles mulle alles hiljuti : " Sa imestad selle üle , miks mu ülikonnad on sinised , ma näen seda su pilgust ! Võta siis teadmiseks - need pole sinised , vaid pruunid ! " Kas saab üks sinine olla nii sinine , kandjale nii armas , et muutub selle tagajärjel objektiivselt pruuniks ? ! Rõhutan - objektiivselt ! Ning vastus on - jah , võib küll ! Ehkki ma tean , et sellel konkreetsel inimesel - sinipruunil - olid isegi pidžaamad sinised ning et neid kutsuti koduses ringis pilvekesteks : " Kallis , kas sa täna oma pilvekesi selga ei panegi ? " - " Paneks küll , aga kus nad on ? Kallim , ega sa ei tea , kuhu ma oma pilvekesed olen pannud ? " Arvan , et ei hakka praegu teiste temperamenditüüpide peale aega raiskama , peate mind lihtsalt uskuma , kui ütlen , et neilgi on harjumusi - värve - , mida meeleheitlikult teise nimega kutsutakse , lootes nõnda varjata algtunde puhtust ning pimestada kõik teisitimõtlejad ja -nägijad . Selleks , et olla usutav , peab karakter olema meeldejääv . Mõtlemine võib olla mõjuv , kuid üldjuhul pole see nähtav . Mõtlemine muutub materiaalseks - asjaks - siis , kui seda kandev karakter on kõikide meeltega hoomatav . Selleks peab ta tegema midagi sellist ja sellisel moel , et see sööbiks mällu . Ning siis kaoks , loovutaks koha tähtsamale - mõttele . On kirjanikke , kes saavutavad meeldejäävuse mõne suhteliselt lihtsa võttega , mainides näiteks , et nende kangelane on nii ja nii pikk ning et tema pealael on mõned juuksekarvad , mida ta aeg-ajalt õrnalt silitab , justkui loodaks ta neid sel moel juurde tekitada . See on võrdlemisi lõtv võrdlus , pealegi tuhandeid kordi ning nüansirikkamalt ( nüansid - nägemise närvid ! ) kasutatud , kuid peab tunnistama , et selle tagajärjel midagi juba tekkis , teie tundeimpulsist tabatud nägemisnärv saatis silma võrkkestale kujutise , mida juba järgmisel hetkel võiksite täpsustada , kui istuksite bussijaama ootepingile päikese eest varju pugenud mehe kõrvale ning küsiksite tema käest seda , mida küsivad kõik , kes arvavad , et kunst on üksinduse ülistus - aega , kella ! On paremaid mooduseid ja paremaid kirjanikke , kuid igaühel , olgu või kõige moodsamal , tuleb millegi selletaolisega maha saada või muidu riskib ta kõige otsesemas mõttes olematusega . Paljast mõttest keha ei sünni , ükspuha kui huvitavad mõtted sulavad ikkagi kokku , ühte ja ühetaolisse massi . Meie kodus oli palju raamatuid , mitte igaühe kaanel polnud kirjaniku pilti , kuid seda polnud ka vaja , sest iga raamat on nagunii pildigalerii . Isegi kui seal sees pilte pole , siis vist eriti . Luulega oli teine lugu : luulet luges minu õde ning kuivõrd tema nimi oli Luule , siis polnud mingi ime , kui ma kõikide raamatukapis leiduvate luulekogude autoriks oma õe arvasin . Pealegi käitus ta just nii , nagu kuuluksid need raamatud ainumas talle : ta peitis neid kiivalt meie eest , surus nad vastu oma rinda , mis sarnanes kangesti kirjutuslauaga , ehk ainult selle vahega , et õnnetukese ( kuid oma kiindumuses kahtlemata õnneliku , õnnelikuma kui meie vennaga eales olime või olla saime ) rind oli lamedam kui laud ja jäi ainsuslikuks ka siis , kui tal esimene laps sündis . Ometi need sündisid , neid sai pikapeale palju ning kõik nad kandsid Luule lemmikluuletajate nimesid . Esimene oli Liidia , teine Miina , kolmas Juhan ... ja nii kuni seitsmendani , Doriseni välja , kes aga koos Sylvia ( ? ) , Jüri ja Tõnuga polnud sündinud siia ilma mitte niivõrd vaimust , kuivõrd vajadusest vendi-õdesid toita ja aidata vanematel Eesti Vabariigis ots otsaga kokku tulla . Kuid ikkagi on mul elu lõpuni silme ees pilt lapsi ja luulet kõvasti-kõvasti oma olematu rinna vastu suruvast Luulest ning ma ei tee siiamaani vahet sülelapse pröökamise ja luule sõnatu karje vahel , minu jaoks on see üks ja sama . Kuid tagasi karakteri juurde . Muuseas , kõrvale kaldusin ma meelega . Sest ma tahtsin öelda , et meeldejäävuse garantiiks on alati kodu . Sealt võetu ( veel üks hea asi , kodule ei jääda kunagi võlgu ! ) jääb alati meelde , lugeja tunneb selle ilmeksimatult ära , tema huvi kasvab ning ta loeb raamatu lõpuni . Vastavus pole ühene : väikesest murulapist aias võib saada meri , üks neist paljudest meredest , kus teie kangelane seilab , ning kuigi majakõrguste hiigellainete ja mahlaste maadligi rohukõrte vahel ei saa olla midagi ühist , sosistavad lained neidsamu raamatusõnu ja karakter mõtleb samu mõtteid , mida mõtles see ninapidi raamatusse ankurdatud väike poiss murule laotatud tekil , floksitihniku taga päikese eest varjus ... Ning keegi ei saa aru , et ükski täiskasvanud inimene , maailmarändur , seikleja ja südametemurdja , veriste kätega revolutsionäär ja maailmalõppu ennustav dekadent ei saaks eales mõelda selliseid mõtteid , kui poleks otsesidet kirjutaja ja kodu vahel . Kodus on kummalisi asju , pole karta , et need otsa saavad- see varaait on lõputu , too laegas ei saa kunagi tühjaks . Meid kõiki , mind , venda ja õde , kasvatas vanaema . Just temal oli kõige rohkem sõnaõigust ja -jõudu . Kuigi ta ise polnud ilmale toonud rohkem kui ühe lapse , meie ema , tundus , et lastekasvatamisest ( aga ka ilmaletoomisest ning sigitamisest ) teab ta rohkem kui ükski teine elusolend maailmas . Ta võinuks käsklusi jagada või päikesele , olnuks see ainult käeulatuses või mis tema , Maria puhul olulisem - kuuldekauguses . Sageli see nii välja kukkuski ; pruukis tal vaid öelda , et täna pärastlõunal hakkab vihma sadama , ei tasu pesu pesema hakata , kui nii juhtuski ; jääb ainult üle imestada , kuidas hommikul veel täiesti süütu rõõsa ilmega ilm endal juba lõunaks näo krimpsu oskas tõmmata ja miks ta seejuures mitte oma ilmaseaduste , vaid meie vanaema käskudega arvestama pidi . On küll tõsi seegi , et " ettekirjutused " olid kõige tihedamas seoses sellega , mida vanaema ise elult ootas - ootamatusi , seiklusi igas mõeldavas mõttes . Nii tekkisid meie perre tülid , sissisõjad , kus leidus nii ülejooksikuid kui neid , kes lõpuni vastu pidasid . Sõjad võisid kesta mitu nädalat järjest ; selle aja jooksul ei avanud vanaema suud ei sõnadeks ega söögiks , erandi tegi ta vaid mulle , lasi mul endale köögist klaasiga vett tuua , kui keegi ei näinud , ning andis mulle selle eest ümmargusest plekk-karbist piparmündikommi - väikese maitsva killu , mille ta murdunud pöidlaküüne ja nimetissõrme abil kokkusulanud kämbust lahti kangutas ja seejärel ka enda suu märksa suurema tükiga magusaks tegi . Kuid vanaemal , võiks ka öelda meil , sest see puudutas meid kõiki , oli varuks veel üks harjumus - see võib tunduda veider või isegi loomuvastane kõikidele teistele , kuid mitte meile . Meile oli see eluseadus , mille puudumist teiste juures- teistes kodudes , muudes eludes - me imeks panime , kui avastasime , et seal teisiti elatakse . Maailm , see olime meie . See harjumus on seotud potiga , mille Maria endaga mõisast kaasa oli toonud , teiste sõnadega võtnud , kolmandatega aga lihtviisil varastanud . Maria Angelus oli ingel ; mõisnik ise oli selle nime Maria isaisale andnud , nüüd kandis seda Maria ning mõisniku romantikuhingega mässumeelne järeltulija Friedrich ( kes tundis Nietzsches ära iseenda , kuid hulluks ei läinud , ainult rasvus ning elu lõpus tekkis tal diabeet ) poleks uskunud ingli muutumist vargaplikaks ka siis , kui ta seda ihusilmaga oleks tunnistanud . Aga ei tunnistanud ja Maria tuli mõisast linna potiga , mille äärt kaunistasid bukoolilised maastikud ning kahtlastes poosides karjuspoisid ja neiud . Olid ka mõned väikeseformaadilised saksakeelsed raamatud , neist pidas Maria kõige rohkem , võttis need poti peale pandud puhta valge käteräti alt välja nagu soojad saiapätsid ja andis neile suud . Seda tehes seisis Maria tolmusel teeribal , mille ühte otsa jäi pargipuude vahelt paistev mõisahoone torn , millest piisas , et vaimusilma ette kerkiks teinegi torn ja seejärel hoone tervikuna , teise otsa aga linn , millest ei paistnud veel midagi , kuid mis sellest hoolimata oli olemas - unistuste maja , mees ja laps ! Minu vanaema unistused polnud nagu pirtsakal printsessil või turtsakal tuhkatriinul , need läksid alati täide . See ei tähendanud seda , et ta kõigega , mis saatus talle andis - maja , mehe ja lapse ( kuigi veidi teises ajalises järjestuses ) - , rahul oleks olnud , teades , et nagunii midagi muuta ei saa ; ta jaatas ka kõige rängemat vääratust ning tegi seda nii kirglikult , et võis tõesti tunduda , nagu oleks ta kõike teinud meelega või oleks läbi lugenud nood kuldtikandiga raamatud potis valge lina all . Sellesse potti lasime meie pissi ja kui tarvis , siis ka muud . ( Väldin sõnu , millest Maria oleks hoidunud , räägin teiega inglikeeli , inglikeeli itsitades , kuid miks ka mitte ? ) Kuid sellega pole kõik veel öeldud , karakter peab veidi ootama , küpsema . Et edasi minna , on vaja teada , kuidas oli ehitatud meie maja ja kuidas meie oma elu selle järgi sättima pidime . Tubade paigutus meie majas oli äärmiselt ebaloogiline , kuid selle üle pole midagi imestada , sest varem polnud seal elanud mitte inimesed , vaid kanad . Hoone oli üks osa kanalast , mis kuulus ühele ettevõtlikule eestisoost ( kuid saksa keelt kõnelevale ) ärimehele , kes , nähes juba kolmekümnendatel aastatel ette linnastumise paratamatust , hooned ükshaaval ( neid oli kokku kuus ) maha müüs . Üks ostjatest oli minu vanaisa . Teda olen näinud ainult piltidel , vanadel fotodel , kus ta istub vankril kutsaripukis , pikkade sorgus vuntsidega , arvatavasti lüheldast kasvu mees , peas kitsa nokaga müts , ohjad käes , hobune vankri ees - väärikas voorimees , sakste kutsar , kes nad trahterist koju vedas ning selle eest vääriliselt tasutud sai . Kui ma sellele lisan vanaema käest saadud informatsiooni - " Sinu vanaisa oli joodik ! " - , siis tean ma tema kohta juba peaaegu kõike , ka seda , et just tema meie maja valmis ehitas ja elamiskõlblikuks tegi , kuigi selle kunagiste asukate elu seal veel tänapäevani ühel või teisel kujul vastu kajab - teatud olukordades pole ju ka inimkõne midagi muud kui kaagutamine ! Sel juhul oli minu vanaema mõistagi kukk ! Laste elutuba asus kõige vajalikumast paigast ( vanaema ütles selle kohta " kabinet " ) kaugel , maja teises otsas , selleni jõudmiseks pidime läbima kõigepealt vanemate magamistoa , mis oli hommikul vara tühi , ema ja isa olid juba tööle läinud , seejärel aga , vahetult enne kööki ja kemmergut , riigis , kus vastuhakk võrdus enesetapuga , tabas meid käskiv : " Toomas , kas sa siis ei tea , et kannatada ei tohi ! " , " Kalju , lase potti ! " , " Luule , sa ju tead , et noor tüdruk peab oma põit eriti hoidma ! " See asi või ese , nähtus või komme peab ka minu karakteri luudele liha kasvatama , tegema ta elavaks , eristama ta mitte ainult teistes raamatutes olevatest-elavatest tegelastest ( see on küllalt lihtne ülesanne - anna ainult nimi ja olemas ta ongi ! ) , vaid ka samas raamatus , samas olelusareaalis eksisteerivatest olenditest . Kuidas seda saavutada ? Kas teha nii , et asja ennast pole ning vaid valitutele on teada , miks meie karakter on nii elujõuline ; või siis varustada ta asja , eseme või nähtuse endaga , sokutada see tema majapidamises kusagile rohkem või vähem mainimisvõimalikku kohta - näiteks elutuppa kapi otsa , kust seda koos vana triikrauaga külalistele näidata ning jutustada neile sobival hetkel mingi minevikuhõnguline lugu , mis viitab sellele , et kangelase ja kodu sidemed pole purunenud ? Rohkem võimalusi ma tõtt-öelda ei näe . Samas ei oska ma nende kahe vahel valida . Kuid vaevalt olen ma nii mõelda jõudnud , kui mööda tänavat tuleb keegi , kes ei saa olla muu kui see , keda ma luua tahan , kelle ilmaletulekuks olen teinud hädavajalikke ettevalmistusi ning mõelnud mitut sorti mõtlemisi . Tunnen ta kohe ära . Mitte ainult ülikonnast , mis on sinine , ka mitte silmadest , mida ma küll veel ei näe , kuid mis saavad olla vaid sinised - just potist , samast anumast , mida teile olen kirjeldanud . Seda armsat asja hoiab ta võrdlemisi hooletult , nagu polekski see hinnaline fajanss , mis võib puruneda väiksemastki puutest , õrnemastki müksust , mille mõni juhuslik mööduja täiesti tahtmatult võib anda . Seda enam , et möödujad ei tundu sellest välja tegevatki : nende meelest pole selles midagi imelikku , et keegi käib antikvaarse esemega ringi nagu saunaviha või lillekimbuga : tõstab selle pea kohale , hoiab sangast kinni ja keerutab mitte väiksema hoo , veendumuse ja võidutahtega kui Al Oerter <arv>. , <arv>. , <arv>. ja <arv>. a. olümpiamängudel , justkui tahaks korrata samu tulemusi : <arv>.<arv> , <arv>.<arv> , <arv>.<arv> ja <arv>.<arv> ! Tõsi , pealtnägijad hoiduvad potiga vehkivast karakterist umbes pool meetrit eemale , mis meie eelnevat arutelu arvesse võttes on igati loogiline , ise aga naeratavad , nagu teaksid nad juba tulemust , järjekordset eneseületust vanameistrilt , kes <arv>. aasta Mexico olümpiamängudel püstitas oma isikliku rekordi , olles sel ajal <arv> aastat vana ! Pressikonverentsil ütleb ta sõnad , mis mulle eluks ajaks meelde jäävad , sest sisaldavad üldistuse mitte ainult spordi , vaid kogu elu kohta ( mõistagi ka kirjanduse ) : " Võistluste kestel tuli mul kolm korda muuta heitetehnikat . Kaks heidet sooritasin normaalsetes tingimustes , kaks vihmasajus ja kaks pärast vihma . Minu vastased ei suutnud nähtavasti ilmastiku kapriisidega kohaneda . " Olen südamest tänulik , et keegi nii on öelnud . Selles katkendis on rohkem tõde kui tolles lauses , millest meie lugu pihta hakkas . Jah , ma ei usu , nagu oleks kunst üksinduse ülistus ! Ning see on ka esimene asi , mis mul selle kohta on öelda , edasine selgub loodetavasti sündmuste käigus . Palju tähtsam on inimese võime ennast muuta , kohandada ennast oludega : pöörase elutempoga , üle aisa lööva mehega , mehega , kes peab armukest , sellega , et sinu korteris kaktused ei õitse , kuigi nende eest kogu oma südamesoojusega hoolt kannad , sinu kaheldava väärtusega sõbra juures aga , kes taimedest ei hooli , puhkevad nad õitsele mitu korda aastas ja on nii lopsakad ja värvirikkad , et neid seal lausa vaatamas käiakse ! Ja oleks ta ise siis veel vait , ei , ta peab vajalikuks kõige selle ilu keskele pillata mürgipiisa : " Ma ei tea , miks nad mind nii armastavad , mina neist küll ei hooli ! " Kõige sellega peab inimene aga leppima , ta peab uskuma , et ükskord saabub aeg , mil temagi juures hakatakse käima , ning ta vastab kõikidele , kes taimekasvu saladust teada tahavad , ühtemoodi : " See tuleb sellest , et ma neid armastan , vastuarmastust , muuseas , lootmata . See viimane , tundub mulle , on kõige olulisem komponent ! " " Palun , need on sulle ! " " Lilled , kui ilusad ! Ja nii palju ? " " Mõtlesin , et võtan kõik ära , lillemüüjal oli hea meel ! " " Terve pott ? " " Mis sa nüüd , terve lett ! " " Selle inimese tegid sa nüüd küll õnnelikuks , Roman ! Ta peab sind elu lõpuni meeles . " " Aga sina , mu kallis Roma , see kimp on ju sinule mõeldud ? " " Aitäh ! Ma olen õnnelik . Aga miks sa selle kimbuga nii vehkisid ? Nagu kettaheiteringis ? Mulle isegi tundus , nagu hoiaksid sa mingist sangast kinni ? Lillekimpudel ju sangu pole ? " " Mul endal oli ka selline tunne , mingi külm tunne sõrmeotstes . Ja imelik , et ükski lill kimbust välja ei pudenenud ! " " Üks lendas , ma ise nägin . Üks keskmist kasvu meesterahvas , ta luges parajasti raamatut , kui lill talle raamatu vahele maandus . " " Tõesti või ? Ja mis ta tegi ? " " Ei midagi , luges rahumeeli edasi , ei pannud vist tähelegi . " " Nüüd on lill talle järjehoidjaks . " " Oo jaa . Ma usun , et kui ta seda ükskord kodus märkab , on tal hea meel . " " Kindlasti . Tuleb nii välja , et meiega koos on õnnelikuks saanud või oma senist õnne märksa suurendanud juba viis inimest . Meiega kokku . " " Meid peabki teistega kokku arvama , üksi ja omaette ei saaks me hakkama . " " Roman , üks , Roma kaks , lillemüüja ... " " Ei , lugeda ei tohi , ära tee seda , palun ! " " Miks ? " " Inimesi ei tohi järjekorda panna , see teeb ühe halvemaks kui teise , nii ei ole õige . " " Aga spordivõistlustel ju muud ei tehtagi ? " " Oleks see minu teha , keelaksin need otsekohe ära ! " " Viis ... kuule , Roma , miks sa viis ütlesid ? " " Arva ära . " " Kui ei arva ? " " Juba arvasid . " " Kuidas , ma pole ju midagi öelnud ? " " Sinu silmad räägivad , Roman , sinu sinised silmad ... " Kui julgelt nad räägivad ! Värskelt , vahetult , vabalt ! Nagu oleksid nad tõesti olemas ! Ja kui kenad nimed neil on - Roman ja Roma ! Ning kuidas nad omavahel harmoneeruvad ! Vaat milline vägi võib olla ühel potil ! Sellest potist tahaksin veel veidi pajatada . Mida rohkem on juttu potist , seda rohkem on olemas nemad , minu tegelased : nende teod muutuvad üha värvikamaks , kirkamaks ja ettearvamatumaks , mina aga armun Romani ja Romasse üha enam , hakkan neid palavalt armastama , julgemata küll loota , et nemad samaga vastavad . Olen maininud , et poti äärt kaunistavatel piltidel oli kujutatud karjuseid , poisse ja tüdrukuid , vihjanud isegi sellele , nagu toimunuks seal midagi siivutut ( " kahtlastes poosides " ) , paraku see päris nii pole . Potil on kaks sinise lillevanikuga palistatud ovaalset pilti , mõlemad pildid asuvad sanga lähedal ning seal , kus vabalt võiks olla kolmas pilt , mis kaks eelmist mingil moel kokku võtaks või vaid puänteeriks , pole midagi , sinna oleks nagu meelega jäetud tühi koht ; pilte ühendab poti ümber jooksev muster , kolm joont : keskmine joon on kuldne ja pidev , ülemise ja alumise joone kujunduselementideks on mustad rombid , mida seob kaks punkti nende vahel . Mustripaela pikkus ja potentsiaalse tarvitaja tagumik pidid seega olema enam-vähem ühte mõõtu ning kuigi poti põhja alt leitud Ditmar Urbachi nime kandev meister ( või on see tehase omanik ? ) poti servad pehmemaks istumiseks veidi väljapoole kumeraks on voolinud , ei saa kahtlust olla , et potti võis kasutada nii väeti laps kui nõder rauk . Ka see , muuseas , on üks kunsti universaalseadusi - mõeldes ühele , pea kalliks kõiki ! Mõneti paneb mind siiski imestama , miks minu - meie pott ei rääkinud meile tervet lugu , kuigi ruumi , fajansi valget pinda , oleks kolmanda pildi jaoks jätkunud . Noil kahel pildil on kirjas ainult loo algus : üks noormees kingib ühele neiule lilli , ta teeb seda kaks korda , kahel pildil - esimene kord ei võta neiu lillekimpu vastu , istub laia seljatoega biidermeiertoolile , peidab näo lehviku taha , teeb käega tõrjuva viipe ( seda pole näha ) , ütleb ainsa sõna ( seda pole kuulda ) : " Heraus ! " . " Heraus " on saksa keeles sama mis " välja " , see tähendab , et sind ei soovita näha . Õnneks saab noormees aru , millest neiu vihapurse tuli : lillekimp on liiga suur , rohkem saunaviht kui lillekimp , ilmaasjata lubas ta emal selle endale valmis teha ; ema on lihtne talunaine , tal pole maitset , aga ta armastab oma poega , soovib talle kõigest hingest kõige paremat , kuid kimp kukub ikka kole välja , rohkem heinakuhi kui lillekimp- see reedab noormehe madala päritolu ning selle , et frakk , mille ta tänase päeva puhul selga pani , on pandimajast võetud . Kohe kui noormees ukse taha jõuab , viskab ta kimbu laias kaares minema ning hüüab : " Ole sa neetud , ema ! " Kimp lendab vihisedes läbi õhu , üle mõisaesise muruplatsi ja maandub hiigelpaju alla kõrvetava päikese eest varju pugenud vana bernhardiini nina ees . Koer ärkab , nuhutab lilli , potsatab ühe käpa kimbule ja kisub sellest hammastega välja ühe õie , jämeda varrega pojengi , kuid vajub kohe tagasi rampraskesse unne , jõudmata lille rappida . Magus lõhn ( imelik , kuidas lill piima järele võib lõhnata ? ) aeglustab vana Plutot unes ründavate koerte jooksukiirust , nad ei jõua talle järele , tema aga on vanas eas läinud nii kärmeks , et need , keda tema ründab , on tal ühe hetkega käes , lasevad ennast selili , tõstavad käpad üles ja kiunuvad haledalt , kui ta , hambad irevil , neil järgmine kord soolikad välja lasta lubab . Kuid noormees ei jäta jonni , roniroosipõõsast siinsamas , mõne sammu kaugusel , mõisaakna all , murrab ta kolm roosi ja läheb nendega tagasi . Neiu on rõõmsalt üllatunud . Kuid mitte niivõrd , et noormehe naasmist mitte aimata ; tal on seljas ( ja siit hakkame me uuesti nägema , pikkamööda ka kuulma ) uhiuus kleit , mille mustrisse on põimitud just neidsamu roose , üks roos on pistetud juustesse . Ta on püsti tõusnud , tooli enam pole , nüüd märkame , et ka ruum , kus ta noormeest vastu võtab , on teine , see pole enam see , kust noormees häbiga lahkuma pidi . Tuba või saal , kus nad viibivad , alles hakkab tekkima , tema sünd tundub olevat otseses sõltuvuses sellest , mis toimub nende kahe , neiu ja noormehe hinges ; ruum nende ümber tõmbub pikkamööda kokku , see on nagu muster vaibal või tapeedil , mida vaadates silm rändab ornamendilt ornamendile , põimingult põimingule ega märkagi , et loeb ka sealt , kus enam midagi lugeda pole - vaip jätkub tapeedil , tapeet laes ja aknaruudul , mille taga sillerdab päikesevalgus ning kust vaataja silm vastu vaatab . Tahaksin , et kõik see , millest ma siin olen rääkinud ( ja veel rääkida kavatsen ) , aitaks kuidagimoodi minu karakterit . Ta peaks olema vaba , ta võiks öelda asju , millest mina kunagi pole mõelnud . Ta peaks ütlema võimatuid asju , selliseid , mida inimene tavaliselt ei ütle , kuid mis tema suus kõlavad usutavalt . Seda tehes peaks ta olema väga siiras , ainult see teeb võimatute asjade ütlemise võimalikuks . " Tead sa mis ? " " Mis ? " " Sa oled nagu raamat , kui ma sinuga koos olen , on mul tunne , nagu loeksin raamatut . " " Tõesti või ? Muuseas , ma olen sellest aru saanud . Luba mul sellega seoses - nii ju raamatud räägivad , kas pole ? - öelda ainult üht asja . " " Ja see on ? " ( Ka nii võivad nad mõnikord rääkida , raamatud ja inimesed , inimesed ja raamatud . ) " Sa oled mulle haiget teinud ! " " Millega ? " " Oled mind katkestanud seal , kus seda teha ei tohiks : Kõige Põnevamatel Kohtadel , Kohtadel , Kus Räägitakse Armastusest , Kohtadel , Kus Kaks Inimest On Kokku Saamas , Kohtadel , Kus Kuri Saab Karistada , Kohtadel , Kus Naise Kõhtu Hakkab Tekkima Laps Ning Saabumas On Ülev Hetk , Uue Inimese Sünd ... " " Ju oled sa siis nii tehtud , et teised sellest aru ei saa , kust sind pooleli võib jätta , kust mitte . Ja kust sa tead , et ma just neil kohtadel sinu vastu kõige suuremat huvi ei tundnud ? " " Ning tähistasid seda esimese kättejuhtuva asjaga ? Tead sa ka , mitu kilogrammi juuksenõelu , küüneviile ja -kääre , kõrvarõngaid , ripsmepikendusi ja rasedusvastaseid pille on mul tulnud enda seest leida ning kuidas need mind on traumeerinud , sisemiselt lõhestanud ? Tunnen ennast siis nagu dekonstrueeritud " Dekameron " või vägivallatult võetud piibel . Ning asi läheb kogu aja hullemaks . " " Mida sa silmas pead ? " " Väljarebitud lehti ! Varem sa seda ei teinud . " " Kuid just see näitab , kuidas ma sind armastan , ma ei suuda ju hetkegi sinuta olla ning kuna ma sind tervikuna endaga igale poole kaasa ei saa võtta , siis tuleb mul piirduda lemmikkohtadega , kuigi sa neid ise võibolla nii tähtsaks ei pea . " " Aga mida tähendavad need piinarikkad aparaadid , mis pidevalt undavad ja mul öösel magada ei lase ? " " Nendega uurin ma sind . Neid kutsutakse Semantiliste Väljade Seismograafideks , need annavad märku Karjetest , Mida Pole . " " Kuid need pole kaugeltki ainsad , seesuguseid seadeldisi leian ma nii ridade vahelt kui seest , enamus neist tekitab minus iiveldust , kõhulahtisust , iseeneslikke enesetapusööste , nohu , läkaköha , sisekõrvapõletikku , peavalu , pööritust ja tasakaaluhäireid . Mõnikord on tulnud ette ka süüfilisesööste , kuid nende päritolu on rohkem psühhosomaatilist laadi , mis muidugi ei tee neid vähem reaalseks . Tunnen ennast nagu naftapuurtorn Norra rannikul , ma võbisen ja värisen , minu sees toimuvad protsessid , mida ma ise ei mõista ning mille järele ma mingit vajadust ei tunne . Kuid kõige hirmsamad on hiljuti juurutatud Lähilugemisluubid , need kisuvad mu sisemuse pahupidi ja teevad mulle hirmsal kombel haiget . Neid asju on rohkemgi , igas kohas , mis valu teeb , on üks selline asi . Valu on alati just täpselt nii palju , kui palju on valutavaid kohti . Ei ole valu , on valud . Inimese valu on üldine , esmalt on ta haige üleni - sünniga , pärispatuga - , alles seejärel õnnestub tal oma valu lokaliseerida . Raamatu valu on spetsiifiline , ta võib olla haige või tunda valu sajast erinevast kohast , kuid kunagi ei saa tema kohta öelda ning ta ise ei tõtta seda ütlema , nagu oleks ta tõbine üleni . Näiteks võib romaanil , mille pealkirjaks on ... " " Ütle ruttu , keegi koputab ! " " Mine tee lahti , küll ma pärast ütlen ... " " Kes te olete ? " " Politsei . Kas teie olete Roma Teema ? " " Jah . " " Ja see , kelle hääl teisest toast kostab , on Roman Teema ? Muuseas , miks ta teid nii tungivalt taga nõuab ? " " Roman . Meil jäi pooleli . " " Mis jäi pooleli ? " " Jutt loomulikult , inimesed ju mõnikord räägivad omavahel , võib isegi juhtuda , et nad räägivad hinge puhtaks . Isegi siis , kui üks inimene on raamat . Või arvate teie teisiti ? " " Mina ei arva midagi . Tulin siia , et kontrollida kaebusi , mis meile on laekunud teie elukohas toimuva kohta . " " Milles , lubage küsida , need seisnevad ? " " Kosta on karjeid . Kõige sügavamal uneajal . Nii südantlõhestavaid , et pisarad hakkavad voolama ja süda lõhkeb . " " Tõesti ? Poleks arvanudki . Kes teile seda ütles ? " " Teie naabrid . Ei öelnud , kirjutasid . " " Raamatu-pere ? " " Nemad . " " Tamara , tema on peres A ja O ? " " Kirja all seisis trükitähtedega : RAAMATUD . " " See ongi Tamara , teistel , oma mehel ja pojal , ta seda nime kasutada ei luba . " " Aga kes on siis teised ? " " Ka Raamatud . Kuid ainult suuliselt . Rääkida võivad nad mida tahes , kirjalikult esineb kõikide eest ja nimel ainuisikuliselt Tamara . Muidugi on see juba näost näha , kes on kes . See , kes neid kohtab , saab kohe aru , et tegemist on Raamatu-pere esindajaga . Enn Raamat , isa . Toomas Raamat , poeg . Mõlemad näost lubivalged , kolletanud kõrvadega . Kuidas jääb kuriteoga ? " " Ei tea , midagi ma siia kirja pean panema . Midagi , mis juhtus . " " Kukub üsna rumalasti välja , kui panete : RAAMAT ? " " Jah , sellega jääb mulje , nagu jääks õigus teie naabrile . Või naabritele . Pärast teiega rääkimist pole ma tõtt-öelda selles enam nii veendunud . " " Otis Redding . " " Otis Redding ? " " Pange kirja , et Otis Redding . Südantlõhestavamat häält ei saa olla , see võib isegi siis läbi seina kosta , kui inimene seda oma sisemuses kuulab . " " Otis Redding ? " " Otis Redding ? Ah et kes ta oli ? Soulilaulja , neeger , hukkus lennuõnnetusel , pange see kirja , see teeb teie protokolli usutavamaks . Kirjutage , et Roma ja Roman Teema ei suuda ilma temata elada , see annab nende elule mõtte , aga nad lubavad , et kõik karjed jäävad edaspidi nende sisse . " " See on hästi öeldud . Ka korravalvuritel on sise-elu . " " Neil eriti . Jumalaga . " " Jumalaga . Kuid ei mingeid perversioone enam , lubage mulle ! " " Luban . Jumalaga . " " Nägemist . " " Nägemist . " " Nägemist . " " Nägemist . " " Nägemist . " " Nägemist . " " Kes see oli ? " " Politsei . " " Naine ? Mees ? " " Naine . " " Mis ta tahtis ? " " Tuli kontrollima . " " Kontrollima ? Mida ? " " Karjeid . " " Karjeid ? Neid ju pole ? " " Tuleb välja , et on . Tuleb välja , et seda , mida me ise ei kuule , kuid mida me väga kuulda tahaksime , kuulevad teised . Tuleb välja , et oleme iseendi karjetele kurdid . Vabanda korduste pärast , need polnud tahtlikud , aga see on kurb . " " Väga . " " Väga . " " Miks ta mitu korda nägemist jättis ? " " Talle meeldis minuga rääkida . Algul ehk mitte , sest siis kahtlustas ta mind , tegelikult meid mõlemat , tal oli kahtlus , et olime teinud midagi seadusevastast , kuid ma rääkisin , kuni minu rääkimine talle meeldima hakkas , ja mida rohkem ma rääkisin , seda rohkem ta mu häälde - või sõnadesse ? - kiindus , nägin seda tema silmadest , mis olid pruunid , kuid vahetasid jutu käigus värvi , läksid pikkamööda siniseks . Ka " nägemist " on sinine , hele-helesinine , kui aus olla ja täpseks jääda . Selle ühe sini-sõnaga pikendas ta meie lahkumist ... Ta oleks ehk tahtnud , et see sõna kuskil kirjas seisaks , et see ära ei kaoks , et seda jälle öelda saaks või et võiks meelde tuletada , mis siis juhtus , kui seda öeldi ... " " Paneme ta siis kirja ! " " Paneme ! " " Nägemist . " " Nägemist . " Pole täpselt teada , millal Roman hakkas aru saama , kui tähtis osa tema elus on antud ustele . Võimalik , et see ei juhtunud enne , kui nad Romaga kohtusid ; võimalik , et alles siis , käsi käel ( kusjuures mõlemad arvasid , et tegu on ukselingiga ) , meenusid Romanile ka kõik varasemad uksed : uksed , mida ta polnud tähele pannud , uksed , millest ta oli sisenenud nende tähendust hoomamata , uksed , mis käisid kinni haagiga ning mida lubati kinni hoida nii kaua kui ise soovisid ( teiste soove mõistagi ignoreerimata , elu oli delikaatne värk , ruumi ja aega pidi jaguma kõigile ) ning kuhu ta kunagi ei läinud raamatuta , kuigi see oli veidi ebatavaline ja ta sai selle eest mõnikord võtta ( kelle käest , see peab veel selguma , sest kirjutame teost , mis on absoluutselt vaba , seega ei tea me enne tegelase tekkimist , kes ta on ) . Ta mäletab hääli , mis ukse taga olevast väikesest , alati avatud , isegi talvel irvakil aknast sisse tulid , kuigi aken ise oli selleks , et lõhnad välja läheksid , häälte jaoks polnud ta mõeldud , kuigi koos häältega tulid ka lõhnad , inim-lõhnad , rääkijate ja sõnade lehad , sees-lõhnad segunesid väljas-lõhnadega , panid pea pööritama ja silmad vett jooksma ning võis juhtuda , et ilus tüdruk , keda Roman igal pool endaga kaasas kandis ( unenägudeski ei katkenud lugemine ) , lõhnas nagu piparmündikommi lutsiv vanaeit , vanaema sõbranna , kellega koos nood trepi peal päikese käes oma luuvalus konte soojendasid ja teisi taga rääkisid , kuid nad ei pääsenud raamatusse , Roman ei lubanud seda , kui ta tundis , et see juhtuma hakkab , tõmbas ta akna kinni ja nüüd oli kosta ainult viinapuuväädi sahin vastu aknaklaasi , tüdruk oli jälle tüdruk ja lubas Romanil ennast suudelda . Kuid oli veel teisigi uksi , uksi , mille eesmärgiks polnud eraldumine või sellele kaasaaitamine ( sulgu sulgumine ) , vaid kodulinnast pagemine - isetehtud parvega , kahest vanast uksest , kuuri- ja sahvriuksest kokku klopsitud , salaja meisterdatud ujukiga , mida sai soovi korral nii kokku panna , et polnud arugi saada , et see on parv , millega poisid põgeneda kavatsevad , vaid suur portfell , raskemat sorti koolikott , mille küljes on sang ( või sangad , mis vahet ) nagu tavalisel kotil ja keegi ei tea neid milleski kahtlustada ega ülekuulamist korraldada : Miks te põgeneda tahate ? Miks olete oma kodulinna ja vanemate peale kurjad ? Miks vannute kättemaksu ? Arupärimiseni paraku ei jõuta , sest nende meistriteos laguneb kohe koost , vajub põhja , plekkhinged ja raudnaelapead säravad veel tükk aega vee alt vastu , midagi on viltu , midagi on valesti , kuid küsida , mis just , on mõttetu , see oleks sama kui puurida poiste hinge , ka seal on peidus üks uks , võimalik et mitugi , mitu ilusat igatsust , täitumatut soovi . See uks tahtis , et nad kohtuksid . Kui Roman käe välja sirutas , et ukselingist kinni võtta , polnud see külm , vaid soe , oo imet , see polnudki link , vaid käsi , ning selle käe omanik luges raamatut nagu temagi ja see oli veel suurem ime ! Nad mõlemad olid unustanud oma ümbruse , kõik selle , mille koht on enam-vähem kindel või kui seal midagi muutubki , siis on see etteaimatav . Näiteks tänav , näiteks ülikool , näiteks sõber , kellega koos sa mööda tänavat ülikooli poole tulid , isegi juttu võisid sa temaga ajada ; polnud tarvis olla teab mis tark või võlur , et õige koha peal noogutada või vastuseks midagi umbmäärast ühmatada , ilma et see oleks sundinud sind hülgama maailma , kus isegi kõik harjumuspärane oli tavatu ning kus sa võisid näha sinna , kuhu muidu ei nähta ja mida võibolla olemaski pole - inimese hinge ! Sa avasid raamatu ; su sõbrad olid sellega harjunud , et neil niisugune sõber on , kes neid kõrvadetagi kuuleb ja silmadetagi näeb ! Või siis lugesid sa ilma raamatuta , jätkasid mõttes neid mõtteid , millest olid lugenud ning mis olid sinus tekitanud eriskummalist rahulolu , naudingut , mida saab tunda vaid see , kes on kordki tundnud , mida tähendab olla mujal , mitte siin . Ja nüüd kohtud sa teise samasuguse olendiga , raamatu-armastajaga , ja sa tunned ta ära sellest , et temagi käes on raamat ja teie sõrmed põimuvad seal , kus peaks olema kollane vasklink , mille ( ja ukse ) asukohta te uskusite enam-vähem teadvat , kuid mis siiski osutus mõnevõrra mobiilsemaks kui tänav , mis teid siia juhtis , ja teie täiesti haruldane sõber , kes ei vihasta , kui talle ei vastata ( või vastatakse tundetult , tuimalt ) , kes on nõus vajaduse korral rääkima ka teie eest ning kes on tänu sellele ideaalne vestluspartner ! Nende kahe , Romani ja Roma mõtted ja saatus põimuvad ühte ühes raamatus , mida pole veel kirjutatud , kuid mille pealkiri on " Kuidas kirjutada kirjutamist ? " . Esialgu on kaks raamatut , see , mida luges kohtudes Roman , ja see , millesse oli süvenenud Roma ; pilku tõstes , muuseas , mõlemad punastasid , mis võis muuhulgas tulla ka sellest , mida nad parajasti lugesid - kõige paremad raamatud räägivad väsimatult ainult ühest , armastusest ; kui nad sellest üksteisele tulevikus aru annavad , sulavad kokku nii nende nimed kui raamatud . Vahepeal käisin raamatukogus . Mul tekkis tahtmine tõestada , et see , mida ma äsja öelnud olin , on tõepoolest tõsi . Õigupoolest ütlesin ühte öeldes kaht asja : väitsin , et head raamatud räägivad eranditult kõik armastusest , kuid selle väite varjus on kontraargument , sest võiks küsida ka nii : kas on raamatut , mis sellest ei räägi ? Ühe tõestuseks ja teise kummutamiseks ( mis teeb küll sama välja ) on vaja , et esitaksin mõned juhuslikult valitud raamatute pealkirjad ja küsiksin siis uuesti , nüüd juba avalikult kaheselt : kas kõik raamatud räägivad ( tõesti ) armastusest ? kas kõigi raamatute seas leidub ( tõesti ) mõni , mis sellest ei räägi ? Kuivõrd küsimus on oluline , siis pean vajalikuks esitada ka külastuspäeva kirjelduse näitamaks , et kõik see , mis ma tol päeval tegin , ei erinenud karvavõrdki tavapärasest ega mõjutanud minu valikut . Hommikul ärgates oli minu esimene mõte : Ma ei taha enam elada ! Sellest saab nüüd juba oma kümmekond aastat , kus ma nii olen mõelnud . Ja mitte midagi ette võtnud . Ma ei karda seda mõtet , vastupidi , olen sellega harjunud , see annab mu elule mõtte , see on nagu laulu refrään , mida omaette ümisen . Rohkem ei mäleta , aga seda tean kindlalt ! Ning juba hetke pärast , tavaliselt väljakäigus põit tühjendades , kordan hoopis vastupidist : Oo , mu Jumal , kuidas ma tahan elada , kingi mulle veel üks päev , et saaksin lõpetada oma romaani , ja kui see mul täna korda ei lähe , siis ehk õnnestub mul Sinult välja tingida veel üks lisapäev ; mingil moel olen seda väärt , minu raamatute retsensioonid on siiamaani olnud soosivad ( seda öeldes olen tagasihoidlik , tegelikult on enamus neist olnud kiitvad , mõnikord isegi taevani ülistavad ) ! Kuid kas Jumal loeb retsensioone ? Aga siinkohal ma võpatan , sest märkan , et kohtlen Jumalat nagu Kultuurkapitali . Kõik see pole tõsine , minu mõtted on tühised , ainus asi , mida ma kardan , on see , et ma oma ärkamismõtte kõva häälega välja ütlen ja keegi seda kuuleb , keegi , kes on mulle kallis ning kellele ma ei saa kuidagi selgeks teha , et minu jaoks pole suurt vahet , kas öelda " Ma ei taha enam elada ! " või " Tere hommikust ! " . Samas on mul tunne , et nii mõtlevad kõik inimesed , kellel on raske , kuid kes kõigest hoolimata siiski soovivad edasi elada . Tahaksin nende käest järele küsida , aga ei julge . Äkki oleme kõik ühtemoodi ? Klaas piima . Röstitud saiaviilud . ( Kaks-kolm tükki , tavaliselt jätan kolmandast viilust väikese tüki järele , ei tea isegi , miks , võibolla järgin alateadlikult mõnd vana kommet või ebausku ; muuseas , kui alateadvus oleks söödav , siis millise toiduainega või valmisroaga ta sarnaneks ? Fšnitsel ? Frukkifleib ? Fporgandifpirukas ? Fmannafkreem ? Ffrikadellifsupp ? ) Kiirkaerahelbepuder . ( Kolm minutit , kommentaarideta . ) Kõvaks keedetud muna . ( Viis minutit , pigem rohkem kui vähem , vedelat muna ei võta ma suu sisse . Miks ? Tundub , et see iseloomustab tervet põlvkonda , kõiki neid , kes sündisid Stalini ajal. Tulin selle peale siis , kui nägin üht nutvat last , kes keeldus söömast vedelat muna , kuigi ema teda sundis , mõtlesin , et üks laps ( valusalt nuttev ) on alati rohkem väärt kui terve inimkond ! See on minu tavapärane hommikusöök , selle juurde kuulub ka koeraga väljaskäimine ; need tegevused pole üheaegsed , kuid kuuluvad sisuliselt ühte . Kas leidub kedagi , kes julgeks väita , et munakeedupotis mulisev vesi ja tumesinine hommikutaevas ( mille all me oma vajadusi - ka meie sulame ühte , mina ja mu armas-arg koeranäss - rahuldame ) on täiesti erinevad asjad ? Vihuti võib ju ükskõik mida arvata , kuid ma pean silmas inimest , kelle arvamus oleks siiras , selline inimene ei saa teisiti mõelda kui mina . Kui ta muidugi on normaalne . Abramov , Aleksandr Ivanovitš . " Mõõtmatu " mõõtmine . Tln. , <arv>. Berman , G. N. Arv ja number . ( Kuidas inimesed arvutama õppisid . ) Tln. , <arv>. Croutier , Alev Lytle . Haarem : looritagune maailm . Tln. , <arv>. Diesel , Rudolf . Solidarismus . Inimesesoo loomulik pääsetee . Tln. , <arv>. Eesti NSV vabariiklik teaduslik-praktiline nõupidamine " Komplekssihtprogrammide " Kvaliteet " osatähtsus toodangu taseme ja kvaliteedi tõstmisel " . Tln. , <arv>. Fuchs , Gerd . Mees kogu eluks . Tln. , <arv>. Gruzinskaja , Irina Aleksandrovna ja Tšerkasskaja , Jelena Borissovna . Inglise keele grammatika . Keskkooli vanematele klassidele . Tln. , <arv>. Haiavata lood : H.W. Longfellow indiaani mütoloogial põhineva kunsteepose ümberjutustus lastele . Tln. , <arv>. Intuitsioon . ( Praktiline kursus tunnetuse arendamiseks . ) Tln. , <arv>. Jonan , E. Ametiühisuslik liikumine meil ja välismail . Tln. , <arv>. Kangro , Raimo . Ohver . Žertva . The sacrifice . Ooper <arv> pildis pro- ja epiloogiga . Tln. , <arv>. Leithammel , A. Eesti " Mari " ja Saksa " Jüri " ehk Armastuse vägi . Paide , <arv>. Masing , Karl Johannes . Piibli Lugude Esimene jagu , ehk Wana Seaduse sündinud asjad . Revel , <arv>. Netšajev , I. Jutustus elementidest . Trt. , <arv>. Otstavel , H. Juhatused juurvilja kasvatamiseks . Saaremaa , <arv>. Palk , Jakob . Õuna- ja pirnipuude kasvatamine . Tln. , <arv>. Rannap , Evi . Leiutiste kirjelduste analüüsi meetoditest . Tln. , <arv>. Särgava , Ernst . Jõulupuu . Tln. , <arv>. Tammart , Heino . Scarborough . Luuletused . Maarjamaa , <arv>. Uusaeg . <arv> - <arv>. Keskk . X klass . Tln. , <arv>. Vabadussõjas langenud läänlaste mälestusalbum <arv> - <arv>. Haapsalu , <arv>. Õpeta mulle oma kodu tunnet . Eesti aut. luuletusi . Tln. , <arv>. Äriseadustik . Tln. , <arv>. Öökullikool . Kanada , <arv>. <arv> nõuannet . Vestlusi kodukeemiast . Tln. , <arv>. Yli-Vainio , Niilo . Kuidas saan päästetud ? Rakvere , <arv>. Need on raamatud , mis raamatukogu kataloogist välja valisin . Niipalju kui see võimalik oli , püüdsin valikut tehes vältida determinismi ja teleoloogiat ( inimkeelde tõlgitult : mugulsibulat ja paradiisiõuna ) , kuigi märkasin , et minu käsi sirutub kataloogikaste välja tõmmates ühe tähe piires rohkem keskmiste poole . Näiteks K tähe puhul langes minu valik Kangrole , Kangro ette jäi kaks , taha viis kasti . Kuid mitte see pole tähtis - kuidas ka ei püüa , täiesti välja ju mõistust ei lülita ! ( Kui mõistus täie hooga töötab , on tulemus kindel , üheksakümne üheksal juhul sajast valid sa endale Kafka ! ) Oluline on tähele panna , kuidas raamatud paariti rääkima hakkavad , kusjuures paarid ei pruugi paikneda järjestikku , vaid võivad olla vabalt valitud . Näiteks haakub üllitis nimega " Kuidas saan päästetud ? " ( mis minus üksikult mingit huvi ei tekitaks ) nii " <arv> nõuandega " ( kodukeemiast ) kui ükspuha millise teise nimistu raamatuga , tekitades mingi ilmselge lisaväärtuse , ning kuigi tekkinud side võib sõltuvalt tunnetusest olla kas lõtv , tugev või keskmine , ei tundu paarumine ühelgi juhul päriselt võimatu . Ometi on üllatus suurim <arv>. ja <arv>. ning <arv>. ja <arv>. raamatu puhul . Sest kuidas on võimalik , et nimekirja sattusid kõrvuti Aleksandr Ivanovitš Abramovi " " Mõõtmatu " mõõtmine " ( Tln. , <arv> ) ja G. N. Bermani " Arv ja number " ( Tln. , <arv> ) ? Ning kas pole see absurdne , absurdne ja armas , et teineteise käevangus on kaks ühesugust , teineteisele määratut : H. Otstaveli " Juhatused juurvilja kasvatamiseks " ( Saaremaa , <arv> ) ning Jakob Palgi " Õuna- ja pirnipuude kasvatamine " ( Tln. , <arv> ) ? Kas kõik raamatud räägivad ( tõesti ) armastusest ? Jah , see on tõesti nii ! Kas kõigi raamatute seas leidub ( tõesti ) mõni , mis sellest ei räägi ? Ei , seda ei juhtu ja kui tundubki , et mõni raamat on morn , omaette ja torssis ( lõppude lõpuks , ka Hitler ja Stalin kirjutasid raamatuid ja Eichmanni viimane teos , mida ta enne ülespoomist luges , oli Nabokovi " Lolita " ! ) , siis ilmub ikka kuskilt keegi , kes astub üksiolija kõrvale ja väidab vastupidist . Raamat puutub raamatut , miks siis mitte inimene inimest ? Roman Romat ! Roma Romani ! Ukselink neid mõlemat ! Roman ja Roma sel korral veel tuttavaks ei saa . Selles on süüdi inimesed , kes neil ukseorva kauemaks seisma jääda ei luba . Küll tuvastavad nad teineteise olemasolu , Roman näeb , et Roma loeb , ja Roma näeb , et Roman loeb . Nad mõlemad loevad , nad on kiindunud ühte ja samasse asja , kuid see ei lähenda neid kuigivõrd , pigem vastupidi , ehmatab . Nad ei näe isegi seda , et nende silmad on üht värvi , pigem tunneksid nad järgmine kord üksteist ära raamatust , mida teine käes hoiab . Kuid selleks ajaks , kui see juhtub ( kui ikka juhtub , ma pole selles sugugi kindel ) , võivad need raamatud juba läbi olla , ilmuvad uued , aga neist on võimatu tuletada kunagist kohtumist ning sellest on kahju . Muidugi , kui raamatud on piisavalt paksud ja küllalt huvitavad , siis võib juhtuda , et kui Roman ja Roma järgmine kord mingis ruumipunktis X juhuslikult kokku saavad , on neil käes - ees - täpselt samad teosed - nad näevad neid , nende silmis süttib äratundmissäde ning võib loota , et sellest loidab leek . Kuid paraku on see vaid utoopia , raamatud , mida nad loevad , polegi täisväärtuslikud või -mõõdulised raamatud , vaid hoopis õhukesed brošüürid , raamatu eellased . Endel Isop . Kehaliste harjutuste õpetamise üldised alused . Tln. , <arv>. <arv> lk. Intuitsioon . ( Praktiline kursus tunnetuse arendamiseks . ) Tln. , <arv> lk. Esimest loeb Roma , teist Roman . Lugemisel on pikk eellugu , see viib sünnini välja ja sellel pole mõtet pikemalt peatuda . Täispikkuses , see tähendab . Tõde selgub tükikaupa . Roman loeb kõike , mis kätte juhtub , kõigest , mis ta loeb , oskab ta ammutada endale vajalikku . Roman on väga andekas , selliseid leidub ülikoolis teisigi , kuid enamus neist ei tea , kust nende anne tuleb , ning seetõttu kipub see neil ka kaotsi minema . Nad kaotavad oma ande ära ja ei leia pärast enam üles . Või raiskavad , aga see teeb sama välja . Kui nad teaksid , kus ta oli , siis saaks suurema vaevata meelde tuletada , kus ta praegu on . On ja asub . Peidab ja nutab . Valab pisaraid , et teda üles ei leita . Romanil seda probleemi pole - kui tema ei tea , kus ta anne asub , siis ta küsib ema käest järele . Ema ütleb alati , ütleb , kui Romani kirjutatud jutt midagi väärt pole . Neid , tõsi , on vähem , rohkem on neid , mis on . Või mis väikse praavitamisega paremaks lähevad . Aga seda pole mõtet teha ; Romanil on uusi ideid piisavalt , vanad jätab ta parema meelega rahule , ei kiusa ega torgi tagant , las olla . Uusi asju on nii palju , et Roman imestab , kuidas teised neid üles ei leia . Nad nagu häbenevad neid , ei taha üles võtta , kuigi asjad , mida andekus vajab ( ja vastupidi ) , on laokil , neil pole omanikku ja nad ei maksa krossigi . Mitte punast sentigi . Roman on lahe kutt , täiesti kompleksivaba , sellepärast on imelik , et tema vabadus tuleb sellest , et ta on üksi . Oma üksindust ta hoiab , sest teab , et kui see kaob , siis kaob ka andekus . On ainult üks inimene , kes on temast andekam ning kes võinuks kirjutada paremaid jutte . Aga ta pole üksi , saatus on ta kokku viinud ühe teise inimesega , ta on pidanud temaga tükk aega koos elama , ta on lasknud elul ennast lohku tõmmata . Muidu oleks ta kirjanik nagu Romangi . Või selleks iga hetk saamas . Tegelikult pole see üldsegi tähtis , kas Roman on või ei ole kirjanik , ta on üks neist ( ja neid pole palju ) , kes on ka olemata . Õnnelik , kirjanik . See inimene , kes on temast andekam , on Romani ema . Kuidas muidu teaks ta öelda , kas asi on midagi väärt . Ja see , kellega ta on pidanud koos elama , on Romani isa . Aga Roman ise on leidlaps , kuigi tema isa on tema isa ja tema ema on tema ema . Sest Roman on andekas ja kõik andekad on leitud , kõik anded antud . Talendid taevased . Romani ja ema ainus probleem on isa . Isa nii andekas pole . Eladeski ei kujuta ette , et ta midagi paberile paneks . Vahest ehk mingi kruvi või poldi , kuid sel juhul pole paber valge ja intelligentne , räpane ajalehenuts hoopis ! Vahel isa teeskleb , et on lollim kui on , see meeldib talle . Talle meeldib mängida väikest last , kes ta ju õigupärast ongi - sündinud <arv>. jaanuaril <arv> ; tal oli vaid seitse ja pool kuud lapsepõlve , siis tulid venelased ja hammustasid aja katki , jätsid veele jälje . Helmut Teema oli veemotosportlane , praegu võinuks tema kohta öelda " elukutseline " ; ta võeti lihtsalt kuskile tööle ja kui vaja , saadeti võistlustele , kust mõni rekord , vimpel või medal ikka kukkus . Esimene asi , mis Roman oma isast mäletas , oli pleki kõlin : isa oli oma medalid Romanile mängida andnud ja kui ema selle ära keelas , andis isa salaja ikka , ilmselt tahtis ta pojale endast sügavat - kustumatut - muljet jätta . See ka õnnestus ; kui Romanil juba mõistus peas oli ja ta lugeda oskas ( tänu emale varakult ) , arvas ta , et tema isa ja keegi inglane Taylor on sama isik . Taylori nimele kuulus tollal skuutrisõidu absoluutne maailmarekord <arv> km tunnis ja Roman tahtis , et selle püstitaja oleks tema isa ! Kui isa Romani endaga treeningutele kaasa võttis ja Roman jõekaldalt vaatas , kuidas isa paat , nina püsti , kaldast eemale sööstab , siis oli ta isa üle uhke , alles hiljem , seoses Romani üha kasvava ande ja enesest täiel määral teadlikukssaamisega , hakkas ta aru saama , kes isa tegelikult on - terrorist ! Kuid ei saa öelda , et isa - Helmut - oleks olnud andetu , oli ta ju lõppude lõpuks tema , Romani autor . Ja Roman on ju sama mis romaan , see on võhikulegi esimesel pilgul kohe selge ! Nali , nukker nali , millele lisandub veel asjaolu , et isa oli teda tehes - luues ! - just parimas romaanikirjaniku eas - <arv> , ei rohkem ega vähem . Ja Roman tuli ilmale täpselt siis , kui pulmapeoks aeg restoranis kinni pandud : <arv>. juulil <arv> ! Järelikult oli ta enneaegne , kuid mis teosena talutav , on inimlikult häiriv , pealegi on kuupäevadel alati kalduvus avalikuks tulla ; kuid ka sellest oskas Roman kasu saada , see oli talle märguandeks ükskõik millise tekkinud suhte lõpetamisel : niipea kui tema sünniaja vastu huvi hakati tundma , lõikas Roman tutvuse läbi ning tegi seda sama teravalt , järsult ja halastamatult , kui aeg tema isaga oli teinud . Aga suhteid , nii värskeid kui vanu , oli Romanil palju , sest Roman oli seltsiv , elava loomuga nagu isagi , mistõttu ta oma üksioleku ( ja ande ) kaotamise pärast igaks juhuks alati valvel oli ! Ülikoolis õpib Roman eesti keelt , talle meeldib õppida seda , mida ei saa õppida . Mis peab selge olema juba sündides . Või isegi sünnieelselt . Emakõhusiseselt . See neid natuke ühendab . Sest Roma õpib kehakultuuri . Tema unistuseks on saada modelliks . Ka seda ei saa kuskil õppida . Või õigemini ei meeldi Romale need uuemal ajal tekkinud kohad , kus modellindust õpetatakse . Ta ei arva , et seal temaga midagi halba juhtuks , kui ta sinna läheks , kuid üht teab ta kindlalt : siis peaks ta lugemisest loobuma ! Või seda vähendama . Seda aga ei taha Roma teha , ta on juba väikse tüdrukuna harjunud palju lugema , esialgu valikuta , siis aga , taibates , mille järele tema hing igatsust tunneb , vaid neid raamatuid , kus on juttu kehast või kehadest . Või siis valitud palasid , kohti , kus tegelane midagi teeb , ennast ja oma mõtteid mingi liigutusega väljendab . ( Näiteks Tolstoi on selle poolest eriti rikas , kõigil tema tegelastel on vähemalt üks viibe , mis läheb sügavalt hinge , sest tuleb sealtsamast - hingest ! ) Kehadel on keel , selles on Roma veendunud - sageli on see sõnadest hulga väljendusrikkam . Keeletuid kehi , tummi muskleid polnud Roma veel kohanud . See siin on esimene : Romani nägu on täiesti ilmetu , teoreetiliselt ei saa sellist füsiognoomiat olemas olla , seda pole kirjas ei kogemuses ega raamatutes , mida Roma kehakeele kohta on lugenud . Väike põsepuna ei tule arvesse , pigem on see peegeldus Roma enda põskedelt , mis automaatselt punaseks värvusid , kui ta oma kätt võõras pihus tundis ! Roman ei liiguta kulmukarvagi , ei palu vabandust , ei naerata , ei nooguta , ei raputa pead , sõnaga , ei tee ühtegi klassikalist kontaktliigutust , mis isaste puhul peaks ometi loomulikum olema . Roma on sellest häritud , ta lubab endale , et unustab vahejuhtumi kohe . Nagu Romangi , laseb ta pilgu tagasi alla , raamatusse . Kuid raamat ( peaks ütlema " raamatuke " , aga see tähendaks väiksuse kõrval ka armsust ; hetk tagasi oleks see olnud liialdus , nüüd aga , pärast intsidenti , ilmselge vale ) ei köida teda enam , ehkki üht-teist kasulikku , sellist , mida meelde jätta ja edaspidi ellu viia , leidub siin küllaga . Roma on endale diplomitöö teemaks valinud " Kehaline kasvatus läbi aegade " . Teema on lai , selle alla mahub kõik ( ka Roman , kelle perekonnanimi on Teema ; see on n.-ö. võetud nimi , vaba ja julge eestindus Trautmannist ) ; Roma on vihuti just niisuguse teema valinud , nii saab rohkem lugeda . Ta võiks Platonist alustada , aga ta kardab , et see läheb liiale - nii ei lõpeta ta kunagi ülikooli ning temast ei saa esimest rääkiva kehaga modelli Eestis ja võib olla , et kogu maailmas . Platon , muuseas , mõistaks Romat paremini kui Romani , kes oli poeet , keda ei huvitanud mõistus , vaid intuitsioon . Kuid ka Romani ei paelunud veidral kombel enam kuigivõrd raamatulipakas , mis tal käes oli ja kuhu ta oma nina kohe sisse torkas , kui Roma tema käest lahti lasi . Ka tema tundis , et raamat ( eelmine termin sobivam ) on tühiasi , millest ta enam ei hooli . ( Lugemist tühiseks kuulutada on veel varavõitu . ) Olnuks Roma raamat , võinuks Roman Roma emale hindamiseks kaasa võtta . Ta ei teadnud , et Roma perekonnanimi ongi Raamat , vähe esinev nimi , mida ta jagas oma kasuema Tamaraga . Ema ei tahtnud , et keegi peale tema seda nime tarvitab , seepärast on Roma siiani igal pool , kus temast juttu , targu kuss olnud . Ta ei tahtnud oma tädi solvata , oli ta ju Tamarale tänu võlgu mitte üksnes oma kasvatuse , vaid ka kodu eest , millest ta ilma oli jäänud - Roma oli leidlaps . Mitte isetehtud nagu Roman , vaid päris ; ta oli jäetud linna välikemmergusse , kust Tamara ta leidis . Mingit kirja lapse mähkmetesse pole jäetud , küll avastab Tamara sealt lati suitsuvorsti - tänutäheks lapse hoidmise , kasvatamise , lugema õpetamise ja hariduse eest ! Kes muu kui mustlased need olla said ? Aga Romal on sinised silmad ja see võibki olla pärispõhjus , miks mustlasema oma lapse hülgas . Igal juhul annab Tamara lapsele nimeks Roma ja see jääbki ainukeseks , mis Romat oma pärisvanematega ühendab . Sest Roma tähendab mustlaskeeli inimest ning Tamaral on tore mõelda , et ta mitte tühipalja plika pole leidnud , vaid Inimese ! Kas pole see ilus lugu ? See , keda Diogenes lambi valgel taga otsis , on üles leitud ! Veidi uskumatu ta ju on , aga seda annab potist pajatamisega parandada . Nagu kõikidel asjadel , nii on ka potil oma ajalugu , kuigi sellest suurt miskit ei teata . Kust seda teadmist võttagi , koolis seda ju ei õpetata ning kui koolijüts oma õpetajalt selle kohta küsima juhtub ( " Armas õpetaja , kui kõikidel asjadel on ajalugu , siis kas ka ... " ) , siis tabab teda ehk paremal juhul pedagoogi halvustav muie ning klassikaaslaste naerulagin , halvemal juhul aga haakub asi nime külge ning tublit teadatahtjat hakataksegi kutsuma Potiks , mõnitatakse teda sellega , kuidas jõutakse ; see nimi jääbki talle külge , ta rändab sellega mööda maailma ringi , kuid kuhu ta ka ei jõua , oma nime eest põgeneda tal ei õnnestu : ta on härra Pott eesti keeles , herra Potti soome keeles , mister Potts inglise keeles , monsieur Pot prantsuse keeles . Igas keeles on tähendus üks , kuid pikaajalisest tarbimisest kulub seegi , sellest saab päris nimi , päris perekonnanimi ; kuid siis on juba hilja , poisist on saanud längus õlgadega vanamees , kes seisab haua äärel , saamas selleks , mis võiks olla vorm , kuid mis tema puhul on sisu . Kuid see pole veel kõige hullem , mis võib temaga juhtuda ; kõige halvem on see , kui ta hakkab mõtlema , mõtlema ja seejärel ka uskuma , et KUNST ON ÜKSINDUSE ÜLISTUS . Ning siis , kui selleks veel aega jätkub , kirjutab ta valmis kõik need teosed , mille kohta nii on väidetud - kogu " Prousti " , terve " Kafka " - , teadmata , et tema unistused on keegi teine juba ammu realiseerinud , ning suutmata uskuda , et ta on vaid Kahvatu Koopia , Päikese Plekk , Valguse Vari . Poti ajalugu ( kikita kõrvu , väike Toomas ! ) on pikk . See algab enam-vähem sealt , kus teistegi tarbeesemete ajalugu . Supipott ja pott on üsna lähedased sugulased . Mis tähendab seda , et sellist atribuuti tunti juba enne Kristust ning pole võimatu , et seda kasutas ka tema . Maailmas leidub inimesi , kes uurivad potte : nad käivad väljakaevamistel , neid võib näha sügavates aukudes , nende aeg möödub seal , sest nad on kiindunud kildudesse , killud aga on väga väljendusrikkad . Kildudel on mustrid ning mõnikord õnnestub kildudest kokku panna kogu muster , terve pott . See teeb potiuurija õnnelikuks , kuid peale omasuguste ei suuda keegi teda mõista . Talle on pott sama mis jää alt välja kaevatud mammut antropoloogile . Oma avastusest , talle osaks langenud õnnest , räägib potiuurija iga-aastasel potiuurijate konverentsil , ettekandele järgneb üksmeelne , kuid tagasihoidlik ovatsioon . ( Uurijad pole kunagi emotsionaalsed , ka mammutiuurijate käteplagin ei anna uuritavast objektist õiget ettekujutust . ) Aastal <arv> toimub konverents Islandil , Reykjavíkis , pean plaani , kuidas sinna saada , kust leida sponsoreid . Kuigi ma pole veendunud , kas noist lugudest , mida ma oma vanaemast ja potist olen rääkinud , piisab , et nendega ühineda . Peaksin vist mõne ära tõlkima ja neile prooviks saatma ? Ükskord juhtus selline lugu . Käisin siis teises klassis , oskasin juba kingapaelu kinni panna ja kui taskurätti nuuskasin , siis ei läinudki kõik mööda , varrukasse , vaid osa jäi ka taskurätti . Olin juba peaaegu nagu kõik teisedki ning sellepärast oli mul jube piinlik , kui naabripoiss Vello mul käisest kinni hakkas ja mulle vanaema kirja andis . Kuid päriselt piinlik hakkas mul siis , kui kirja läbi olin lugenud . Enne oli nii-öelda eel-piinlik , mingi kõhe tunne , et kohe juhtub midagi sellist , mis mind eluks ajaks häbistab ning takistab mind saamast tavaliseks teise klassi õpilaseks , beekaks . ( Käisin II b-s , kõik mu klassijuhatajad kuni kooli lõpuni välja olid puud , kuigi ma siis seda veel ei teadnud ; teadsin vaid üht , Õunapuud , tema oli meil viiendani välja , siis tulid riburada Kreegipuu , Palmipuu ja lõpuks Kask , mis on ju ka Puu , ehkki vast mitte nii täiuslik . ) Olin just parajasti klassi minemas , kell oli juba olnud . Selge see , et ka Vello oli kirja läbi lugenud , miks muidu ta minu ette seisma jäi ja mind jõllitas . Oleksin tahtnud ta maha lüüa , aga kirja pidin enne läbi lugema . Kirjas seisis üksainus lause . Suurte trükitähtedega , nagu oleks ma kirjaoskamatu . SUL JÄI PISS TEGEMATA . See oli tõsi . Olin mõelnud , et ükskord peab ju saabuma aeg , mil ma enam neile totratele tervisekäskudele ei allu . Lasin potti petteks pisikese sortsu , suurema osa jätsin endasse , pigistasin jalad kokku , istusin laua taha ja hakkasin sööma . Matsutasin kõvasti , sest teadsin , et Ingel sirmi taga kuulab , aga ma ei osanud arvata , et ta nii täpselt ära kuuleb . Ingel sai pettusest alati aru . Kõige vanem meist , Kalju , oli just äsja saanud iseseisvaks ja võis käia pissil , millal ja kus ise tahtis ( kuigi ta vanaema meeleheaks vahel endistviisi edasi talitas ) . See juhtus siis , kui Kalju sai üheksa , sünnipäevahommikul tuttavat teerada pidi läbi jääkülma vahekoridori õnnepalee poole sööstes ei leidnud ta enam eest tuttavat potti , vaid võis minna sinna , kus täiskasvanudki . See oli suur asi , kuigi juhtus väikse poisiga . Ka mina olin äsja üheksa täis saanud - seda võis ka võtta kui meeldetuletust vanaemale , et ma vaid osa hädast potti lasin . Kuid Ingel võttis asja tõsiselt , tõsisemalt kui ükski vanaema . Ta karistas mind takkajärgi , ta oli nagu kättemaksuhimuline kass , kes mul silmad peast välja tahtis kraapida , kui olin ta korvist vanni veeretanud . Kass häbistas mind kõikide silme all , kuivatas ennast ahju juures , hüppas siis aknalauale , kus ma mängisin , ja tegi mulle uut ja vana , ja kõik naersid , sest said aru , et olen Miitule liiga teinud . Aga mis ma Inglile teinud olin ? Millal lubab ta mul saada selleks , kes ma vanuse järgi juba olin ? Minu imestuseks ei hakanudki Vello irvitama , võttis hoopis taskust taskuräti ja näitas mulle . Tal oli neid taskurätte õige mitu , kokku seitse , ja igaühega oli seotud mingi lugu . Vellol polnud mingit tahtmist mind mõnitada ; ta oli ise samasugune , ka teda vormiti kodus kellekski , kes ta olla ei tahtnud . Vellost sai minu kõige parem sõber . Esimese , esmaspäevase taskurätiku ( sinine ) lugu Taskurätt armastas väga Silma . Nad käisid ühes koolis ja ühes klassis . Taskurätt istus Silma taga ja tahtis hirmsasti rääkida . Ta arvas , et parem , kui jutt on naljakas . Naljakad jutud mõjusid plikadele paremini . Ta oli kodus lugenud vanu ajakirju . Ajakirjades olid piltidega naljanurgad . Ühel pildil sõitis üks paks mees autoga , tema kõrval istus naine , käsi pikalt autoaknast väljas , pildi alla oli kirjutatud , mida naine ütles . Naine ütles : " Artur , sõida nüüd teise külje peal kah , siin on kõik minu uut teemantsõrmust juba näinud ! " Millegipärast meeldis Taskurätile just see lugu , selle abil lootis ta Silma tähelepanu võita . Tund oli peal , õpetaja seletas klassi ees midagi , Taskurätt küünitas ennast ette ning rääkis loo sosinal ära . Silm turtsatas , see oli esimene märk sellest , et Taskurätt talle mitte ükskõik pole . Kahjuks märkas seda ka õpetaja ja pani Taskuräti teise pinki istuma . Sealt ta enam Silma ei näinud ja eest pink oli ka tühi , polnud kellelegi oma lugusid rääkida . Teise , teisipäevase taskurätiku ( tumesinine ) lugu Taskurätt armastas väga Silma . Nad käisid ühes koolis ja ühes klassis . See oli esimene klass ja kõik tunnid olid neil ühes . Suuremates klassides nii polnud , seal hoiti tüdrukud poistest võimlemistundide ajal lahus . Võimlemistund algas nii , et kõigepealt vahetati kooliriided klassis võimlemisriiete vastu . Võimlemisriided olid kohe kooliriiete all , suurt vaeva ei tulnud näha , aga pidi kiiresti tegema , sest võimlemisõpetaja ootas ukse taga , vile suus . Kuna oli kiire , siis ei saanud ka kõige suuremad pullitegijad pulli teha ning klassis valitses suurem vaikus kui geograafiatunnis , mida andis direktor , keda kõik kartsid . Kõik ainult nohisesid ja riided kahisesid , keegi tõmbas ketsipaela katki ja vandus omaette ; kindlasti kukkus ka mõni nööp eest ära , aga sellest ei saanud hoolida , sest ukse taga ootas punase ninaga võimlemisõpetaja . Kui vile käis , pidid kõik valmis olema ja rivisse jooksma . Taskurätt võttis sussikotist ketsid , pani põrandale ja kummardas , et ketsi jalga tõmmata , kuid samal ajal kummardas ka tüdruk tema ees . See oli Silma sõbranna , paks plika , keda hüüti Tünniks ; nad istusid Silmaga ühes pingis , kõik need jutud , mida Taskurätt Silmale tunni ajal pajatas , kuulis ka tema paratamatult ära . Tünn kiljatas ja Taskurätt tundis oma paljal kaelal sellist kuumust , nagu ta enne ainult kodus ahjuukse ees istudes oli tundnud . Ja märg oli justkui ka - ehmatusega võis Tünn talle krae vahele pissida ! Tünn mõtles , et Taskurätt tahtis tema tagupoolt lähemalt uurida , sellepärast kummardaski , et näha , mis tal seal on . Nüüdsest peale arvas Tünn , et Taskurätt on temast sisse võetud . Taskurätt aga oli natuke targem : nüüd ta teadis , miks tüdrukud poistest ära lahutatakse . Kuid õnnelikuks see teda ei teinud - naeratus , millega Tünn teda nüüd igal pool juba eemalt-kaugelt tervitas , ajas Taskurätikul judinad üle kaela jooksma ! Kolmanda , kolmapäevase taskurätiku ( punane ) lugu Taskurätt armastas väga Nina . Ta puutus temaga - Ninakaunitariga ! - tihti kokku . Kuid mitte alati polnud see nii olnud . Kui Taskurätt väike oli , käisid nad vanaemaga pargis jalutamas , seal nägi ta Nina esimest korda ja armus kohe . Ka Nina oli parki jalutama tulnud , kuid saatjata - ta oli Taskurätist vanem . Ta oli seal oma sõbratari Naniga . Kui nad vanaemast ja Taskurätist viisakalt tervitades mööda olid läinud , istus Taskurätt teele maha ning lõugas kõigest kõrist ( teades , et kedagi peale vanaema läheduses pole ) : " Ma ei liigu enne paigast , kui Nina mind armastama hakkab ! " - " Ära nuta , kallis laps , kui sa suureks kasvad , saab sinust Ninarätt ! " vastas vanaema elutargalt . " Ja siis ei pruugi see sulle meeldida . Nii on juhtunud meie kõikidega . " Neljanda , neljapäevase taskurätiku ( oranž ) lugu Taskurätt armastas väga Suud . Suu oli ligipääsmatu . Paljud asjad on ligipääsmatud , kuid sageli ainult näivad sellised . Nagu mets pärast tormi . Surm pärast elu . Naine enne meest ( kui oled naine ) , mees enne naist ( kui oled mees ) . Isa enne ema , kui oled laps . Aeg pärast ruumi , ruum enne aega ( kui tõde on üheaegne . ) Jne. , jne. Jms. , jms. Kuid ükskord avas Suu end Taskurätile , läks lahti nagu veidra kujuga aken või pööninguluuk ning siis sai Taskurätt näha Ussi . Uss oli väga lahke : kui huuled paotusid , tuli ta koopast välja ja jättis Taskurätile Sädeleva Krooni . See oli tasu armastuse eest . Kroon maksis miljon krooni . Miljon krooni , see on terve varandus , kättesaamatu ja ligipääsmatu nagu mets , surm , naine , mees , isa , ema , laps , aeg ja ruumgi . Viienda ja kuuenda , reedese ja laupäevase taskurätiku ( roheline ja kollane ) lugu Taskurätt armastas väga Kõrva . Kõrvu oli kaks , nad olid õed , kes olid väga sarnased , aga kaksikud nad polnud . Kui Taskurätt , kes oli sel ajal koolipoiss , neid õhtul koju saatis , avaldas ta ühele neist ( sellele , keda ta armastas ) armastust . Too aga vaikis , vastas hoopis teine ( keda ta ei armastanud ) , ütles : " Ma olen nõus su naiseks saama ! " Seda oli ennegi juhtunud , et Kõrvad käitusid nii , nagu oleksid nad maailma naba : sina kõnetasid üht , kuid vastas teine , hoidsid ühel kätt ümber piha , aga kõrvakiilu said teise käest ; kui selles oli veel süsteemi ( mida ühelt lootsid , said teiselt ja vastupidi ) , oli see talutav . Nüüd aga läks Taskurätt raevu ning käratas : " Vait ! Sina juba oled mu naine , ma olen sinu peale terve oma elu ära raisanud , mul on sinust kõrini ! " Ta enda sõnad ajasid ta raevu , ta virutas Kõrvade koolikotid , mida ta senimaani truult kandnud oli , endast umbropsu eemale - need lendasid vastu seina , õpikud , vihikud ja pinalid kukkusid rentslisse . See oli Kõrva-plikadele suur õnnetus , sest nad elasid vaeselt ja neil polnud raha uute kooliasjade ostmiseks . Taskurätt jooksis koju . Tänav tema taga nuttis . Seitsmenda , pühapäevase taskurätiku ( violetne ) lugu Ja Taskurätt oli seitsmendal päeval oma tegemised lõpetanud , mis ta oli teinud , ja hingas seitsmendal päeval kõigest oma tegemisest , mis ta oli teinud . " Ma kohtasin teid juhuslikult , " ütles Ingmar . Ingmar on uus tegelane , kuid temagi on seotud raamatuga . Tema raamat , täpsemini raamat , mille ta ise on kirjutanud , oli Romani käes , kui ta ülikooli uksel seisis , käsi vasest lingil , millest ta kohe ära tundis , et see mitte õige link pole , vaid soe inimkäsi - Roma ! Romat Ingmar praegu kõnetabki . Naistega on tal alati parem klapp olnud , ehkki mehed meeldivad talle rohkem . Aga ta ei julge neile ligi astuda , ta vaatab neid ainult eemalt , eelistatavalt naiste silmade läbi . Ingmar on pervert , kuid ta ei taha seda endale tunnistada , kuigi aeg on selleks ülimalt soodne . Aeg soosib " selliseid asju " , aga Ingmar vihkab aega ja jälestab kõike , mida aeg armastab ja soosib . Seepärast on Ingmar ka enda suhtes ülimalt kriitiline , võiks isegi öelda , et sallimatu . ( Aeg suisa lobises sallivusest , seega oli Ingmari vastupidine hoiak loogiline . ) Kui Romani ja Roma puhul on meil tegemist vaimu ja kehaga ( see on täiesti ilmne ega vaja ülerõhutamist ) , siis Ingmar on midagi vahepealselt . Ehk teisiti öeldult : kord on ta keha , kord jälle vaim . Praegu , kui ta Romale seda ütleb , on ta vaim , tema keha on täiesti väärtusetu , ettepoole vimmas , kandilise pea küljes kandilised prillid , kõhn kael , suur kõrisõlm , pikad käed , õrnad ülitundelised näojooned , silmad helesinised , peaaegu tühjad . Nii öeldes - et ta Romat juhuslikult kohtas - Ingmar valetab . See pole küll eriti suur vale , sest Romani on ta juba sellest peale jälitanud , kui see raamatukauplusest tema raamatu ostis , ning Romaniga koos kohtas ta ju ka Romat , kuid Ingmari jaoks on ka poolvaled täisvaled ja täistõtt pole üldse olemas . " Ma kohtasin teid juhuslikult , " ütleb Ingmar . " Kuid ometi tunnen ma teid läbi ja lõhki . " Roma on sellisest kõnetamisviisist üllatunud . Tal on tunne , nagu seisaks tema ees mõni mustlasnaine , kes tahab tema käest raha välja pressida . Ka mustlased teevad panuse sama asja , tundmise , hingepõhja vaatamise peale ; Roma on neile mõnikord järele andnud , lasknud endale Toomemäel pargipingil ennustada , kuid mitte ükski neist pole öelnud tõtt , mitte vihjanudki pole nad sellele , et Roma on Roma . Küll on nad rääkinud üksindusest , aga seda määrisid nad kõikidele pähe . Mõni ime siis , et pika rääkimise peale ka midagi muud välja tuli . Kõik algas üksindusest , seda teadsid mustlased ülihästi ; sõna ennast ei pruukinudki otse välja öelda , kuid tõmmud mustlasnaised olid meistrid vihjama , soovitama ja isegi ähvardama , kui nägid , et oma tahtmist ei saa . Otsa neile vaadata ei tohtinud , siis olid omadega läbi ja rahast ilma . Kui juba korra käe andsid , siis oli ka su lugu selge ning mustlasel polnud muud muret , kui see uuesti üle korrata . Kuid Roma oli võimeline oma lihaseid kontrolli all hoidma , tema tegi vastupidi , pani mustlase rääkima seda , mis ise tahtis ! Kord pajatas naine , kes võinuks tema ema olla ( kes teab , ehk oligi ? ) Romale loo Nils Holgerssonist ; see lugu oli Roma lemmiklugu , selle loo pani ta oma naha all jooksma , sooned loo rütmis tuksuma , lihased tõmblema ning tõmmu naine , kelle kätte ta oma käe oli andnud , jutustas õpetliku , kuid seiklusrikka loo talle kokkuvõtlikult , kuid Roma sõnadega ümber ! Tõsi , ka see lugu rääkis üksindusest , sellepärast ei saanud mustlane pettusest aru . " Noh , ja mida te minu kohta siis teate ? " küsib Roma Ingmarilt , kes seisab ta ees nagu inimese vari . " Te tahate saada modelliks . Ma võin teid aidata . " See võttis Romal jalad nõrgaks . Kuidas võis see mees siin seda teada ? Modellikunst oli täiesti konkreetne asi , mitte mingi üldine üksindusjura , millega inimesi petta . Ning ta polnud teda ka näpuotsagagi puutunud - ilma selleta polnud aga kõige armetumgi mõistmine võimalik . Ja see , et ta teda aidata tahab , kuidas sellesse suhtuda ? Kas oli ehk tegu šarlataniga ? Või osava simulandiga ? Poeediks maskeerunud mustlasega ? " Kust te ... kust te seda teate ? " " Teie keha räägib sellest ! " Ingmar ei valeta ; kuivõrd kehakeele lugemine pole enam moes ( ja semiootika on isegi ülikoolis varjusurmas ) , siis võib julgelt öelda , et see pole isegi mitte pool- , vaid sulatõde . Ingmar on kehalugemiskunsti harjutanud kõikide nende peal , kes tema raamatut on lugenud . Näiteks võib ta selja tagant ära öelda , mis lehekülge tema raamatust lugeja loeb : Romanil oli Romaga ülikooli uksel kohtudes käsil kolmas lehekülg ( polnud võimatu , et ta seda juba teist , kes teab , ehk isegi kolmandat korda luges ) , kus seisis kirjas kolm küsimust , mille ümber kogu raamat keerles : <arv>. Mis on elu mõte ? <arv>. Kas dollari kurss veebruaris tõuseb ? <arv>. Kuhu ma olen pannud keldri võtme ? Muidugi ei saa Ingmar Roma kehalt loetavat sõnumit nii täpselt formuleerida , kuigi temagi luges selle kohtumise ajal raamatut ( tänu lugemisele kohtumine ju üldse võimalikuks sai ) , aga seda raamatut polnud kirjutanud mitte Ingmar , vaid keegi võõras , ehkki mahu järgi otsustades ( <arv> lk. ) võis autoriks olla Ingmarile vaimselt lähedane inimene , sugulashing . Roma puhul võib ta eksimist kartmata defineerida kõigepealt üldsuundumuse , seejärel aga ka täpsema eesmärgi , mille poole keha püüdleb . Ingmar on kehalugemise ekspert , sest neid , kelle peal ta on võinud oma oskusi arendada , polegi nii vähe . Tema raamatut , Ingmari " Intuitsiooni " vajavad : <arv>. Kõik Need , Kes Umbusaldavad Mõistust <arv>. Kõik Need , Kes Tunnevad Hirmu Elu Ees <arv>. Kõik Need , Kes Arvavad , Et Raamatud On Targemad Kui Nad Ise <arv>. Kõik Need , Kes Loevad Õhukesi Raamatuid <arv>. Kõik Need , Kes On Ühel Või Teisel Viisil Õnnetud <arv>. Kõik Need , Kes Soovivad Saada Õnnelikuks <arv>. Kõik Need ( Üliõpilased ) , Kel Pole Enne Filosoofiaeksamit Jätkunud Aega Benedetto Croce Äsja Eesti Keeles Ilmunud " Esteetika Kui Väljendusteaduse ja Üldlingvistika : Teooria Ja Ajaloo " Läbilugemiseks Või Kelle Jaoks See On Olnud Raske Ja Tüütu , Kuid Ingmar Väidab Oma Raamatus Põhimõtteliselt Sama Asja , Ainult Et Tema Üldistus On Avaram , Aga Avaramast ( Inimesest ) Annab Alati Maha Võtta , Lühidalt : Seal , Kus Croce Ütles Kunst , Ütleb Ingmar Inimene Ja Taiplikud Üliõpilased Annavad Tänu Ingmari ( Dagmari ) Intuitsioonile Eksamil Õigeid , Eksaminaatorit Rahuldavaid Vastuseid . Selle raamatu nagu ka kõik teised oma teosed on Ingmar välja andnud Dagmari varjunime all : talle meeldib olla varjus , kuid samas ka teada , et ilma temata poleks olemas neid asju , mille varjatud autor ta on . " Intuitsioon " kuulub selliste asjade hulka , kuid veel terve rida teisigi brošüürikesi nagu " Õnn ja selle saavutamise viisid " , " Inimese vaimne täiustumine " , " Mis on armastus ? " , " Minu mina " ning " Ida ja Lääs " . Kõik pole saanud nii populaarseks kui " Intuitsioon " , kuid see sõltus sellest , milline aeg parajasti oli . Iga aeg ei olnud raamatu jaoks valmis . Sellepärast oli raamatute kirjutamine profülaktiline tegevus : kui sobiv aeg saabus , muutus ka raamat populaarseks , see haarati poelettidelt , seda loeti bussides ja trammides , püsti- ja pikaliolekus , endale märkmeid tehes , lauseid ja mõtteid alla kriipsutades , mõne tunni ja paari minutiga , järgmist selletaolist raamatut tahtes või selle ainsaga piirdudes . Selliseid , kes vaid üheainsaga oleksid rahuldunud , Ingmar ei tundnud , ta polnud neid kohanud , kuid väita , et neid üldse pole , ta ka ei saanud . Ega tahtnud - las igaüks elab oma elu ! Ingmar oli , nagu juba öeldud , tagasihoidlik , kuid samas ka tagurpidine : see , mis teistele meeldis , ei pruukinud talle meeldida ja vastupidi . Ka iseenda identiteeti oleks ta tunnistanud , ehk sellega isegi kiidelnud , olnuks see või väikestviisi taunitud . Kuid tõsiasjaks jääb , et Ingmarit huvitab eelkõige Roman ning selle nimel , et talle Roma kaudu lähemale saada , on ta valmis Romat aitama . Lähenemine on raske , sest Roma ei tunne ( veel ) Romani ja Ingmar teab seda , aga ta teab ka seda , et ühe inimese aitamine aitab alati teist , ligimest . Nagu alati , teeb ta panuse juhusele . Ta teab , et Roma südamesoovi täitumine viib need kaks inimest varem või hiljem kokku . Juba järgmisel päeval viib ta Roma oma sõbra juurde . Sõbra nimi on Dagmar ( tema järgi ta endale varjunime võttiski ) , Dagmar on Ingmari introvertsusest teadlik . ( Sellepärast ei saa Ingmar Dagmarit oma sõbrannaks kutsuda . ) Sest Dagmaril on samasugused igatsused , ainult vastupidised : kui Ingmar armastab mehi läbi naiste , siis Dagmar armastab naisi läbi meeste . Nad on teineteise peeglid ja topeldused . Vahel elab Ingmar mõnd aega mõne naisega , et sõber saaks tunda , mida tähendab armukadedus , ning Dagmar valib oma partneriks mehe ja mõlemad teevad näo , nagu oleks see normaalne . Nii peidab normaalsus enda varjus veel üht mõõdet - supernormaalsust ! Dagmar on esimene naine , kelle lähedust Ingmar otsis , et tunda saada meest . Dagmaril oli austaja , kes talle ligi pressis ja kusagil asu ei andnud ; Dagmarile ta ei meeldinud , poleks meeldinud isegi siis , kui tollel austajal oleks olnud naine või armuke , kes Dagmari ergud tööle oleks pannud . Ingmar aga oli AA-sse ( anonüümsesse austajasse ) armunud , juba tükk aega oli ta teda jälitanud ( kahjuks küll ilma raamatuta ) , lootes leida naist , kellega mees oleks kas vahekorras või vahekorda loomas . Ehk teiste sõnadega : tühja peeglisse oli vaja peegeldust ! Ühel sombusel sügisõhtul , kui Dagmar töölt koju tuli , astus nurga tagant välja kurb kuju ja küsis , kas ta võib teda suudelda . Dagmar tõstis juba käe üles , et halemeelne paluja oma teelt niita ( Dagmar oli tugevam kui mõni mees ja kindlasti julgem ) , kui kuju lisas : " Ma tahan teada , mida tähendab armastada A-d . " Kuigi küsimus oli halvasti formuleeritud ( Ingmari jaoks oli see esimene kord oma sisesoov sõnadesse suruda ) , mõistis Dagmar korrapealt , et kui ta selle " olendi " või " olevuse " soovidele vastu ei tule , on ta kaotanud võimaluse kohtuda oma äraspidise koopiaga . Ta tegi seda , kuid pärast kuuma suudlust vihma käes ( isegi vihm tundus huulte ja hammaste kokkupõrkest särisevat ! ) selgitas ta kohe ( tegelikult oli ta juba suudluse ajal selgitamisega algust teinud , kuid sellest ei tulnud midagi välja , sõnad läksid kahes suus korraga sassi ) , kes on ta ise ja kuidas nad üksteist edaspidi täiendada ja aidata võiksid . Õnneks kadus ka AA ( anonüümne alkohoolik ) üsna varsti silmapiirilt . Või just silmapiirile , horisondile või selle taha taevariiki , kuhu ta vaid õige pisut rikutud välimusega jõuda võis - pealuumõra autolt , mille ette ta purjuspäi oli astunud ! Dagmar on moodsa modellikooli Stiil boss . Kool asub Tallinnas Kooli tänavas , ühe kahekordse kivimaja ( mille katusel kasvavad kevadel võililled ning rohetab sammal ) keldris . Dagmaril on seitse neidu , keda ta kasvatab , mõni neist on lapseohtu , mõni päris laps , kuid välja näevad nad kõik nagu täiskasvanud . Neil on puusad ja rinnad , tore tagupool ja mis kõige tähtsam - silmad ! Just silmadele paneb Dagmar pearõhu . Kuigi kasvatus algab kehast , jõuab Dagmar varem või hiljem hingeni . Hing aga on silmades . Kui keha on küps , siis pole ka silmad pooltoored . Silmadest paistab see , kas tüdruk on üksi . Edukas modell ei tohi ükski olla , üksindust ei saada kunagi aplaus , üksindusele ei lähe selga mingi riie . Sellepärast on õige kaaslase , sobiva seltsilise leidmine Dagmari modellikooli põhiülesanne . Just nimelt õige , just nimel sobiva . Muidu poleks ka koolil nimeks Stiil . Dagmar kutsub oma õpilasi nädalapäevade järgi : Ee Tee Koo Nee Ree Laa Püü Sellepärast on Dagmar jahmunud , kui Ingmar oma sooviga tema juurde ilmub . " Sa ju tead , mul on kõik kohad täis ! " ütleb ta talle . " Tee üks juurde ! " " Kosmost ringi ei tee ! " " Kui sa ta võtad , hakkab muster mängima ! " " Muster ? " Ingmar toob meelega sisse uue mõiste . Dagmarile jääb see arusaamatuks , nii imelik kui see ka pole , pole ta kunagi tajunud tervikut , talle on tähtis osa : igal kiindumusel on oma keel , kuid keelt kui sellist pole olemas . Iga keha on kõnekas , kui tema külge teine keha liita , siis lausa jutukas , kõik kehad koos aga on tummad . " Mis värvi on Ee silmad ? " " Pruunid . " " Mis värvi on Tee silmad ? " " Pruunid . " " Mis värvi on Koo silmad ? " " Pruunid . " " Mis värvi on Nee silmad ? " " Pruunid . " " Mis värvi on Ree silmad ? " " Pruunid . " " Mis värvi on Laa silmad ? " " Pruunid . " " Mis värvi on Püü silmad ? " " Pruunid . " Dagmar on oma tüdrukutele küll sügavalt silma vaadanud , kuid pole märganud , et need on üht värvi . Või pole ta julgenud seda endale tunnistada ? Ka see pole võimatu , sest Dagmar söandab oma hoolealuseid armastada vaid sellevõrra , kuivõrd ta tunneb nende kaaslasi . Just nende silmist on ta lugenud silmi ja kehadest kehasid . Ning veider küll - mida rohkem tüdrukute boyfriend'id Dagmari üle naersid , mõnikord isegi avalikult irvitasid , seda suuremaks kasvas Dagmari armastus oma kasvandike vastu , seda enam ta neist hoolis . Avalikult ta seda teha ei saanud , kuigi aeg seda soosis ( ausalt öeldes oli ta Ingmari mõju all ) , talle oli vastik näha ennast selgemini kui peeglis - seal aga oli kõik , mis raami sisse mahtus , võrdne su endaga . Kehad tõmbusid iseendasse : nad justkui häbenesid seda , mis nendega oli juhtunud , milliseid hellitusi nad olid nautinud , millest ilma jäänud ja mida andnud . Kui see juhtus , kadus ka kunst , kunst , mis ülendas üksindust , kuid igatses puudet . Siis sööstis Dagmar tüdrukutele kallale , röökis ja karjus , sõimas ropult ja torkas näpuga tuima kohta . Kuid kohe seejärel , vahetult pärast mõnd liiga isiklikult võetavat kontakti , pilgutas ta lõbusalt silma , andes sellega mõista , et puutuja - näpistaja , pitsitaja , torkaja , kõditaja - polnud tema , Dagmar , vaid see , kellega koos tüdruk aega viitis , keda ta kallistas ja suudlustega üle külvas , kellega ta abielluda kavatses ning kellest võis saada tema laste isa . Ingmar võtab Dagmari veenmisel appi värvipliiatsid ja paberi . Paber on valge , süütu ja sündimata , pliitseid on kaks , pruun ja sinine . Ingmar teeb pruuni pliiatsiga paberile seitse täppi ja jääb Dagmarile otsa vaatama . Täpid on paberile paigutatud täpselt nii nagu modellid lavale . Dagmar noogutab , naeratab : täppide asemel nägi ta tüdrukuid , tüdrukute sees , selja taga või siis silmades ( mis ju samuti täpid ) poisse . Poisid kippusid mõnikord segamini minema : võis juhtuda , et Ee hakkas meeldima Püü poisile , kuid segadust see ei tekitanud , silm reetis varakult kõik muutused , ka need , mis veel aset polnud leidnud . Pruun silm eriti : kõik saladused luges Dagmar sealt suurema vaevata välja , mis teda muretsema pani , oli üksindus . Üksinduse vastu võidelda oli raske , kuid mitte võimatu . Raskeks läks siis , kui keegi väljast juurde tuli . Keegi , keda Dagmar ei tundnud . Kuid seda juhtus harva . Äraseletatult : kui Püü poiss Eega elama hakkas , siis läks Ee poiss Püü juurde . Siis hakkavad modellid - täpid - liikuma . Nad tulevad lava tagant estraadile , peatuvad hetke , nende kehas on pinge ja väljakutse . Ning energia . Energia ei jaotu kehas ühtlaselt , on paiku , mis suisa nähtavalt särisevad , ning paiku , mis on ühtlaselt soojad nagu jahtuma hakkav õhtune pliidiraud pärast söögitegemist . Energia paikneb kehas pidevalt ümber , järsk süttimine on see , mis vaataja tähelepanu köidab . Lõpplahendus saabub poodiumi lõpus , seal , kus modell järsku peatub ( kuigi võib jääda tunne , et tema tulek jätkub veel õhuski ning lõpeb alles vaataja silmateras ) ning energia keha kõige iseloomulikumasse punkti koondub . See võis olla vibreeriv rind , mis peitis endas üht sõna , üht hiljaaegu aset leidnud lugu , millest ka vaataja nüüd võis osa saada . Kuid see võis olla ka puus ; puusad olidki kõige kõnekamad , kuid samas oli see ka laiatarbekaup , puusakunsti oskas igaüks , kuid mitte keegi ei vallanud seda nii nagu Tee . Tee oli puusakõne maksimumini välja arendanud : poodiumi lõpus paigale tardudes võttis ta oma tumesinise ( peaaegu lilla ) sametist nokkmütsi peast ja riputas väljaulatuvale puusanukile . Mis mütsi puutus , siis kuulus see lahutamatu koostisosana iga kostüümi juurde , mis Tee endale selga pani . Igal esinejal pidi olema midagi , mis ei muutunud ega sõltunud sellest , mida ta kandis . Eel oli luitunudsinine taskurätt , mille ta kõige ootamatutest peidupaikadest välja tõmbas ( ka siis , kui tema keha peale rannakostüümi midagi muud ei katnud ) , kuid mitte kunagi sinna tagasi ei pannud , jättes selle näppude vahele lehvima ning tekitades nõnda vaatajas ootusärevuse ja pinge . Selle nipi , lihtsa , kuid efektiivse , oli Dagmar ise Eele välja pakkunud . Ka teistele on tal midagi anda olnud - kuni nad veel õpilase seisuses olid , pidi tema neid õpetama ja ta tegi seda hea meelega . Kool oli punane silmalapp , mis sobis suurepäraselt tema lopsakate rindadega , mis küll ülemäära lobisema kippusid , kuid mille taltsutamise ja tasakaalustamisega Punane Lapp ( Koo poiss hüüdiski teda nõnda , mõistagi oli tal selleks lisapõhjus ! ) hästi toime tuli . Nee oli naljakas , tema armastas nööpe . Esialgu ei saanud Dagmar aru , millest see tuleb , et Nee ükspuha millist riiet selga pannes ( trend juhtus parajasti olema nööbivaba ) ikka nukraks jääb ; taipas alles siis , kui avastas , et kõik tema kodukleidid on üle külvatud nööbiridadega , keeruliste mustritega , mis jooksid risti-põiki üle riide . Need olid lõbu-nööbid või muidu-nööbid , mis midagi ei kinnitanud ega hoidnud , siksakitasid niisama ; neid leidus isegi ihupesul ( mille kontrollimiseks Dagmaril lepinguga luba ette oli nähtud ) ning ühe , imetillukese ja oranži , võttis Dagmar Nee suust , kui nad parajasti trenni tegid ja Dagmar jälle , kuid sugugi mitte ilma põhjuseta , tige oli . Sellest peale oli nööp legaliseeritud ning Nee võis seda kanda , kus ise tahtis , aga ta pidi nii tegema , et ka vaataja tema eripära märkaks ning selle järgi Nee ära tunneks . Nee ilma ( oranži ) nööbita oli nagu ( sinine ) taevas ilma ( musta ) maata . Ree ja Laa kandsid kaelas väikest hiirt : hiir rippus paela otsas , ühe hiir oli roheline , teisel kollane . Ree ja Laa olid tüdrukute hulgas kõige vanemad . Dagmar tundis neid vaadates alati hirmu raseduse ees , kuid seni , kuni hiir hüppas ja kargas , ei löönud vanakaru veel trummi ; Dagmar oli kindel , et kui see juhtub , kaob ka hiir , hiir ja lapse lapsetus olid omavahel seotud . Ajakirjanduses räägiti , et Ree ja Laa on kaksikud , kelle ema on maha jätnud , kuid see oli osa müüdist , mida Dagmar ise levitas . Püü tuli tema juurde viimasena ( täiesti juhuslikult just pühapäeval : kui teiste identiteet oli antud , tema poolt peale pressitud , siis Püül oli see päris ) ning Dagmaril tuli enne tükk aega mõelda , kui ta lõpuks Püüle sobiva tunnusjoone leidis . See oli sirelioks , viloletne õnneõite kobar ( mõistagi kunstlik ) , mis Püü hammaste vahelt alla rippus . Rohkem midagi tarvis polnud , edasi hakkas juba tööle vaataja fantaasia , mis sõltuvalt oma rikutuse või rikkumatuse ( mis märksa hullem kui rikutus ) astmest kobarat Püü kehal oma meeliskohta kinnitas . Ja nüüd siis veel üks ! Mis see Ingmar ajab ? Ons ta ehk äkki ise armunud ? Ja kellesse ? " Tema jaoks ei pea sa midagi leiutama , tema lihtsalt on . Ning tema olemisest võidavad ka teised ! Oled sa märganud , et kõikide su tüdrukute silmad on pruunid ? " " Ei . " " Kas sa ei arva , et see oleks uus komponent ? Sinine pruunis , mõtle ise ! Lisaväärtus , kapital , investeering ? " Ingmar teab , et just need sõnad tema sõbra peale mõjuvad . " Kas tal on keegi ? " " Ta pole üksi . " " Kes ? " " Roman . " " Roma ja Roman ? " " Just . " " Kust ma ta leida võin ? " " Esialgu mitte kuskilt . " " Aga sa ju ütlesid , et tal on keegi ? " " Ei , seda ma ei öelnud . Kordan : ta pole üksi . " " Ei ole üksi , aga kedagi pole ? " " On , kuid esialgu ainult osaliselt . " " ? " " Tunnevad nende käed . Ainult käed on omavahel tuttavad . Kuid ära muretse , küll teised kehaosad järele tulevad . Nii on see alati olnud : armastus ei alga mitte tervest , vaid osast . Kröömust . Niuksest , mitte karjest . " Möödub hea hulk aega , enne kui Roman ja Roma jälle kohtuvad . See on hea . Vastasel juhul ei oskaks ma sellest kirjutada . Kiirtempo on mulle vastuvõetamatu . Olen olemuslik procrastinator . Kes selle sõna tähendust ei tea , vaadaku järele . Ka see võtab õnneks aega . Isegi lühikesed asjad , novellid , miniatuurid , mõtteterad , venivad minu käe all pikaks , tera kuhjaks , mini maksiks , novell novel'iks , romaan eeposeks , eepos igikestvaks seebiseriaaliks . Sellepärast ma pikemate asjade kirjutamist kunagi ette ei võtagi : teispoolsus ning postuumsus pole mulle kunagi huvi pakkunud , mul on siinpoolsuse haisva sõnnikugagi piisavalt tegemist . Kõik minu lood algavad lausest , millega ma nõus ei ole . Mis mind ärritab . Kohe tahan tõestada vastupidist , et nii ei ole , näiteks et inimene ei ole üksi ning et kunst ei ole üksinduse ülistus . Kuid mul puudub vajalik järjekindlus : minu pikk-lühikeste asjade aeglane aeg on samas hüplik , need on surmahirmus uluki jänesehaagid . Oma tegelastest ma ei hooli , teen neile haiget , liidan neid ja lahutan , kui sellest vaid vastupidise tõestamisel kasu oleks . Teiste sõnadega : Roman armub Romasse , nad tutvuvad ning otsustavad koos elama hakata , kuid selle all kannatab Romani looming , tema juttude kvaliteet : ema ei kiida neid enam heaks , rääkimata sellest , et ka Looming ja Vikerkaar lükkavad need tagasi . Seda on ennegi tehtud , kuid varem on Roman selle peale käega visanud , tühja kah , küll teinekord võtavad ; nüüd on see oskus temalt justkui näpatud . Roman ei oska enam ilma armastuseta armastada ning see on tema hukatus . Varem oskas , nüüd mitte . Kui nad Romaga ülikooli ees ( irvakil ukseirves ) kokku said , lugesid mõlemad raamatut , õhukest küll , kuid ka õhuke raamat on raamat . Isegi juhuslik paberilipakas , kinopilet või prügikasti tagant leitud kiri võib olla raamat . Kui tal on lugeja . Lugemine teeb raamatu , annab sõnale mõtte . Romani ja Roma lugemine oli ühine , kuigi raamatud olid erinevad . Sellist asja pole varem juhtunud . Ehkki ka Romani esimene tüdruk on tihedalt seotud raamatuga , raamatu , lugemise ja paadiga ... See juhtus nii ... " Mida sa siin loed ? " " Raamatut . " Roman ei hakka täpsustama , millist . Kui selle ütled , pead ka järgmisele küsimusele vastama - millest ? Millest raamat räägib ? Tegelikult peaks see juba pealkirjas kirjas olema : " Nils Holgerssoni imelik reis läbi Rootsi " ei saa ju millestki muust rääkida kui Nils Holgerssoni imelikust reisist läbi Rootsi . Kuid tavaliselt polnud küsijad sellise vastusega rahul ning ka endal oli kuidagi imelik nii öelda , parem siis juba ausalt : " Mis sa pärid , tahad , loe ise ! " Kuid see oleks jälle olnud ebaviisakas . Ja ebaviisakas ei taha Roman praegu olla , sest küsijaks on üks tüdruk . Õnneks pole tüdruk raamatu sisust huvitatud . " A mis sa ennast niimoodi kõigutad ? " " Teen isa järgi . " " Isa ? " " Vaata , see seal on mu isa , kihutab skuutriga . " " Kas see , kellest teised mööda sõidavad ? " " Rumal , sulle ainult paistab nii , nemad on juba ringiga pähe saanud . Kui asja ei tunne , võib segi minna küll . " " A kes see seal on ? " " Kes ? Kus ? " " Mustade juustega naine jõe ääres ? " " See on mu ema . " " Tal on samasugune rinnahoidja kui minul . " Roman ja ema on Emajõe luhale isa vaatama ning päevitama tulnud . Päevitamisest ei tulnud tavaliselt midagi korralikku välja : kui isa sõitis , siis pidid teda vaatama . Kuid päevitada sai vaadateski , ehkki siis põlesid need kohad ära , mis vaatamist aitasid : silmade peale pandud käsi ja käsivars , kael ja õlakondid . Emal olid õrnad silmad , ta pidi neid hoidma , ka pidi ta terve võistluse aja püsti olema . Ema ütles , et ta teeb seda hea meelega , sest tal on tunne , et Helmutil on sellest abi . Kuid selles võis kahelda , isa ei öelnud koju tulles ema seismise kohta sõnakestki . Isegi siis mitte , kui võitis . Aga võitis ta alati , ka siis , kui kaotas . Võibolla siis oleks öelnud , kui ema seisnud poleks ? Roman arvas , et emale lihtsalt meeldib muusat mängida . Ema nimi oli Elle . Romanile see nimi meeldis , loe kuidas tahes , ikka teeb sama välja . Nagu kirik . Helmut ja Elle . Tumleh ( nagu egiptuse vaarao ) ja Elle ( peaaegu nagu kreeka Helena ) . Nii et võis muusa olla küll . Ja Helmut oli vaarao . Või siis veejumal . See sobis , jumalaid leidus igas vanuses , nende seas oli ka vanu ja keskealisi . Helmut oli <arv> , just paras jumala-iga . Kümme aastat tagasi oli Roman oma sünniga isa õnne suurendanud ja süvendanud , kuid enne seda oli ta oma sündimata jätmisega sama palju aastaid emale ja isale neiu- ja noormehepõlve pikendust pakkunud , nüüd oli lips läbi , vesi jalge alt tõmmatud . Kõik , mis isa kohta öelda , pidi veega seotud olema . Või paadiga . Ääri-veerigi . Paadi äär , vee veer . Kui sa seda ei teinud , tegi ta seda ise , viis jutu veele . Või paadile . Veele enne . Vesi oli enne paati , paat oli vee võitmiseks . Nemad emaga jäid siis kuivale , lehvitasid kurvalt käega , kui isa paat nagu kahurikuul paigalt sööstis ja veemöllu sisse kadus . Roman oli isale rekordite püstitamiseks piisavalt aega andnud - medaleid oli tal kodus kilode kaupa , vimplitest võinuks taskurätte teha - , nüüd võinuks ta temast ja emast rohkem välja teha . Aga kus sa sellega , veel vanaski eas tahtis ta noor olla ega hoolinud sellest , et teised tema peale näpuga näitasid ja naersid . Tõsi , veel praegugi anti talle pärast iga võistlust mingi medal või aukiri . Ta oli seda väärt , Helmut Teema , vana veteveteran . Ning Roman ei saanud jõe ääres rahulikult lugeda , keha hakkas iseenesest kõikuma , justkui oleksid silmad peale pea ka kuskil mujal , selja taga tagavaraks ; parem siis juba avalikult ennast sõidu taktis kõigutada . Kaugelt võis arvata , et raamat teda õõtsuma ajab . Nii ei olnud , nii sai ka öeldud . Nüüd seisab see tüdruk riidekapi ees ja ajab käsi rinnahoidja silmustest sisse . Ta tahab proovida , kas ema rinnahoidja talle paras on , ning Roman lubab tal seda teha . Romanile meeldivad naiste rinnad , need on talle juba titena meeldima hakanud ; kõige ilusam rind , mida Roman teab , on tema ema rind . Ta rääkis sellega , nõudis piima ja rind andis . Kuid ka teised on ilusad : Roman on emaga koos saunas käinud ja näinud seal rindu , mis on ema omast ilusamadki . Maailmas on palju asju , mida on vajalik meelde jätta ; rind on üks neist , mille meeldejätmiseks pole tarvis mingit pingutust , nagu iseendast sööbib see silma ning säilib seal nagu karbis , kust seda saab soovi korral välja võtta ja uuesti uurida . Mõnikord läheb karbi kaas iseenesest lahti . Rind on ilus . Maailmas on palju ilusaid asju , kuid rinnas on ilu kõige rohkem . Roman tahaks tunda sama tunnet , mis oli siis , kui ta viimati ( aga sellest on möödas juba igavik : kümme aastat ) rinda imes . Selle tunde annab raamat , raamatuga rääkida on sama mis rinna käest toitu nõuda - kõik raamatud on rinnad ja rinnad raamatud . Sellepärast Roman nii palju loebki . Ja raamat annab talle teadmisi nagu ema rind piima . Sellepärast Roman nii tark ongi . " Aita ! " Ja Roman aitab , paneb nööbi tagant kinni . Nööp on valge , rinnahoidja punane ja punasest on valged triibud läbi . Romanile meeldis , mis tüdruk ütles , kui uksest sisse tuli : " See on üks väga eriline paik . " Romanil on hea meel , kui tema kodule komplimente tehakse . Ta on toas üksi , ema ja isa läksid kinno ; see on isal nagu vastutasuks selle eest , et nad teda ja tema paati luha peal kaemas käisid , selle eest , et ema kaks tundi püsti seisis ja ennast kaela pealt nii ära kõrvetas , et nahale tulid väikesed täpid ja läksid lõhki ja vesi tuli välja . Tüdrukule meeldivad medalid , neid ripub siin igal pool ; kui kõvemini astuda , siis kõlisevad , seda eriti laua kohal , kus nad ripuvad koos aukirjade ja vimplitega ja piltidega . Mustas nahkkombinesoonis suurte mustade prillidega isa on nagu lendur . Sõidu kiirus ei paista pildilt hästi välja , kui vett ei pritsi ja riietega midagi lahti ei ole . Ühel pildil on : tuul on taskuräti taskust välja kiskunud , küllap ei torganud isa seda korralikult taskusse , nuuskas enne sõitu nina , aga taskurätti korralikult tagasi ei pannud ; see on just tema moodi , ta saab selle eest ema käest alati võtta . Aga kui ei tea , siis ei pruugi arugi saada , mis see on , mis taskust välja lipendab . Kui tead , siis hakkad igasuguseid asju ette kujutama . Siis on pildil hoopis uus sisu : isa teab , aga ei saa midagi parata , kui ta ennast vähegi liigutaks , oleks paat uppis . Ega tegelikult püsti ei sõideta , aga see pilt on eriline , spetsiaalselt näitamiseks tehtud ; see on demonstratsioonesinemine , ja paat on tavaline , kuid tuttuus mootorpaat , mitte skuuter , kuhu isa nagu kirstu topitud , aga kiirus on korralik , oma seitsekümmend kilomeetrit tunnis tuleb ehk ära . Roman on harjunud kiirusi pildi järgi eristama , ta on ka ise isa kõrval sõitnud , kuigi see talle ei meeldi , sest siis ei saa raamatut lugeda , näha on , et paat kõigub ja värviline jutt on taskust väljas , kui ei tea , siis ei saa arugi , mis see on , teadmine aga paneb fantaasia tööle , lükkab lood Romani peas liikvele . " Taskurätt , " ütleb tüdruk ja torkab sõrme vastu pilti . Miks peaks üks tüdruk , poolpaljas veel pealegi , nii tark ja taiplik olema , sellele ei oska Roman vastata , kuigi peaks , sest tüdruk on tulnud tema , mitte kellegi teise juurde , ja kuigi tegu on süütu moedemonstratsiooniga , on millegipärast kokku lepitud , et keegi juures ei ole . " Mis ta nimi on ? " küsib tüdruk . Ta mõtleb isa , mitte taskurätti , ja Roman saab sellest aru , saab aru , et tüdruk viib jutu sihilikult nimedele , siis peab Roman varem või hiljem ka tüdruku oma küsima . Kuid see on sama mis raamatuga : hakkad rääkima ja räägid enda sisse . Vastad küsimustele ausalt ja sind petetakse . " Taylor , " vastab Roman . " Polegi Teema ? Kas sinu isal polegi sama nimi mis sinul ? " " See on vahenimi . Minu isa on vanast inglise aristokraatsest suguvõsast , tema isal , minu vanaisal raius Cromwell pea maha . " " Oo ! " " Minu isa sattus siia juhuslikult , Suur Katk ajas ta siia . Esialgu Saksamaale , kui aga korra juba Saksamaal oled , siis pole ka Eesti kaugel . Ma räägin perest , Taylorite esivanematest , mitte isast . Isa sündis juba siin . Helmut Taylor Teema . Mina kutsun teda Vaaraoks . " " Ja sina ? " " Je suis un enfant trouvé . Mina olen leidlaps . " " Tõesti või ? " " Prantsuse keeles küll . Eesti keeles on asjad alati teistmoodi . " " Kuidas ? " " Loe " Perekonnata " läbi , seal on kõik kirjas . Selle kirjutas üks prantsuse kirjanik , ma ei hakka ta nime parem ütlema , murrad veel keele ära . " " Sa oskad siis prantsuse keelt ? " " Ei oska . Lugeda saab siis ka , kui keelt ei oska . " " Kuidas ? " " Lihtsalt : võtad kätte ja loed . Aega ikka viidab , kui midagi muud ei ole . Kui ma vangi lähen , siis too mulle raamatuid . Kui eestikeelsed otsa saavad , siis ükspuha , mis keeles . " " Miks sa vangi peaks minema ? " " Elus tuleb kõike ette . " " Kas sa vangi lähed eesti keeles ? " " Vist inglise , seal mu juured . " Too tüdruk on esimene tüdruk pikas tüdrukute rivis , keda Roman ilma armastuseta ( ning nimetult ) armastab . Tüdruk saab sellest aru , kuid armastuse andmisest ( ingli ( s ) keeli tegemisest ) ei keeldu . Roman ütleb talle , miks ta ilma armastuseta armastada armastab : temast saab ükskord kirjanik , kes kirjutab ainult häid raamatuid , kuid häid raamatuid saab kirjutada ainult üksinda , kahekesi ei tule midagi välja , eriti kui on karta , et kahest sünnib kolmas . Tüdruk saab sellest aru , ka temal on veel vara armastusega armastada , kuigi tema rinnad on sama ilusad kui Romani emal , võimalik isegi , et veel ilusamad . Koos püstitavad nad kiirarmastuse maailmarekordi , see ei kesta kauem kui sõna ARMASTUS ise . See ei tee kedagi õnnetuks ega pane põdema . Kui veri voodilinadel ja Romani riistal välja arvata ( sest tüdruk on süütu ) , siis ei jäta see isegi mingit jälge . Kui armastusakti kiirus veemotomaailma üle kanda , siis võrdub see täpselt Taylori <arv>. aasta absoluutse maailmarekordiga : <arv> km/h . Hea hulk aega on suure kiiruga ( kuid mitte kiirustades , ei , seda ühelgi juhul mitte ! ) möödunud , täpsemalt öeldes just selline ajahulk , mille jooksul Roman ja Roma uuesti kohtuda ning teineteist leida jõuavad . Muuseas , ka kaks raamatut , üks riiuli ühes otsas , teine teises , võivad täpselt samuti , kuigi hoopis teistsugust taktikat kasutades samale tulemusele jõuta . Teie , potentsiaalne ( raamatu tarvis säilib teie potents elu lõpuni ) lugeja , ei pane seda tähelegi , te ei märkagi , millal too pisike , peaaegu nähtamatu ( ning ilmselt naissoost ) brošüürike jõudis pugeda piraka Boschi ( maskuliinne , kuid igast otsast lagunev kunstialbum ) külje alla . Kuidas see võis juhtuda ja miks , jääb ilmselt igaveseks teadmata , sest mõistuslikult võttes ei saa selline asi üldse võimalik olla . Kuigi raamatu füüsiline liikumine pole ju täiesti võimatu : arvestades teie hajameelsust , võisite te ise need kaks teost juhuslikult kokku viia ... Olen ise raamatukogus töötanud ning tean , mis tunne on leida A-formaadis üllitis E-formaadist ... A , muuseas , tähendab biblikeeles väikest , E aga ülisuurt . " Mis see on ? " " Pintsak . " " Selline imelik . " " Mis mõttes ? " " Kollaste nahklappidega . " " Need kaitsevad küünarnukke . " " Sinu tööga see sobib . " " Õige . Kui lapid läbi kuluvad , tuleb surm . " " Palju nad ühe romaaniga kuluvad ? " " Sõltub romaanist . " " Sa räägid nagu jõulukuuse müüjad . Küsid nende käest , mis kuusk maksab , nemad vastu , et sõltub kuusest . " " Proovi selga . " " Ma just tahtsin küsida ... Sobib ? " " Nagu valatud . Oled sellega nagu mu isa . " Romanil enam isa ei ole . Isa-aeg on läbi , ema-aeg veel kestab . Roma seisab riidekapi ees ja uurib Romani garderoobi . Roman lubab tal seda teha . Roma paneb pintsaku selga . Pintsak on talle paras , see on Romani isa pintsak : kollaste nahklappidega . Küünarnukkide kaitseks . Küünarnukke peab kaitsma . Kui küünarnukke ei kaitse , tuleb surm . Imelik mõelda , et selle pintsaku sees oli kunagi olnud Helmut , mees , kes arvas , et on laps . Ainult lapsel on selline naeratus . Enne surma oli Helmut ikka sagedamini naeratama hakanud . Vahel võis ta söögilauast üles tõusta ja välja minna . Kui sa ta käest küsisid , et kuhu sa lähed , isa , siis oli vastuseks väikse lapse süütu naeratus . Ei saanud ju nemad emaga keelama hakata ; last võib veel keelata , kuid mis teha kuuekümneaastase lapsega , kes on meistersportlane ja maailmameister ( mis sest , et rekordid on iganenud ) , lapse isa , Romani autor ? Sellisele peab voli andma , kuigi hirm on südames . Hirm elu pärast . Saatuse siksakkide pärast . Elu polnud skuuter , mis mööda vett otsejoones edasi tormab , laineharjalt õhku hüppab ja laksatades alla kukub . Aili , kellega koos nad armastuse maailmarekordi püstitasid , oleks samamoodi arvanud . ( Nimest polnud Roman pääsenud : veidi pärast tüdruku lahkumist oli aknale koputatud ning kui Roman kardina eest tõmbas , seisis seal ilusate ema-rindadega tüdruk ja ütles midagi . Kui ta aru sai , et Roman teda ei kuule - klaas nende vahel oli kahekordne , talveaknad veel eest võtmata - , kastis ta näpuotsa suus märjaks ning kirjutas tolmusele klaasile trükitähtedega oma nime : AILI . Klaas kriuksus ja krudises , Roman noogutas - ta oli kindel , et nimi kohe ununeb , kuid võta näpust või näpuotsast , unustamisega võrreldes oli mäletamine lihtsam , see tuli loomulikult , unustamiseks pidid punnitama . Ühtki rekordit ei püsitata üksi , ikka on keegi , kes sind aitab ! Just seda tahtis Aili öelda , just nii oleks ta ruudule kirjutanud , kui Roman kardinat kiiresti ette poleks tõmmanud ; kui ta selle uuesti lahti tegi , oli akna taga juba uus aastaaeg , jääruutudega talv , ning see sobiski rohkem kahekordsete klaasidega . ) Isa oli surres kümneaastane ning Roman sai suvel kakskümmend . Kui neile koju helistati - sündmuskohalt , mitte haiglast - , taipas ema kohe , milles asi . Helistaja , kelle nimi jäigi saladusse , oli väga viisakas , kannatlikult ootas ta sobivat hetke , millal kurb sõnum edasi anda . Kuid ema ei lasknud tal rääkida . " Jah ma tean tal on jalaluumurd see on raske asi aga sellest saab terveks kargud on meil olemas ah et koljuluumõra päriselt sellest ei parane ma tean peab lusikaga toitma ma teen seda hea meelega meie peres polegi enam ammu last olnud vabandage . " Meeleheitlikult pakkus ema välja ikka uusi lahendusi , asju , mis polnud surm , kuid lähenesid sellele paratamatult iga hetkega . Seda oli õudne vaadata . Roman võttis ema käest telefoni , ta ei tahtnud seda anda , Roman väänas selle tal käest ja tõukas ema eemale , ema vaarus , haaras käega lauaservast , kuid varises laudlina endaga kaasa tõmmates laua kõrvale põlvedele . Roman aga ütles põlvitavat ema silmanurgast jälgides : " Me tuleme kohe . " Kuid minna tuli üksi , ema oli hüsteerias . Roman palus naabrimeest , et see ema järele vaataks , ja läks . Sündmuspaik polnud kodust kaugel , ka liiklus polnud siin teab kui tihe : mõni auto , paar puud ja valgusfoor . Tee servas seisis tumesinine Ford Sierra , selle uks oli lahti . Isa kõrval põlvitas helesinises ülikonnas kiilaspäine mees ning halas : " Nagu väike laps , nagu väike laps ! Kes siis nii üle tee läheb ? ! " " Ta ongi väike laps , " ütles Roman . " Kust te teate ? " " Ma olen ta isa . " " Teil oli vist hea poeg ? " " Väga ! " " Andke andeks ! " " Teile on andeks antud . " Kohe pärast isa surma kirjutas Roman novelli , elu parima , nagu ta ise arvas . Kui ta selle emale lugeda andis , hakkas ema nutma ja ütles , et ta seda kellelegi lugeda ei annaks . Miks ? imestas Roman . Ons see siis vilets asi ? - Ei , ei ole ... ma lihtsalt ei teadnud , et sa oma isa nii armastad . Selle peale hakkas Romanil piinlik - oli ta ju isa asemel iseennast ette kujutanud - , alles siis tundis ta , kuidas juttu koguneb soojus nagu stepslisse pistetud triikrauda , põsed hakkavad õhetama ja südamesse tuleb õrn tunne . Ta vist isegi naeratas , kui selle tunde ära tundis - täpselt sama naeratust mis isa . Roman oli nüüd isa ja isa oli tema poeg , mingid jooned ka segunesid - võime iseenda eest seista , oma õnne ise endale sepistada oli ühine . Kuid seal , kus ema arvas ära tundvat poja armastuse isa vastu , oli Romani armastus iseenda vastu ning halemeelne rõõm selle üle , et poeg , kes oli ta isa , tema surma juures viibib . Et ta mitte üksi surema ei pea . Sellest ka naeratus , topeltrõõm elu püsiväärtustest . Hinc illae lacrimae . Kuigi Roman ladinast lugu ei pidanud , oli see ometi õige . Kui ema seda talle ütles , mõistis Roman , et lugu pole suurem asi . See oli tema esimene ebaõnnestumine , kuigi ema seda otsesõnu välja ei öelnud . Ta sai aru , et seekord oli ta vabadusega liiale läinud - mitte kõik siin elus polnud materjal , mitte kõik polnud öeldav . Romanile meeldis kirjutada elust maha , kõik tema tegelased olid elust võetud ning tulid hiljem ütlema , mida nad tema lugudest arvavad . Üldjuhul arvasid hästi , tegelasteks saada oli kõigil hea meel - Roman garanteeris kõigile surematuse , isegi nime ei muutnud . Seda oli lihtne teha , sest siiani olid kõik need elus , kes talle inspiratsiooni olid andnud , ainumas isa , üks isa terves maailmas ei saanud talle aitäh öelda . Ning poleks ehk ka öelnudki , oleks ainult küsinud : " Miks ei armastanud sa mind tõeliselt , miks pidid teesklema ja nägusid tegema , selle asemel , et ausalt välja öelda , kuidas sa mind vihkad ? " Selleks et tõsimeeli ja ausalt isast kirjutada , pidi veel keegi surema . Keegi , keda Roman armastas . Keegi , kes polnud ta ise . " Isa " ( nii oli novelli pealkiri ) ära viskama Roman ei hakanud . Seda oli ka küllalt raske teha . Vanasti , kui veel paberi peale kirjutati , oli pahnast kergem lahti saada . Rebisid tükkideks ja viskasid prügikasti ja asi tahe . Nüüd nii ei olnud . Alati kui Roman arvutile diliitimiskäsu ( arvutikeel on põhimõtteliselt tõlkimatu : kustutamine jäägu kustukummile ! ) andis , polnud ta kindel , kas see ikka ära kadus või säilis kusagil kõvaketta käärudes , kust mingi häkker selle alati üles võis leida . ( Unenägu : ühel päeval sa avastad , et sinu arvutisse on tekkinud uued failid , sa süüdistad selles oma pere liikmeid , kuid siis selgub , et failid kuuluvad grafomaanidele , kes need sulle on emailinud , see on kosmiline kõnts , sa proovid neist lahti saada , kuid see ei õnnestu , igal hommikul leiad sa oma arvutist uusi saadetisi , mis näevad nii välja , nagu oleksid sinu omad , juhuslikult viid sa ühte sisse mingid väiksemat sorti parandused , põhiliselt grammatilised , sisu sa puutuma ei hakka , oled selleks liiga tülpinud , kuid just sellest failist õnnestub sul vabaneda , unnates lendab see kosmosesse , sina aga mõistad , kelleks nad sind peavad ja kes sa ka oled : kosmiline sibi ! Sa ärkad , külm higi otsaees . ) Ka " Isa " -faili võis muidugi mingil suva-aadressil kosmosesse saata , kuid endale jäi see ikka sisse , võisid ta millekski muuks ümber nimetada , aga see on enam-vähem võrdne sellega , kui raamat raamatukogus meelega valesse kohta sokutada - teiste jaoks on raamat kadunud , sina aga tead , kus see on . Roma : " Miks sa oma isa lapseks kutsud ? " Roman : " Kõikide leidlaste isad on lapsed , kas sa seda siis ei teadnud ? " Roma : " Ei . " Roman : " Nüüd siis tead . " Kuid Roma oleks Romani veel paremini mõistnud , kui Roman talle " Isa " lugeda oleks andnud . Paraku ta seda teha ei saanud ; ema sõna oli Romani jaoks seadus , ta oli palunud , et Roman seda juttu kellelegi ei näitaks ning nii Roman ka tegi : Looming ja Vikerkaar jäid vesise suuga . Viimasel ajal tunti Romani vastu suuremat huvi kui kunagi varem , toimetajad helistasid koju ja küsisid , kas Romanil ei ole " midagi " , nad justkui aimasid , et Romanil on " midagi " , mida ta nende eest varjab ning mis on võibolla liiga hea , et seda trükimusta ja tuntusega rikkuda . Vahel sattusid nad ema peale , ema ei öelnud neile midagi ; oleksid nad teadnud , kellega neil on tegu , maailma parima emaga , eksimatu toimetajaga , siis poleks nad vast nii väga peale käinud . Ajad olid muutunud : vanad tegijad , staažikad kirjanikud , enam preemiaid ja auhindu ei saanud , nende lips oli läbi . Ka isa aeg oli ümber saanud , talle osteti lapatsitega pintsak ja lasti laua taga istuda , ime siis , et ta ära väsis ja imelikuks läks . Ka võistluspaati talle enam ei antud , aga kaua sa kaldalt ikka vahid ? Nüüd kihutasid skuutritega noored , vanad pidid aerupaadiga sõudma . Üks korralik jeti ( seda nime kandis nüüd skuuter ) maksis oma <arv> <arv> kronu ära , selle selga ei saanud üht ätti ju lasta , eriti kui too oma iga arvesse ei võtnud ! Roman ise oli selle klubipoistel ära keelanud , tema teadis paremini , mis isal tarvis , mis mitte . Teadis ka seda , kartis rohkem kui teadis , et üks selline sõit võinuks maksta isa elu : paat oleks üksi tagasi tulnud , selle roolis oleks istunud röökiv laps , mitte täiskasvanud mees ! Kuid ega ka Romani aeg veel saabunud polnud . Sest Romani lood polnud moodsad , kunstikrutskid neist peaaegu ( sest Roman oli loomult vallatu ja lubas endale vahel üht-teist ) puudusid ning aeg jooksis neis aeglaselt . Romani enda tunde järgi hõljusid tema lood kusagil maa ja taeva vahel , mitte liiga kõrgel , nii umbes inimeste peade kohal . Iga mõttessevajunud , kuid mitte liiga murelik ilme , iga muhelus või ootamatult huulile ilmunud naeratus tähendas seda , et inimene neid lugusid oma lagipeaga tundnud oli . Sellest Romanile piisas , midagi enamat ta ei tahtnudki . Tahtis , et mõni tuleks juurde ja ütleks aitäh ; Roman ei teinud vahet , kas ütlejaks on kerjus või kirjandusajakirja toimetaja , kerjuse üle oli tal ehk rohkemgi hea meel ( või oli see ta järjekordne krutski ? ) . Roman pidas sõna . Ta sülitas ajale , post- ja potsmodernismile , noorte ja vanade vastuolule ( põlvkonnad olid põlvepikkused konnad , võimatu oli neid sülle võtta ja silitada ) . Roman jäi iseendaks , tema looming sündis üksindusest . Ta oli üksi , kuigi tal oli Roma . Oli ka Ingmar , kes Roma kaudu teda armastas ( oma järgmise raamatu kavatses ta pühendada Ingmarile ) . Oli Dagmar , kes Romani ( silmade ) kaudu armastas Romat ( järgmise moedemonstratsiooni mõtteliseks keskmeks oli sinine täpp , Roma ! ) . Nad mõlemad meeldisid talle , nad mõlemad kokku , Ingmar ja Dagmar , vormusid Romani järgmiseks teoseks , romaaniks , mille pikkus sõltus täielikult kummaliste , kuid inimlike suhete lõpututest hargnemistest , peegli peegeldustest , kaoses valitsevast korrast , mustsõstramustrist . Kuid " Isas " rääkis Roman ajast . Tal oli see võrdlemisi hästi kirja pandud , sellepärast on kahju , et ta sellest kellelegi kõneleda ei tohi . Sest just aeg tegi isale liiga , muutis ta lapseks . Isa ajast oli tükk väljas . Eesti riigil oli topeltajalugu : üht ajalugu ta häbenes , teise üle tundis uhkust . Häbenes pikka , uhkeldas lühikesega . Ühes stseenis oli juttu sellest , kuidas isa nende juurest ära läks ja enam tagasi ei tulnud . Märkamatult õnnestus Romanil peatükki sisse poetada isa sünniaeg : <arv>.<arv>.<arv>. Puhast lapseaega oli isal seitse ja pool kuud , siis algasid ajad , mis olid nagu spetsiaalselt selleks mõeldud , et inimene mõne päevaga mitu aastat vanemaks saaks . Kui inimene on titena täiskasvanu , siis on tal õigus olla täiskasvanuna laps . Roman mõtleb oma isale välja nii eluloo kui ajaloo . Ajalooga on veidi kergem . See pole küll tavaline , et keegi ajalugu sõna-sõnalt võtab ja usub ning oma elu-ajast ajaloo-aja maha võtab , et jälle laps olla . Laps , kellel on laps : kahekordne laps . Kui selline kuskil leidub , siis on see Romani isa . Uskumisest piisab , et olla . Tähelepanuväärne on see , et Romani loos polnud ühtegi aasta-arvu , ometi oli lugejale korrapealt selge , kes on kes : kes isa , kes poeg ja kes ema . Sellist asja polnud eesti kirjanduses tõtt-öelda veel ette tulnud . Nüüd tuli . Oli . Ja jäi : Roman Teema . Oma isa , Helmut Teema teemaarendus . Puänt oli ema , Elle Teema . Rohkem neil sugulasi polnud , mitte ühtki vanaema , ainult kümme vanatädi , kes olid ürgvanad . Neid võis isegi rohkem olla kui kümme , nii saja ringis ; Roman ei viitsinud vahet teha , kes nad talle kõik olid , mõni võis ( Romani loojatemperamenti arvesse võttes ) või tütar olla . Romani loominguline tegevus ei pakkunud neile pinget . Kui Roman neile külla läks , siis pandi temagi laua taha istuma , pakuti magusat napsu , magusat kooki ja veel magusamat ( valikut polnud ) kohvi , aga kirjandusest juttu ei tehtud . Nii ei saanudki Roman teada , kas vanatädid teavad , et nad on kahekordselt surematud : üks kord oma tegeliku olemise ja vanamoodsusega , proteeside nätsutamise , parukate alt paistva kollase naha , värisevate käte , hõbenõeladega juuksekrunnide ning saksakeelsete üllatushüüetega , achide ja ochidega ; teine kord aga täpselt samade asjadega , kuid nüüd juba hoopis teises kohas , millest nad kas midagi ei teadnud või midagi teada ei soovinud - Romani juttudes , lugudes , romaanides . <arv>. Mis on elu mõte ? <arv>. Kas dollari kurss veebruaris tõuseb ? <arv>. Kuhu ma olen pannud keldri võtme ? Need kolm küsimust Ingmari raamatust jäid Romani kummitama : ta just luges neid , kui nad Romaga esimest korda kohtusid . Muidu oli raamat rämps , inglise keelest surmkindlalt maha puksitud . Roman ostis ta ainult pealkirja pärast . Romanile meeldisid lühikesed pealkirjad , need olid köitvad ja lõikasid valusalt . Juba tükk aega oli Romanil olnud tunne , et üksinduse kõrval on oluline veel üks komponent - intuitsioon . Pingul olla ei tohtinud - sellepärast kirjanikud ennast alkoholiga lõdvestasidki . Võta või Faulkner , see oli ju vana jota . Kirjanik pidi jooma , seda pidi talle võimaldama , riik poleks tohtinud vahele segada . Aga või see riik sellest aru sai , saatis politsei kohale ja asi tahe , kuigi leidus ka mõistvaid mente või koppe ( olenes , mis ajast juttu ) , kes lasid su lahti , kui KL piletit näitasid . KL oli Kirjanike Liit , seda juba Kinoliidu ja Kenoliiduga niisama kergelt segi ei aja . Selline võimur tegi korrapealt südame hellaks , hakkasid juba mõtlema , et Eesti riik on hea . Oli mente ( või koppe ) , kes noorest peast ise ka midagi olid kirjutanud , see andis ka vanemas eas tunda , kuid riiki luulelembuses kahtlustada oleks olnud äärmiselt tobe . Riik pani maksud peale , võttis neilt , kellelt midagi võtta ei olnud . Tõepoolest , mõtles Roman , oskaksin ma kõigile kolmele küsimusele õigesti vastata , oleksin geenius . Raamatus soovitati vastata kohe , spontaanselt , ilma et mõte vahele tuleks . Elu mõte on elus endas . Dollari kurss veebruaris tõuseb . Keldri võti on konksu otsas . Need olid esimesed vastused , mis pähe tulid . Need olid ka õiged . Polnud ju võimalik , et elu mõte oleks milleski muus kui elu mõttes ? Või et dollari kurss rippus seal , kus tavaliselt keldri võti ? Romani unistuste romaanis on kolm tasandit , elu , dollari ja võtme tasand , ning kõik need on omavahel seotud ; ta teeb võimatust võimaliku , süüst süütuse , rahast rahu ja võtmest võidu . Romani ja Roma esimene kohtumine toimus tänu sellele , et mõlema lemmiktegevus oli lugemine , kusjuures mitte tavaline lugemine , vaid ennast ja maailma unustav , just selline , mis muudab maailmu ja teeb kinopiletistki raamatu . Teise kohtumise eest ( mis peatselt toimub ) on nad tänu võlgu intuitsioonile . " Intuitsioon " muutub intuitsiooniks siis , kui raamat on läbi , kui viimane lehekülg on pööratud , kui on visatud pilk trükiandmetele ning isegi tagakaanele , kus pole midagi muud kui hind , mis on aga nii tühine , et selle eest ei saaks osta ka kõige odavamat asja . Juhul kui see pole raamat . Raamatul polegi hinda , sellepärast on kõik hinnad , ka kõige kõrgemad , vastuvõetavad . Ainult armastav lugeja , lugeja , kes ei armasta mitte iseennast , vaid lugemist , jätab raamatuga sel viisil venitades jumalaga . Ilma et nad sellest ise teadnud oleksid , tegid Roman ja Roma seda üheaegselt . Viimased laused lõppesid ühel ajal , nad põimusid ühte , neist sai üks ning piisavalt saatuslik lause . Need laused olid sellised : Kuidas interpreteerida kõike koos , tervikuna ? e ) liikmete arv võistkonnas Kuid keegi , mitte keegi ei teadnud , kuidas võis tegelikult välja näha see nii erinevatest komponentidest koos seisev ühtepõimunud lause , paljud ( laused , aga ka inimesed ) aimasid , aga ei julgenud avalikult välja öelda . Sest kui kohtub kaks inimest , siis põimub ka kaks lauset , mis seda kohtumist kirjeldavad . Kuid nende edaspidist või eluaegset kokkujäämist ei garanteeri ükski grammatika või koopulatehnika . Ka see uks kutsus , lausa tõmbas Romani endasse . Seekord oli tal seda kergem teha , sest Roman oli kergelt vintis . Ta ei pannud ust tähelegi . See polnud miski ime , sest uks polnud tavaline uks , vaid pöörduks . Sellistel pole ei linki ega hingi , kuid ega nad sellepärast halvad ei ole , ukselik olemus , avanemine , on neis ehk pareminigi realiseerunud kui kägisevas hinges või käuksuvas lingis . Või ukseplaadis , millele jalaga võmmu anda , kui käe tõstmiseks mahti pole . Ka selliseid tuleb ette . Inimese elus tuleb kõike ette , mõnikord ka seda , mis juba seljataha jäänud . Roman tahtis vastu seina nõjatuda , kuid seina polnud , oli uks . Uks tõmbas Romani endasse . Pöörlevast rattast tõmbas Romani välja halli peaga vanem mees , kes kandis kuldnööpidega rohelist livreed - uksehoidja . Kuivõrd puudus uks , mille lahtimineku eest hoolt kanda , siis tõmbas ta inimesi rattast välja . Õhtul oli tööd rohkem , siis saabusid hotelli purjus soomlased . Päeval uksehoidja igavles , käis fuajees edasi-tagasi ja vaatas läbi klaasseina välja , kas mõni takso ette ei sõida . Takso üle tundis uksehoidja head meelt ; taksol oli tavaliselt neli ust , millest üks kuulus kindlalt avamisele , kui aga vedas ja ta küllalt kiire oli , siis jõudis ta lahti teha tervelt kolm ust : kaks hotellipoolset ( juhul kui juhi kõrval keegi istus ) ning selle , mis oli teisel pool . Ükskord oli ta isegi juhist kiirem , enne kui see oma käe lingile pani , oli uks juba lahti . Uksehoidja isiklik rekord oli viis ust , viies oli pagasiruumi oma , kuid see oli erand , tavaliselt ta seda tegema ei hakanud , kuigi oleks jõudnud , sest üldjuhul olid taksojuhid laisad ega teinud oma tööd korralikult , vähemasti mitte nii korralikult ja kohusetruult kui tema . Uksehoidja oli oma töösse kiindunud , uste avamine oli tema ainuke armastus ( ta oli poissmees ) , uksed olid tema usk ja unistus . Ka und nägi uksehoidja ustest . Ustest ja inimestest , sest üks polnud mõeldav ilma teiseta : ükski inimene ei tohtinud tema töö-ajal ust oma käega puutuda , kui keegi seda tegi , ärkas uksehoidja karjatades üles . Uksehoidja oli pärit põlisest uksehoidjate suguvõsast , praeguseks oli neid vähe järele jäänud , kes endale puhtalt uksehoidmisega elatist oleksid teeninud ( mõned olid küll liftipoisid , aga see ei läinud ameti traditsioonidega kuigivõrd kokku , üks aga , uksehoidja vanaonu , elas Ameerikas ning töötas ühe väikelinna ajaloomuuseumis giidina ; uste avamine ei kuulunud otseselt tema töökohustuste hulka , kuid ega see kedagi ka otseselt ei häirinud , mõnikord sai ta selle eest isegi jootraha ehk tip'i , nagu ta oma kirjades kirjutas ) , enamusel esines see varjatud kujul , sellist ametit polnudki , kus üldse ustega pistmist polnud . Uksi oli nii kirjanduses kui muusikas : igast teosest leidis sama palju hüljatud uksi kui üksikuid inimesigi ning kui muusikast rääkida , siis oli ansambli Doors ning selle juhi Jim Morrisoni kurb saatus kõige ilmekam näide sellest , kuidas ukse nimega mängida ei tohtinud . Uksed olid armastuse kõige universaalsem vorm ; nad võisid oma vormi muuta , kuid nende sisu - AA VAA NEE MII NEE - jäi samaks . " Mida sa loed ? " " Raamatut . " Uksehoidja luges tõesti raamatut , Roman jõudis selle ära näha , kui ta rattas tiirles ja iiveldus peale tuli . Kiirus üha kasvas , kuid soikus kohe nulli , kui uksehoidja ukse peatas . Uks alistus uksehoidjale kohe . Erinevalt Romanist , kes väljumiseks veel siiski õiget auku üles ei leidnud , kui karusell peatus . " Kuidas on ? " " Pole viga , kannatab lugeda . " " Olete Saaremaalt ? " " Kust te seda võtate , ma pole veel ühtki ööd ütelnud ? " " Kannatab , selle järgi , teil seal saare peal nii öeldakse . Öö ja kannatus . " " Öige küll . Aga kes teie olete ? " " Kirjanik . " Romani meeleolu tõusis märgatavalt , ometi kord keegi , kellele meeldib lugeda ning kes ei häbene seda tunnistada . Ning veel kus - Tallinnas ! Tallinna Roman vihkas , siin läks alati kõik viltu : kui õhtuks bussi või rongi peale ei saanud , siis oli hommikuks mõru meel ja pohmakas kindlustatud . Nagu praegu . Ega Roman eriti aru ei saanud , kus ta momendil viibib , teadis ainult , et Tallinnas - aga kus täpsemalt ? " Kus ma olen ? " " Olümpias . " " See sobib . Mis siin toimub ? " " Ilusaid naisi näidatakse . " " Kas mind ka ligi lastakse ? " " Olete teretulnud . " " Selle kampsuniga ? " Roman Tallinnas ja Roman Tartus olid kaks täiesti erinevat asja . Tartus käis Roman enam-vähem korralikult riides , see tuli sellest , et Tartus mõtles ta enam-vähem korralikke mõtteid ; Tallinnasse aga ilmus Roman määrdunud ja läbihigistatud villase kampsuniga , mis tema Tallinna-mõtteid täiesti vääris . Isegi silmavärv läks pealinnas teiseks . Kui Roman Tartus bussi istus ja silmad kinni pani , olid need veel sinised , kui ta aga Tallinnas need avas , olid need juba pruunid , kusjuures mitte tavalised pruunid , vaid küpse ploomi karva pahelised . Tartus oli Roman sinivereline üliõpilane , kes hoidis käes rohkem raamatut kui õllekannu või siis mõlemat korraga , Tallinna jõudes lugemine unus ning igaks juhuks kaasa võetud raamat nägi kotinurgas või rinnataskus näguripäevi . Tallinn oli purgatoorium , puhastustuli , millest Roman küll alati puhtalt välja tuli , kuid ei saa öelda , et kõrvetamata , ehkki saadud haavad polnud kunagi nii tõsised , et neid Tartus ema juures ravida poleks võinud . Raamatut lugev uksehoidja tuletas Romanile kodulinna meelde . Ja isa - see naeratus , mis koos esimeste sõnadega ta nägu valgustas , oli täpselt isa oma . " Kui oled kirjanik , siis kampsun ei loe . " " Olen . Tahad dokumenti näha ? " " Ei , kirjaniku sõna loeb . " " Ole meheks ja anna mulle midagi muud selga . Hakkavad muidu vahtima . " " See sobib ? " " Miks ei . Ilus . Pruun . " " Sobib silmavärviga kokku . Kuule , kui ma sind vaatan , on mul tunne , et need polegi sinu silmad . " " Ega ei olegi . Mul on ühed veel varuks . " Uksehoidjal jälle on ülikondi varuks , tal on need palmi taga seinakapis , tuleb ette olukordi , kus inimene tahab kiiresti saada kellekski teiseks ( spiooniks , armukeseks , mustaks , valgeks ) , ja siis saab ta tema käest abi . " Lase lõhna ka peale . " Ka see on üsna tavaline , et inimene lõhnaga jälgi kaotada tahab . Sorts , sorts , laseb uksehoidja pudelist . " Mis raamat see on , mida sa loed ? " " Hea raamat . " " Mis ta nimi on ? " " " K K K " . " " Nii ongi ? " " Nii on kaane peal , sees on öeldud , mida see tähendab . " " Mida ? " " " Kuidas kirjutada kirjutamist ? " . " " Kaval nipp . Mõni võib arvata , et Ku Klux Klanist . Põnev ? " " Mitte eriti . " " Miks sa teda siis loed ? " " Sobib minu ametiga . Siin on ainult väiksed tükid , nagu peegli- või potikillud , köige pikem lugu on lehekülg pikk , seda jöuab silmaga haarata , selle ajaga ei jöua keegi tulla ega ka ära minna . " " Sina mõõdad lugude headust siis pikkusega ? " " Ajaga , kirjanikuhärra , ajaga . " " Aitäh , et ütlesid . " " Vöta heaks . " " Mu jumal , ta on ju alasti ! " See oli esimene mõte , mis Romani peast läbi vilksas , kui ta pehmed sametkardinad kõrvale lükkas ja saali astus . Tal läks juba suu lahti , et sama asja valjusti hüüda , kuid siis hakkas tal häbi : tal oli tunne , et keegi on enne teda seda juba teinud ning teisi jäljendada oli jäle . Alastiolek iseendast poleks tema peale mõjuda tohtinud , alasti naisi oli ta oma elus piisavalt näinud , neid suudelnud , nendega maganud , nikkunud ja nikkumata jätnud . Miks ta siis praegu nii valuliselt reageerib ? Nagu oleks see tüdruk tema sugulane . Kuid isegi siis oleks Roman ennast kontrollida suutnud , tal poleks ka selle vastu midagi olnud , kui tema ema seal kõikidele vaadata oleks olnud . Tema ema oli ilus ja armas , las vahivad , kui tahavad . Ka Roman võttis laua taga istet . Laual oli täis veiniklaas , mille Roman kohe alla kummutas . Ta oli sattunud ideaalsesse maailma , paradiisi , kus kõik klaasid olid täidetud ja naised alasti . Ühe väikse , kuid olulise vahega - taevas ( kui see ikka oli sama mis paradiis ) polnud tundeid ja haavu , sest polnud materjali , millest neid valmistada - mateeriat . Siin aga oli . Klaas täitus uuesti ning ka tüdruk ilmus jälle lavale . Täpselt samasuguses olekus , katmatult . Kuid nüüd ilmus poodiumi lõpus , kuhu ta hetkeks paigale tardus , tema kätte raamat . Kust ta selle võtnud oli , jäi arusaamatuks . Üsast , meelekohast ? Ka teised modellid tegid sama , kuigi neil oli peitmiseks rohkem paiku ja raamatu asemel olid teised asjad . Nii ilmus kusagilt , kas taskust , kleidipõuest või ridikülist nähtavale sinine taskurätt , lillast sametist nokkmüts , punane silmalapp , oranž nööp , kaks hiirt , üks roheline , teine kollane , ning violetne sirelioks . Riietus oli enamasti napp , ka talvepalitu all ei pruukinud midagi olla . Kuid ainuke , kel tõepoolest midagi seljas polnud , kes oma alastusega ei edvistanud ega koketeerinud , oli raamatuga tüdruk . Pilgud , millega modelle mõõdeti , olid mõtlikud , sellist süvenemise astet ei tulnud isegi kunstinäitusel ette . Kuid see , kuidas vaadati tüdrukut , kelle ainsaks katteks ja kaitseks oli raamat , erines tunduvalt sellest , kuidas jälgiti ülejäänud seitset silmamoondajat . Sest need nad ju olid - ikka ja jälle saatis käteplagin ( mille jahe mõõdukus aga sugugi sellele ei vastanud , mida tegelikult tunti ) iga modelli juurde kuuluva signatuuri ilmumist sinna , kuhu keegi oodata ei osanud . Täpselt samuti kirjutab väike laps rannas liiva peale oma nime ja laine pühib selle ära , laps aga ei jäta oma jonni , jookseb uude kohta , kirjutab uuesti ja jälle juhtub sama . Ka siis kui laps juba merest nii kaugele on läinud , et laine talle enam järele ei jõua , kustub lapse nimi lapse kujutluses ikkagi - laps paneb käed näo ette ning puhkeb südantlõhestavalt nutma ! Kui seitset tüdrukut võeti mõttes riidest lahti ( nad ise ergutasid vastavaid erke ) , siis kaheksandale pandi rõivad selga . Mehi ja naisi oli show'l võrdselt , üksinda siia ei tuldud , ikka paariti . Kuigi Roman nägi nüüd juba kahekordselt ( ja oli ära joonud kümme klaasi - see arv pole topelt ) , oli hinnang objektiivne . Ka alasti raamatut ja katmata neidu oli nüüd kaks tükki , kummaski silmateras üks , kuid neid ei saanud koos vaadata , ainult eraldi . Muidu nad ühte ei läinud , kui pidi lähemale minema . Ja Roman läks , tõusis laua tagant üles , läks poodiumi juurde ja võttis tüdrukul käest - ja raamatust - kinni . Kujutised sulasid ühte , fookus oli terav , võiks isegi öelda , et valus . Nüüd nägi ta ära ka viimase erisuse : tüdrukul olid sulavpruunid silmad , see oli see osa mustrist , mille võis valutult eemaldada , vaibast välja lõigata ja endaga kaasa võtta . Ka raamat tuli tüdrukuga kaasa . Raamatus polnud ühtegi tähte , see oli kunst-raamat , ilusate kaantega , aga seest tühi . Paradiisis selliseid loetaksegi , seal teistmoodi trükiseid ei tuntagi , nende Gutenberg näeb just selline välja ning mõtted lähevad peast raamatusse , mitte vastupidi . Igal inimesel on üks raamat , mida ta eluaeg loeb , see antakse talle sündides kaasa , viimane sõna kattub viimase hingetõmbega . " Muusika , " ütles Roman , " sa oled mu muusika kuum sai . " " Jaa , " vastas Roma ( veel hetk ja ta saab ka tüdruku nime teada ) . " Hammusta mind , kuid enne kuula . " Enne kui Dagmar tüdrukud lõplikult riidesse pani , küsis ta neilt ühe küsimuse : " Millest sa mõtled ? " Küsimus oli üks , vastuseid seitse . Kaheksa , kui Roma juurde arvata , kuid temaga oli raskusi , temast hiljem . Tüdrukute kehad juba rääkisid , kuid naudingute keelest ei piisanud , nüüd tuli ka vaim rääkima õpetada . Kergelt see ei tulnud : mõni vajas hellitust , mõni kõige otsesemas mõttes piitsa , kõige rohkem aga olid neid , kes vajasid mõlemat . Nii hellitused kui piitsad olid Dagmaril kodumaist päritolu . Hellitused valis Dagmar välja raamatutest ; tema suus kõlas ka kõige kirjanduslikum võrdlus loomulikult . Sellele aitas kaasa madal hääl ning veidi kraapiv tämber . Piitsade tarvis oli ta andnud sisse tellimuse Eesti Nahakunstnike Liidule ehk ENKL-ile , kus see hea meelega vastu võeti ja esimesel võimalusel rahuldada lubati . Esimesed rahvusliku mustriga piitsad olidki juba saabunud . Tüdrukute vastused olid siirad . Ee mõtles Eestist . Ning kõigil , kes teda ning tema luitunudsinist taskurätti Olümpia hotellis Vikerkaare moedemonstratsioonil nägema juhtusid , tõmbus süda valust kokku . Tee mõtles Teheranist . Ning kõigil , kes teda ning tema lillast sametist nokkmütsi Olümpia hotellis Vikerkaare moedemonstratsioonil nägema juhtusid , hakkas silmalaugude alt kibe . Koo mõtles Kommodoori saartest . Ning kõigil , kes teda ning tema punast silmalappi Olümpia hotellis Vikerkaare moedemonstratsioonil nägema juhtusid , jättis süda lööke vahele . Nee mõtles Nepalist . Ning kõigil , kes teda ning tema oranži nööpi ( mille ta suust välja laskis ning kikitava rinnanibu külge kinnitas ) Olümpia hotellis Vikerkaare moedemonstratsioonil nägema juhtusid , läks seest õõnsaks ( ning jalgade vahelt imelikuks ) . Ree mõtles Reykjavíkist . Ning kõigil , kes teda ning tema niidi otsas rippuvat rohelist hiirekest Olümpia hotellis Vikerkaare moedemonstratsioonil nägema juhtusid , läks meel härdaks . Laa mõtles Laosest . Ning kõigil , kes teda ning tema niidi otsast rippuvat kollast hiirekest Olümpia hotellis Vikerkaare moedemonstratsioonil nägema juhtusid , tärkas südametunnistus . Püü mõtles Püreneedest . Ning kõigil , kes teda ning tema hammaste vahelt paistvat violetset õnneõite kobarat Olümpia hotellis Vikerkaare moedemonstratsioonil nägema juhtusid , hakkas enda pärast piinlik . Kõigis neis riikides või kohtades , mis vastavaid riike esindasid , olid omad probleemid , kõik inimesed neis kohtades ja riikides ( mis neid kohti vääriliselt esindama oleksid pidanud , kuid enamasti seda ei teinud ) kannatasid kohutavalt . Ükski riik ei tulnud oma elanike eest hoolitsemisega toime . See ei sõltunud riigikorrast ega arenguastmest . Tüdrukute kostüümid olid kootud nende kohtade muredest , vahetust kaasaelamisest nende riikide kodanikele , pisaratest , mis nende palgeilt alla veeresid , kui nad neist paikadest lugusid pajatasid . Lood imbusid riietesse ning said nähtavaks . Ainult Roma ei rääkinud millestki . Isegi Romast mitte , mis tema puhul ju ilmsemast ilmsem oli . Ta ainult vaikis . " Tahad sa üldse seda , mida sa tahad ? " küsis Dagmar ja viibutas piitsa . ( Sõna-sõnalt sellist küsimust kaasaegses eesti kirjanduses ette ei tulnud , kuid ometi polnud teost , kust taoline ebardlik ebalus vastu poleks kajanud . ) " Tahan saada modelliks . " " Sinu keha räägib sellest . Aga hing ? " Raamat oli kompromiss rääkiva keha ja vaikiva hinge vahel . Nii Dagmar kui Ingmar olid veendunud , et see , kes armastab raamatut , ei jäta tüdrukut . Kui ta tuleb , on mõlemad rahul . Datud . Dagmar võidab siis ühe lisapilgu , Romani oma , kust sisse vaadates ta näeb Roma hinge . Ning Roma silma põhja elama kolinud Ingmar kohtub taas sellega , keda ta armastab , kuid ilma vaheastme või -etapita armastada ei söanda . Dagmar armastab meest , et kogeda naist ; Ingmar armastab naist , et kogeda meest . Kui see juhtub , liituvad ka kaks sõnapoolt , neist saab üks sõna : rahuldatud . Romanil on mõttes viia Roma Tartusse . Koju , emale näidata . Ta tahaks tema kohta küsida , nagu ta oma lugude kohta on küsinud . Kui ema tema valiku , võiks ka öelda loomingu heaks kiidab , siis näitab Roman Romat teistelegi , kui ei , siis ei . Aga enne seda veedavad nad ühe öö koos Roma juures . Roma juures , see tähendab tema kasuema Tamara Raamatu korteris , kus Romale on eraldatud üks tuba . Ühest ööst kasvab märkamatult nädal , seitse lühikest päeva ja veel lühemat ööd , selle aja jooksul uurivad nad teineteist , õpivad tundma nõrku ja tugevaid kohti . Kuid kaheksandal päeval on Roman sunnitud lahkuma ; Tamarat hakkab nende kooselu häirima , ta kutsub politsei ja politsei soovitab Romanil lahkuda või neil koos teise kohta kolida . Romanile politseinik meeldib , tal on tema ( ajutiselt kadunud sinised ) silmad . Kuid enne seda on see , et nad jooksevad hotellist minema , all fuajees kohtavad nad uksehoidjat , kes avab ukse ( pöördukse kõrval on veel teine uks , tavaline , sellest nad lähevad - ainult nii jääb lahkumisest tõeline tunne ) ja avab ka suu , tahab midagi öelda , kuid ei jõua , tema lugu jääb pärastiseks . Roman ja Roma tulevad mööda tänavat , see on kuskil Kalamaja kandis , meri on ligidal , vanad puumajad lõhnavad , pilvitus tumesinises taevas paistab kollane pannkookkuu ja Romal tuleb pissihäda peale . Kuigi kodu on juba lähedal , ei jõua Roma kannatada , vaid tõstab mantlisaba üles ja pissib oma alasti keha pissiaugust telefoniposti alla loigu . Ise aga ütleb : " Mina olen Roma , ma olen mustlane , ma olen leidlaps , mina tohin seda teha , mida teised ei või . " Romani köidab Roma loomulikkus . Ja vabadus , mille ta endale võtab . Nagu elaks ta metsas . Kuid kõige tähtsam on " leidlaps " , selles tunneb Roman ära iseenda ; see , mis temas on väljamõeldis , on Romas päris , ehe ja tõeline . " Sul on sinised silmad , nii siniseid silmi pole ma enne näinud , " ütleb Roma ja tõstab üles Romani ühe silmalau ( Romani poolt vasaku , Roma poolt parema ) . Nad on sees , kodus , majas . Roma kušett on kitsas , hädavaevu mahuvad nad sinna kõrvuti ära . " Tegelikult on mu silmad pruunid . Sündides olid sinised , siis läksid mõne aastaga pruuniks . Mul on üks pilt , kus ema hoiab mind süles , mul on seal pikad valged juuksed ja sinised silmad . Kui ma Tallinna tulen , lähevad mu silmad pruuniks pähe . Sina näed sellepärast sinist , et armastad mind . " " Kas valus ei ole ? " " Miks peaks silmavärvi muutumine valus olema ? See on nagu pimedaksjäämisega : kui see toimub pikkamööda , siis võib välja kannatada . " " Ma ei tea , mul oli selline tunne . Minu enda silmad olid sündides pruunid , siis läksid siniseks ja jäidki . Isa minus sai võitu minu emast . Minu ema oli mustlane , ta jättis mind maha , kui nägi , et silmad siniseks lähevad . Ta soovis mulle kõige paremat ; ega mul mustlaste juures nagunii asu poleks olnud , nad ei salli , kui nende soontes voolab võõras veri . " " Kes su isa siis on ? " " Kas see silmast ei paista ? " Nüüd uurib Roman Roma silmalau alust ( Romani poolt vasakut , Roma poolt paremat ) . " Natuke paistab , tal on vist hallid juuksed , paremast jalast natuke lonkab . " " Selle ajaga lähevad juuksed halliks küll . Ja lombakas võib ta ka olla , mulle on luupavad mehed kogu aja meeldinud . " " Mina ju ei ole ? " " Oled küll , natuke oled , sa pole lihtsalt märganud . Ja kas sa ei või siis veidi luubata , kui mina seda tahan . " " Võin küll , miks ei või . Kui vana sa oled ? " " Kakskümmend kaks , vanatüdruku taks . " " Ära karda , ma võtan su ära . " " Kui ära ? " " Nii ära , et on võetud ! " " Sõrmusega ? " " Sõrmusega ! " " Teemandiga ? Mustlastele meeldivad teemandiga sõrmused . Olgu või väike , aga teemant peab olema . Sinine safiir . " " Sinisilmne mustlastüdruk sinise safiirsõrmusega . " " Ära mulle mustlane ütle . Ütle inimene , ütle Roma . Roma ongi mustlaskeeles inimene . " " Roma , kallis . " " Samad sõnad . " " Päris samad mitte , üks täht tuleb juurde panna . " " Ma panen ? " " Pane ! " " Enn ! " " Enn ! " Nii nende esimene tutvusöö lõppes . Esimene lehekülg romaani oli kirjutatud . Ühise raamatu ühine lehekülg . Uusi tegelasi enam ei tule . Viimane uus tegelane oli uksehoidja . Ta on meile loo võlgu . See kõlab nii . Kuid enne kui uksehoidja rääkima hakkab , võtab ta suust proteesid , kougib välja traadi ja plaadi vahele jäänud rohelise hernetera , torkab selle palmipotti mulla sisse ja paneb hambad suhu tagasi . Ta sarnaneb natuke Romani vanatädidega . Tervel tema jutul on keedetud herne maitse juures . Uksehoidja on tüüpiline eesti inimene . Ta on sündinud halval ajal , veel halvemal kui Romani isa Helmut . Kolmteist aastat varem . <arv> , juhuslikult ka samal kuupäeval , <arv>. jaanuaril . Kui Helmut sünnib , on Helmut ( ka nimi juhtub neil sama olema , kuid segiajamist pole karta , üks on vanem , teine noorem ) just selles eas , kui temas lööb välja tema suguvõsa . Tõtt-öelda on ta oma isalt juba õpetust saanud . Isa on samuti Helmut , kuid jutu ajaks teda enam pole , ta on mulla all , talle ei saa tema nime süüks panna . Algõpetus oli rohkem küll teoreetilist laadi : isa näitas talle vanu fotosid , kuhu oli üles rivistatud trobikond uksehoidjat , üks uhkem kui teine , mõni ka poolik , aga see ei tähenda , et pärisolek silma ei hakka . Hakkab küll ja kui ei hakka , siis torkab isa näpuga keset pilti ja teeb selle , mida pole näha , nähtavaks ja selgeks . Senikaua kui ta räägib , katab isa kobakas näpp kinni mitte ainult selle , kelle kohta ta seletusi annab , vaid ka mõne teise , kes pildil tema kõrval seisab . Kuid see pole asi , mille üle kurta . Pigem vastupidi : annaks või elu , kui poisile asi selgeks saaks ning temagi oma elu uksehoidmisele pühendaks . Otse soovitada pole sünnis , tuleb kasutada vihjetaktikat , delikaatselt mõista anda , kuidas elu oleks õigem ja parem elada . Isa ise töötas Helmutil puusepana , kuid see oli üldprofiil , tema spetsialiteediks olid mõistagi uksed , vahel ka aknad , aga need kukkusid tal alati rohkem uste moodi välja , sellepärast anti talle aknaid teha ainult hädakorral . <arv>. aasta <arv>. juunil on uksehoidja Helmut ( esialgu sobiks küll " -huviline " paremini kui " -hoidja " ) <arv> aastat vana . Ustega on ta juba sina peal , isa õpetus kannab vilja ning mõnikord näib , nagu annaks isa veel mullakamaragi alt pojale juhtnööre . Ta teab , kuidas neid teha . Ja mida . Mida on tema puhul tähtsam kui kuidas . Helmut on realist : uksed peavad avatud saama , see , et keegi neid ka teeb , on kõrvalise tähtsusega , kuigi ka sellega saaks ta , nagu juba öeldud , oma isa eeskujul hakkama . Kuid tema eelistab puhast avamist . Juba koolis ei andnud talle rahu , kui keegi enne teda ukse juurde jõudis . Helmut nägi juba kaugelt , kui keegi seisis ukse taga , käsi lingile asetatud ; tiigrihüppega oli ta iga hetk avaneva ukse juures ja mõnikord sai päris nalja , kui ukse taga olija uksest sisse kukkus , sest oli oma teada valmistunud ust õlaga lahti lükkama . Kuid need uksed , mida Helmut <arv>. juuni varahommikul vabatahtlikult lahti tegema tõttab , on veidi teistsugused . Need käivad teistpidi lahti , vasakult paremale ja paremalt vasakule , mitte sisse või välja . Need on erilised uksed , need on loomavaguni uksed , ning Helmut tunneb nende vastu erilist huvi . Pärast ta muidugi kahetseb ; kahetseb õieti kaks korda , ka põhjus kahetsemiseks on mõlemal korral erinev . Esimene kord kahetseb ta oma naiivsuse pärast . Ta oli arvanud , et tööd on rohkem ja et inimesi saab nii sisse kui ka välja aidata . Kuid selgus , et inimesi aeti ainult sisse ja välja enam ei lastud . Nii et uksi tuli panna võrdselt nii lahti kui kinni ning igas jaamas tehti seda ainult kaks korda , üks kord lahti , teine kord kinni ; aga ka lahti oli tegelikult kinni , sest välja ju keegi ei tulnud . Selle töö oleks võinud Helmuti asemel ka masin teha . Või sõdur - ka nende kohalolu avastas Helmut viimasel momendil . Need uksed neelasid inimesi , olid nagu pärani lahti vaalasuud , kust ükski inimene enam välja ei saanud . Helmut ei teadnud , et inimesed aetakse haisvast vaalakõhust välja Siberis , tema sõitis küüdirongiga kaasa ainult Narvani , seal tehti uksed lahti ja pandi jälle kinni , kui inimlihakoorem peal , välja ei tulnud keegi ; pääsesid ainult need , kes olid otsustanud endale vaguni põhja ise uksed teha . Pääsesid siis , kui rongi sappa metallkraabatsit polnud pandud : see oli nii tehtud , et hakkas ka kõige kõhnemale inimesele või siis väiksele lapsele turja kinni ja kiskus ulja uksetegija tükkideks . Oleks Helmut sees olnud , oleks ta ise täpselt samamoodi talitanud , isetehtud ukse kaudu jalga lasknud , ennast pigem tükkideks kiskuda lasknud . Teine põhjus , miks ta oma toonast poisikesepõlve avamis- ja sulgemisagarust kahetseb , on poliitiline ning seisneb selles , et pärast sõda tullakse tema juurde ja pakutakse vangivalvuri kohta . See amet pole Helmuti suguvõsas sugugi võõras , ka see on uksekiindumuse üks võimalikke vorme ja sugugi mitte kõige viletsam , kui tegu on tsiviilriigiga . Seda aga see riik , kus Helmut nüüd elab ( ning mis juba kahel korral oma vormi on muutnud ) , ühelgi juhul pole . Kuigi uksed käivad siin mõlemale poole lahti , ei ole inimesed nende taga sugugi õnnelikud . Ustest välja minna ei taheta , istutakse omaette kodus , tähtsatest asjadest räägitakse sosinal või raadioga , jõulude ajal aga keeratakse uks lukku , tõmmatakse kardin ette ja istutakse hirmunult kuuse all . Uksed ise on nüüd kergemad , neid on kergem avada , kuigi leidub ka raskeid , tammiseid , aga need on muust ajast . Vanglauks on üks neist ustest , mille vorm läbi aja ei muutu - rauast , riividega . Ka sisu on põhimõtteliselt sama , kriminaalne pluss poliitiline , ehkki poliitiline on ülekaalus - isegi taskuvargus või üleaisalöömine on põhimõtteliselt poliitiline akt , sest seda tehakse riigis , kus selliseid asju pole . Aisasid , taskuid . Helmut keeldub pakkumisest , salgab maha isegi oma komsomoli astumise , millega ta liugukse-aastal ( nii kutsub Helmut talle saatuslikku <arv>. aastat ) hakkama sai , et aga iga hinna eest uutmoodi uksi avada ja sulgeda . Aga talle jääb märk külge , teda hakkab jälitama julgeolek ja kui nad järelkõndimisest ära väsivad , siis hoiavad niisama silma peal . Nii et Helmut on selleks ajaks , kui Eesti vabadus uuesti saabub , üsna väsinud ja närviline ; igal pool viirastub talle Silm , isegi laulupeole laulma ta ei lähe . Ta lihtsalt kardab , et kui vabadus kätte lauldakse , siis leidub ka uks , mille taha teda kinni panna . Oli sellega kuidas oli , aga uksed hakkasid uuel ajal jälle õlitatult käima ja Helmut leidis endale tööd luksushotellis . Ühest küljest oli see puhtalt see töö , mida ta teha oskas - see oli juba kaugelt näha , paljalt Helmuti kehahoiak ütles ära , kellega tegemist . Tema keha rääkis tema eest : valge särgiga noormehele , kes talle tööd andis ( tõsi , ilma lepinguta ) , polnud tarvis oma eeliseid selgitama hakata , kuigi Helmutil selle tarvis üks suguvõsapilt igaks juhuks põuetaskusse oli pistetud . Teisest küljest võeti Helmut Olümpiasse tööle mitte vajaduse , vaid moe pärast - pöörduks ei vajanud valvurit , pigem väljatõmbajat , milleks kõlvanuks iga tühisem hauakaevajagi . Kuid Helmut tundis ennast sellest hoolimata üle hulga aja jälle hästi . Nagu iseenesest varisesid liigsed aastad õlgadelt ( kahe okupatsiooni peale tuli neid kokku ümmarguselt <arv> ) ning huultele kerkis naeratus , mis võinuks meeldida naistele , kuid mida Helmut siis , kui selleks õige aeg oli , kuidagi kasutada ei saanud . Meie loo tegevusajaks on Helmut täpselt sama vana kui siis , kui teine küüdirong veerema hakkas ning Helmut hirmunult ootas , et keegi tuleb ja võtab ta appi uksi lahti ja kinni panema . Ta oli siis täpselt sama vana kui Roma - <arv>. Neliteist aastat vanem kui Romani isa , kes surres veel alles päris laps oli - <arv>. Temasugustega olid asjad veidi teistsugused : temasugustel oli enne pensionileminekut vaja paar aastat tööl käia , temasugustele osteti küünarnukikaitsetega pintsak , temasugused pidid tänulikud olema , et vanast ajast veel vanu sõpru oli , kes temasugused tehase kõige kaugemasse nurka , lukus ukse taha ära peitsid , et temasugused saaksid seal pinsini oma küünarnukikaitseid kulutada . Uksel seisis silt : LAOHOIDJA - aga mida sa hoiad , kui hoidjat ennast hoida tuleb ? Romanile tuli alati nutt peale , kui ta oma isa viimasest töökohast mõtles . Tema isa , vaarao Tumleh , reatööliseks degradeeritud ! Tule Taylor appi ! Aga ei tulnud . Ning siis isa muutus , muutus selleks , kes ta kogu aja oli olnud - lapseks ! Ei möödunud söögikorda , kus ta seda deklareerinud poleks , mõnikord nagu muuseas oma tegelikku vanust meelde tuletades , siis jälle otse , pisut isegi pahaselt ; kuid oli ka kordi , kus isa sellest rõõmu tundis , ning need korrad olid kõige hullemad - too viimane kord , kui ta läks ja enam ei tulnud , oli just selline olnud ! Isa sisemine aeg oli saanud väliseks , kuid seal , kuuekümne aasta vanusel kortsus nahal , sisselangenud ninal ja väljalangenud juustel mõjus rõõm aja kingitud aastatest kohatu ja koomilisena . Kuid nii see kord juba Eesti riigis oli , ainult vanad olid noored , ainult nemad naeratasid ! Ning surid noorena . Mitte noorelt , see on hoopis teine asi , vaid just noorena , noorena , kuid vanas koores . Helmut Teema hauakivil , sügaval sulgudes seisis nähtamatu tehe - [ <arv>+ ( -<arv>-<arv> ) + ( -<arv> ) +<arv> ] . Esko Huidja ( pole kahtlust , see nimi kuulub uksehoidjale ) hauakivil seisab sama kiri , ainult aastad on teised ; kui sammal seda ära pole söönud . Sammal on suur söödik . Nagu aegki . Ma ei tea , miks ei suuda ma meenutada inimeste silmade värvi . Varem ma seda endale ei teadvustanud , kuid siis sattusin lugema Michel Butori autobiograafiat ( mööndustega , tegelikult on see autobiograafiline fiktsioon ) " Kunstniku portree pärdikuna : kapriis " ( <arv> ) , mille eessõnas ta kirjutab : " Seda ei juhtu just väga tihti , et panen silmade värvi tähele , vähemasti ei juhtu seda tuttavate seas , mis tundub algul olevat mõneti veider , sest muidu tajun ma asjade värvi väga teravalt : maalid , linnud , lilled , pilved [ ... ] samuti võib mind mõnikord lummata mõne pea kuju , aga ma ei tea , mis värvi on juuksed " ( lk. <arv> ) . Ning teisal : " Tema otsingute eesmärgiks saab värv , sestap üritab ta oma senistest nägemisharjumustest vabaneda ; toomaks ühe kauge saare kaldalt üht lille , sukeldub ta ühe kindla pilgu vetesse ning sulgeb tagasiteel silmad , et lillega oma saarele tagasi jõuda ning turuväljakul või kai serval see teistele vaatamiseks välja pakkuda , et seda siis hiljem üksinduses edasi uurida . " Mul ei ole palju lisada - kaunilt öeldud , kas pole ? Ning tundub , et ka ausalt . Kui need kaks asja kokku liita , ilu ja tõde , siis on kindlasti tegemist hea kirjandusega , ainsaga , mida tunnistada ja millest lugu pidada . Luban endale ainult mõned täiendused ( mõistagi ka samal teemal kirjutatud , tematiseeritud , hüperboliseeritud , mõneti mumifitseeritud ning mõistagi romaniseeritud teose " Kuidas kirjutada kirjutamist ? " , ehk parima , millega eales maha olen saanud ) . Butori ma ahvima ei hakka , selleks on ta liiga hea kirjanik . ( Albist ahvimisest ta oma teoses räägibki . ) Kui ma selle üle järele mõtlen , siis on ka minul olnud samuti . Võibolla on see nii kõikide inimestega ? Mul on tunne , et mõnel kuumal maal , näiteks Aafrikas , seda probleemi ei ole . Ei ole eurooplase jaoks , kuid kuidas on pärismaalasega ? Kas teda huvitab silm ? Või on huvi silma vastu suur ainult lääne kultuuriareaalis ? Neegrisuguharu liikmel võib olla sada sõna kala kohta , sest tema kodu lähedal voolab jõgi ja kõik nad seal tegelevad kalapüügiga ; nad elavad kalast , kala on neile tähtis ning seda tähtsust näitab sõnade hulk , millega nad kalast räägivad : kinnipüütud kala on üks sõna , lupsu lööv kala teine , võrgusilmas visklev kala kolmas , võrgusilmas viskleva kala kõrval olev kala neljas , lõpustega õhku ahmiv kala viies , surnud , kuid puhastamata kala kuues , kala , mille sisikond välja võetud , seitsmes ( sisikond on kala edasi , ka selleks on kala-sõna , ja see on kaheksas ) , katlas podisev kala üheksas , palmiveiniga immutatud , laual aurav kala kümnes , kala korisevas kõhus üheteistkümnes . Sellega pole kala ringkäik veel lõppenud , ülejäänud teekonna jaoks on järelejäänud kala-sõnad . Ka inimene , käesoleval juhul pärismaalane , muutub selle tulemusel kalaks . Talitame nüüd Butori õpetuse järgi ja suleme hetkeks silmad . Mida me näeme ? Me näeme üht väikest poissi , ta on üksi , pimedas toas ihuüksi . Ta võtab öökapi sahtlist taskulambi , ajab jalad teki alt välja , otsib üles sussid - õnneks pole need voodi alla libisenud - , süütab lambi , valgussõõr juhib ta ukseni , uks on valge , valgussõõr muutub sellel kollaseks , siis tuleb link , poiss võiks selle ka pimesi üles leida ja kätte võtta- millegipärast eelistab ta enne taskulambist valgust lingi peale näidata - , kollasesse sõõri sõidab sisse hall nuga , küürakas metall-link , poiss vajutab sellele , uks avaneb hääletult , ainult lõpus teeb väikese kääksu , kuid seda ei kuule keegi , isegi vanaema sirmi taga mitte ( ka sirm on kollane , valgus sellel muutuks valgeks ) - ta on pime ja tal on sellevõrra teravam kuulmine - , poiss jõuab voodini , kus magavad ema ja isa , isal on nina padja sees , emal on kaks kätt pea all - tal on nii parem , ka poisil on nii parem - , ettevaatlikult tõstab ta üles ema silmalau - seda on peaaegu võimatu nii teha , et ema üles ei ärkaks , aga poisil läheb see korda ; ta lihtsalt soovib kõigest südamest , et see tal õnnestuks , see teeb ta sõrmed pehmeks nagu udusuled - , ema silm avaneb ning poiss näeb silma värvi , magava silma , unenägudes silma värv on kirjeldamatult kaunis , natuke ka õudne , nagu pimeda silm , mis reageerib valgusele , aga ei näe ; isaga peab poiss rohkem vaeva nägema , ta kõditab isa kõrvast , ühtlane hingamine katkeb , isa pöörab ennast küljele , ütleb enne midagi , kuid sellest pole aru saada , mis see on või kellele määratud , kas temale , emale või unele , nüüd talitab poiss kõiki ettevaatusabinõusid tarvitusele võttes isaga täpselt samuti kui emaga , siis läheb ta tuldud teed tagasi , poeb tagasi teki alla , paneb silmad kinni ( samal ajal avanevad meie silmad ) ning teeb nähtust mõttes kokkuvõtteid : uurimisretk on olnud tulemuslik , seda on näha poisi näost , kuhu ilmub pikkamööda soe ja siiras naeratus . Mida poiss nägi ? Mitu sõna tal selle peale kulus ? Kas nende sõnade arv on võrdne sõnade arvuga , millega neeger Niki-Näki oma kalu kirjeldab ? Võibolla on neid sama palju kui meil kulus poisi retkele ? ( Alates lausest " Me näeme üht väikest poissi ... " on neid <arv>. ) Miks hakkame järsku naljatlema , kuigi oleme enne olnud surmtõsised , isegi justkui kurvad ? Kes vastab ? Vastab kohe , ilma et mõte vahele tuleks ? Ma arvan , et tean lahendust . Kui ma näiteks ütlen , et emal olid pruunid silmad , siis mõtlen ma pigem seda , et tema vaade oli kogu aja murelik . Pruun on minu silmis mure värv . Kui ma sellele lisan põhjused , mille pärast ma arvan oma ema mureliku olevat , siis tuleb varjundeid juurde . Olen kindel , et suure osa sellest murelikkusest moodustasin mina , väike poiss , kelle tervisega oli alalõpmata häda . Kes ei söönud värsket tomatit , ei sallinud seeni ja põlgas hapukurki . Kes ei tahtnud kuidagi minna kooli . Kes veel esimese septembri hommikul uskus , et nad lähevad emaga kommipoodi , mitte kooli , kuigi pood polnud nii vara veel lahti ja kommiisu üldse polnud , ning emal tuli teel kodust koolini kasutusele võtta kõik oma oskused , et mind igasugu lugusid välja mõeldes aegamööda tüürida teatud ukseni ning sealt siis halastamatult koos ranitsa ja sussikotiga sisse lükata . Mäletan seda ust siiani , õigemini kolksu , ja teist ust , mis oli küll klaasist , aga polnud sugugi vähem kohutav . Kuid see tuli ise lahti , selle taga seisis helesiniste silmadega minuvanune poiss ja ma mõtlesin , et kui juba tema ei karda , kui talle seal koledas koolis pole haiget tehtud , siis võibolla jään ka mina sellest kõige kohutavamast ilma , pääsen ainult kriimudega ; mis ma temast nii väga ikka teisem olen , minu silmad olid pruunid , temal aga kas hallid või luitunudsinised nagu kulunud taskurätt , mille ma ribadeks kandsin - seal kahe ukse vahel seistes sain esmakordselt aru , et silmavärv ei tähenda midagi , küll aga tunne , millega silma sisse ja silmast välja vaadata . Kui ma ütlen , et minu vanavanaema silmad olid rohelised , väikeste tähnikestega silmatera ümber , siis ei pea ma silmas ( tõesti , tõesti , silmas ! ) värvi , mitte see pole põhitähendus . Roheline on töökuse värv , selle alla mahub ka hall juuksekrunn , pisike põlleke hiiglaslike rindade ees , õigemini vahel , paksud villased sokid ja vokki tallav jalg . Minu vanavanaema oli väga vana , ta oli mõisas elanud ning mõisatööd teinud ja mõisaelu näinud , aga ta ei rääkinud sellest , ning see , et ta seda ei teinud ( kuigi kaarte ta minuga mängis , nuiamise peale mõnikord isegi pühabal , nagu see päev tema suust kõlas ) , on samuti roheline . Isal olid helesinised silmad , silmatera oli ainult õige vähe tumedam kui vikerkest . Ka see võis mind kooliuksel julgustada , kui seal see isavärvi silmadega poiss seisis . Taeva- ja pilvesinine - sest ka pilved on taevas sinised , mitte lumivalged , kui hoolega vaadata ja mõtlemisest hoiduda . Või sellest , mis teised enne sind on mõelnud ; kordamine on küll tarkuse ema , kuid Tarkus Tarviline Vara pole tema ainuke laps , ülejäänud kolm on Perekonna Idioot , Andetu Kunstnik ning lihtsalt Õnnetu Inimene . Seda viimast teatakse vähem , kuid eks see ole ikka nii olnud , et mäletatakse mitte hulga , vaid kvaliteedi järgi . Kuid isa silmasinine on ka jääl libiseva hobuse peksmine , vihahoog , mis saab tekkida ainult sellistest silmadest . Ka vanaemal on silmad , pruunid nagu emalgi ; kui ma nende peale mõtlen , meenub mulle suur kreemikas seinapeegel , selle ees seisab mu vanaema ja rehitseb kammiga süsimusta juuksetukka laubal - see on hambaharjaga mustaks tehtud ; hari on praegugi vanas piimakruusis , kruus kapi peal ja vedelikku , mis juuksed mustaks teeb , on tilk järel . Kuid tegelikult värvib minu vanaema oma silmade terasid , juuksed on ainult mask , selle all varjab ennast asjade tõeline tähendus . Seda loetelu võiks jätkata . Mitte lõpmatuseni - viimase inimeseni , keda ma tunnen ning kes tunneb mind . Neid pole palju , pole ka vähe - neid tekib juurde ja kaob ära . Silma värvi peab leiutama : romaani kirjutamine on nagu silmale värvi andmine , see on tõestamatu sissetung faktide tõestatavasse maailma , olematu sissetung olevasse . Roman saabub koju . Kaheksa päeva on ta kodust ära olnud . Ta istub bussis ning püüab olla tähelepanelik ümbritseva vastu . Ümbritsev on nagu ümbrik , ta on sisu ümber . Paar pinki temast tagapool istub Ingmar ning jälgib Romani , tema kaela , tema kukalt , tema kõrvu , tema õlgu . Need räägivad ning Ingmarile tundub , et Roman loeb raamatut . Kuid seekord pole see tema raamat , Ingmari " Intuitsioon " , vaid midagi muud . Ingmar pigistab silmad kinni ja proovib näha sama mis Roman . Esimesed kujutluspildid on erootilised : Ingmar ja Roman on vahekorras , Ingmar surub ennast tagantpoolt Romani sisse , nad sulavad kokku nagu vari ja inimene . Või nagu ühel aafrika suguharul , kus üks inimene koosneb kolmest : väline inimene , sisemine inimene ja vari . Vari ( kini ) on punane , väline inimene ( nitu , nzutu ) must ja sisemine inimene ( ngudi a muntu ehk inimese ema ) valge . Ingmar unenägusid ei näinud , kuid öösel säästetud nägemis-energia asendus päeval just selliste piltidega . Need pildid seisid Ingmari lahtiste silmade ja tegelikkuse vahel ; pildid olid üliõhukesest kilest ega kahjustanud Ingmari tervist , kõik ohtlikud asjad , mis häda teha võisid - suure kiirusega lähenev auto , abielluda tahtev naine , almust paluv laps ja muu taoline kraam - , paistis piltidest läbi , jättes kõrvalepõiklemiseks piisavalt aega . Ingmar käis piltidega igal pool ringi ning keegi ei saanud aru , et samal ajal kui Ingmar nendega vestleb , näeb ta hoopis pilte . Ingmar oli selle üle rõõmus , talle meeldis iseennast eitada ja maha salata , kui muu maailm ei teinud muud kui püherdas avalikult pahedes . Kuid nüüd näeb Ingmar sama mis Roman , nende vahel on kõik paatiad : sümpaatia , empaatia ja telepaatia , oleks ehk armastuski , kuid armastusel paatia-vorm puudub . Ning siis peaks Roman teadma , millised tunded Ingmaril tema vastu on . Seda aga ei juhtu kunagi , kuigi maailm on selle poolt - aga Ingmar on maailma vastu . Sellepärast jääb Platon püsima . Roma keha on Romanile selle seitsme öö ja päeva ning ühe pooliku hommiku ( <arv>.<arv> , esimene Tartu ekspress ) jooksul paaril korral paarist kohast võõrana tundunud . Ärgem neid kohti nimetagem , siivutu jõuab alati olla . Ma tean kirjanikke , kes selle arvel kümnete lehekülgede kaupa vaimutseda võtaksid . Kuid neis kohtades on peidus kaks pisikest perverti , Ingmar &amp; Dagmar : nad on tüdruku sisse endale pesa pununud , sealt ja selle kaudu tunnevad nad rahuldust . Nad on RahulDatud . Ingmar sellest , et tunneb Roma kaudu Romani , Dagmar sellest , et Roman on talle Roma eelmaitse . Roman loeb looduse raamatut . Loodus teab seda ja loeb vastu . Loeb ennast , loodust , Romanisse . Ning Ingmar on Romani silmades sügavalt sees . Ta näeb ( bussiaknast ja silmanurgast , tõsi küll , veidi spikerdades ) samu asju mis Roman : tihedast tumerohelisest kuusehekist ümbritsetud maja , mille katusel on kukega tuulelipp . Nii vaba ja vahetu kui Roman ka ei ole , see koht pole tema juttudesse kunagi saanud , kuigi Roman on mitmel korral üritanud . See tuleb sellest , et koht on kaine . Kena ja korrapärane , ilma ühegi kõveruseta . Kõik on pai ja tipa-tapa , kirjanduseks - kirjanduse kirjutamiseks - sobimatu . Oleks koht purjus või oleks tal küljes mingi imetabane puudujääk , lohakus või veidrus , siis suudaks Roman maja oma juttu sisse tarida . Ebatavalised inimesed olid Romani lemmikud , aga neid oli vähe ; inimesed kippusid olema pigem keskpärased ja hallid , kuid ega sellest midagi polnud , siis tuli see omapära leida ja leiutada . Võta mind endaga kaasa ! hüüab tuulelipp . Kas ma sulle ei meeldi ? kireb kukk . Asjad anuvad endale surematust - vastupidiselt Romani tädidele oleksid nad talle selle eest tänulikud . Sorry , ütleb Roman . Ma ei saa seda parimagi tahtmise juures praegu teha . Sest momendil ma muudan silmavärvi . Minu silmad on Tallinnas pruunid , Tartus sinised . Tallinnas kirjutan ma julmi lugusid , Tartus lahkeid . Pruun on realism , huumus , tossav vabrikukorsten , tuberkuloos , töölisagul , sinine aga sürr , kus kõik on segiläbi , sõbralik ja vaba . Praegu olen ma vahepealses olekus , kui ma teid jutule võtaksin , oleks see mu tervisele ohtlik , pole võimatu , et jääksin siis pimedaks . Seda te ju ei soovi , sõbrad ? Kuigi tuult ei ole , läbib varrast värin , kukk hoiab ennast kümne küünega kinni ( temal on neid vähem ning need , mis on , on plekist ) , ta on valmis oma harjumuspärasest elust ja kohast loobuma , ainult et Romaniga midagi ei juhtuks . Kuid ta loodab - tuulelipp , varras ja kukk - Romani mõnikord jälle näha , selle mõne minuti jooksul , mis ta neist mööda tuiskab . Ning lugeda neid vahepealseid poolkinniseid lehekülgi , mis jäävad Tallinna ja Tartu vahepeale . Seekord on nii , et Roman ei saa veel Tartuski silmi lahti , bussijuht peab ta üles äratama . Bussijuhi kõrval seisab üks imala näoga märg mees . Mõned mehed , aga ka naised jätavad sellise mulje , nagu oleksid nad märjad , humoraalsed , kuid huumorita - see selgub tutvumisel . Nende nahk on niiske , vabatahtlikult neile kättpidi tere ei ütle . Nad võivad olla perverdid , kuid samas on nad tavalised , neile peaks liiga palju juurde mõtlema , enne kui neist asja saaks . Keegi teine võib seda teha , Roman ühelgi juhul mitte . Kuid Roman ei tea , et on juba nakatunud . Via Roma . Tal on AIDS . Dagmar on korra Romat suudelnud . Suurest rõõmust ja kõikide teiste ees , sest ta ise leidis endale sobiva esinemisstiili , nii lihtsa ja loomuliku , et keegi selle peale ei tulnud ! Kuid ei rõõm ega avalikkus tee immuunseks . Roma pühib Dagmari sülje küll kohe enda huultelt , kuid taskurätt , millega ta seda teeb , kuulub Eele , kes seisis kõrval ja nägi , mis juhtus . Sellest hetkest peale on Roma kui mitte veel kahekordselt haige , siis topelt nakatunud - AIDSi ja EESTIsse . Sest Ee armastab Eestit , valutab tema pärast oma südant . Kõik see on selgelt välja lugeda tema etteastest , mida punktueerib kahvatusinine taskurätt ükspuha millises punktis Ee kehal . Või isegi õhus , kuhu Ee selle järsu randmeliigutusega täispöörde tegemisel paiskab . Taskurätt jääb õhku rippuma , nagu oleks temast nähtamatu naelake läbi löödud , ning Ee korjab ta sealt uuesti üles , kui puusi hööritades poodiumi pidi tagasi minema hakkab . Nähtamatud naelad , nähtamatud peidupaigad , nähtamatud värvid , nähtamatu energia , nähtamatu inimene , nähtamatu aeg , nähtamatu nähtamatu ... Tundub , nagu oleks kõik see , millele raske nime anda , kõik see , mis kiiresti liigub ja paigal ei seisa , Dagmarile püsiväärtustest olulisem . Kui armastus on raske kamakas , kaljurahn , siis pole tal mõtet . Dagmar on determineeritud terminaator , sellised rahnud peavad varem või hiljem hävima ; kui inimesed lõppude lõpuks Dagmari VIKERKAART mõistma hakkavad , siis on ka võit saabunud . Võit , mis keerab inimeste südamed lahti nagu võti , avab nende silmad . Romani kodu juba paistab , kui vastu tuleb Keegi ja küsib . Vaatab tähelepanelikult otsa , kortsutab kulmu , püüab midagi meelde tuletada , aga ei tule . Keegi ongi Keegi , tal on lihtsalt selline nimi , ilmselt lõppes mõisnikul fantaasia otsa . Või oli ta filosoof ? Sel juhul peaks kuskil Eestimaa pinnal ringi liikuma ka Miski , Olevast , Kohal-Olust , Tehnikast ja Erinewusest rääkimata . ( Siia sobiks vahele torgata Empedoklese mõttetera . Kavatsesin selle võtta motoks , aga ruumi ei jätkunud . Siin ta on : maaga näeme maad ja veega vett , õhuga näeme selget õhku , tulega hävitavat tuld . Armastusega näeme armastust ja kibeda vihaga viha . ) " Kas sul on vend ? " küsib Keegi . Ilmselt ta nii ka mõtleb , sest talle ilmub selga pruun palitu . " Ei . " " Pruunide silmadega ? " Pruunid paksu tallaga porikingad , ka nööbid mantli ees on pruunid . " Ei . " Kui venda ei ole , siis ei tohiks ka silmi olla , värvist rääkimata , kuid Roman vastab Keegile , nagu oleksid olemas kõik kolm - Vend , Värv ja Silm . " Mis su nimi on , mees ? " Näha on , et küsija on pahane , tema Ettekujutus Olevast on Romani vastustega rikutud . Rohkem talle midagi selga ei ilmu , kuigi ta on palitu all ja kingade sees korralikult riides . " Roman Teema . " " Ei , see on su venna nimi ! " ütleb Keegi ja on kadunud . Romani silmad lähevad siniseks alles aiaväravas . Kodu-siniseks , kalliks . Oleks Keegi talle nüüd vastu tulnud , poleks äratundmisega raskusi olnud . Romani silmad on pärani , ta kuuleb nendega nagu kõrvadega . Ka kõrvad on loomulikult kikkis . Majast tulevad hääled . Need pole õiged hääled , vaid riiu-hääled . Neil seal jälle tüli lahti . Nagu ikka tülitsetakse tühiste asjade pärast . Tüli tõuseb tühjast-tähjast , sellest , kas nõelasilmast mahub läbi kaamel või elevant . Niidist ei tee keegi juttu - mis ajast niiti nõela taha pannakse ? " Kallis , kas sa täna oma pilvekesi selga ei panegi ? " - " Paneks küll , aga kus kurat nad on ? " - " Mis need on , mida sa käes hoiad ? " - " Need ? Neil on kumm väljas , ma juba eile õhtul ütlesin ... See naine , kes pesu parandamisega hakkama ei saa , pole õige naine ! " - " Rahune maha , muidu on mul ka midagi öelda ! " - " Mida ? Ütle aga ütle ! " - " Sa tuled kallale , eelmine kord lõid silma siniseks . " - " Ise sa kukkusid , olid jälle purjus ... " Kuid Roman siiski läheb , see on ta kodu , sinna ei saa minemata jätta . Nii ta teebki , palub lugeja käest vabandust - ka talle tuli üllatusena , et isa on elus . Mitte kurjusest ei tahtnud ta temast vabaneda , vaid headusest . Armastusest , mida ta selle Õnnetu Inimese , Igavese Lapse vastu tunneb . Ka ema pani seda imeks . Hea ema , kes teeb vahet , mis on õige , mis vale ; millist lugu kõlbab avaldada , millist mitte . Seda lugu , mis ta isast kirjutas , ei näita ta mitte kellelegi , ka siis , kui Keegi ( kuid mitte see ) talle Nobeli preemiat peaks pakkuma . Inga Ingus , saja-aastane mustlaseit , nõid ja posija , on paja tulele pannud . Pajas on laukavesi ning taimed , millel Inga kõrs kõrre haaval sõrmede vahelt pobina saatel patta kukkuda laseb , on mürgitaimed . Siin on nii tuntud taimi , tavalist mürgiputke ja kollast tulilille , kuid on ka neid , mida keegi peale Inga ei tunne . Palju on igasugu sõnajalgu , soosõnajalgu , naistesõnajalgu , laanesõnajalgu , põissõnajalgu , kolmissõnajalgu , sugasõnajalgu ning maarjasõnajalgu . Kõik eesti sõnajalaliigid on siin olemas , nende peale loodab Inga segu tegemisel eriti . Leidub ka puulehti , kuid need on siis korjatud puu tipust , kõige ülemise oksa küljest , kuumusest kõvad nagu plekitükid , päikesest parkunud nagu pori . Ise on ta puu otsa ronimiseks liiga vana , laskis poisikestel tuua . Inga Ingus oleks muidu tavaline mustlaseit - on nad ju kõik sada aastat vanad ja hambutud ja ega sellist mustlasnaist pole , kes endale vaenlaste kaotamiseks mürki ei keedaks - , aga Inga erineb kõikidest teistest selle poolest , et temal on kodus palju raamatuid . Need vedelevad tal igal pool : panni all , peal ja sees , kuid iga kord , kui ta mõne poole käe sirutab , muutub see üheks , kõige vajalikumaks ja huvitavamaks raamatuks maailmas . Ka praegu on Ingal just see raamat käes , enne tulesüütamist oli ta selle pliidi alt välja tõmmanud , ise arvates , et see on vana kasetüügas , mis ära ei põle ning teiste puude põlemist takistab . Ei olnud , oli raamat , " Nils Holgersson " . Teised raamatud , mis Inga toas on , pole olulised . ( Inga tuletab mulle meelde minu enda õde - Luulet , kes pärast vanaema muldasängitamist tema raamatud endale võttis . Meilt mõistagi küsimata . Neid polnud just palju , just nii palju , kui vanainimene endale enne oma mehe surma ja pimedaksjäämist , mis paraku peaaegu kokku langesid , muretseda oli jõudnud . Kuid nende seas olid ka seemneraamatud , kolm väikeseformaadilist ( milline formaat oleks sellise sisu jaoks paras ? Ach ? ) Nietzschet , millele meie vanaema suud oli andnud , kui ta mõisast linna põgenes ning tolmusel teeribal seistes mõisahärra kapist näpatud raamatud potist lumivalge käteräti alt välja võttis . Kuldtikandiga kalingurköites raamatud olid nüüd Luule omad , meile venna Kaljuga jäi sinilillade piltidega pott . Meie ei pidanud potist vähem lugu kui Luule luulest ja oma lastest , kes tema olematutest rindadest koos rammusa emapiimaga ka kvaliteetkirjandust endale sisse imesid . Mul on isegi hea meel , et nii läks . Kui ma Luule raamatuid tema kodus ühel koosviibimisel , vist kõige noorema , Dorise sünnipäeval sirvisin , märkasin , et kõik raamatud kordavad noid kolme raamatut , selle autorit , kui täpsem olla . Ning seda mitte sisuliselt - see sõltub ju alati sellest , kes loeb ja kui meelevaldselt - , vaid just formaalselt : Friedrich Nietzcshe nimi kordus tähttäheliselt kõikide Luule raamatute pealkirjades ! Ma ei hakanud seda Luulele ütlema , kutsusin ainult Kalju hetkeks kõrvale , rääkisin talle oma avastusest ja palusin tal kontrollida , kas see on tõsi . Kalju ei teinud teist nägugi , tema pruunid silmad ainult sähvatasid kelmikalt : " Ma teadsin seda juba enne . " - " Miks sa siis mulle ei öelnud ? " - " Ma mõtlesin , et sa ei usu . " ( Omajagu oli Kaljul õigus , oma silm on tõesti kuningas , eriti siis , kui ta on raamatu kaanel alasti ! ) Inga Ingus on oma mürgipotiga linna jõudnud . Maja , kus Roma elab , leiab ta kergesti üles . See pole raske , sest Inga Ingus on Roma ema . Korra on ema tütrega juba kohtunud , see oli paari aasta eest Toomemäel ; Roma oli ta üle trumbanud , tema suu võõraid sõnu täis toppinud , kuid Ingale jäid Roma dokumendid , seal oli kirjas , kus Roma elas . On öö . Inga süsimustad silmad hõõguvad nagu tuletukid . Kuigi tänav on hästi valgustatud , süttivad silmad ikka . See on nii kõikide mustlasnaistega , mitte ainult Ingaga . Must silm on ka valges valge . Käuks , käuks , teeb Inga jalg trepiastmel . Käuksumise vastu ei aita miski , kuid üle kahe käuksu ei tule , rohkem astmeid lihtsalt pole . Sellel majal , sellel kodul , sellel trepil . Ka ukselink on imelik , nagu pudrunui . Või tukunui - kuss ! kuss ! Uks on lahti , keegi on selle lahti unustanud . Keegi , kes lõhnab seemne järele ja on mees . Võõras mees , tumesilmne . Oma lahti ei jätaks , oma paneks kinni . Oma on oma , võõras võõras . Inga on siin oma . Tal on siin tütar . Tütrel on üks viga küljes . Väike viga . Seda saab parandada . Selleks Inga tulnud ongi . Inga istub voodiserval , ühes käes mürk , teises raamat . Mürgist üksipäini ei piisaks , peab sõnad peale lugema . Mürk on hea mürk , ei tapa , küll aga muudab , teeb ühest teise . Inimesest inimese , Romast Roma . Värvist värvi . Teeks ka Romanist romaani , kui ta kohal oleks . Kuid kaheksandal päeval isased lahkuvad , emased jäävad . Ettevaatlikult tõstab Inga tütre silmalau üles ; seda on peaaegu võimatu nii teha , et Roma üles ei ärkaks , aga Ingal läheb see korda - ta lihtsalt soovib kõigest südamest , et see tal õnnestuks , see teeb ta sõrmed pehmeks nagu udusuled - , tütre silm avaneb ning ema näeb tütre silma värvi , magava silma , unenägudes silma värv on kirjeldamatult kaunis , kuid seda saab teha veel ilusamaks , veel armsamaks , veel omamaks . Vaba käega võtab Inga kõrva tagant pipeti , torkab selle mürgipotti ning laseb mõlema lau alla kähku kaks tilka . Esialgu sellest piisab , Inga kuuleb , kuidas silma sees hakkab kihisema , sealt tõuseb pruuni auru , mis lõhnab nagu laukavesi . Siis võtab Inga raamatu , teeb selle lahti ja loeb : " Elas kord poiss . Ta oli umbes neljateistkümneaastane , pikk ja nõtke kondiga linalakk . Ega ta küll suurt väärt polnud , sest kõige rohkem armastas ta magada ja süüa ning peale selle armastas ta veel pahandust teha . " Inga loeb kaua , terve öö läbi . Pole raamatut , mis ööga otsa ei lõpe . Roma ei ärka , ei ärka ka väike seemnemees tema sees . Kehad kuulavad . Räägivad . Mõtlevad . Tunnevad . " Rannavallile jõudes keeras ta ringi ja vaatas kõiki neid arvukaid linnuparvi , kes suundusid üle mere . Kõik lasksid kuuldavale oma kutsehüüde , ainult üks metshanede parv lendas hääletult , nii kaua kui ta suutis neid pilguga jälgida . Kuid parv oli ühtlane ja lendas heas rivis ning kiiresti , lindude tiivalöögid olid tugevad ja jõulised . Ning poiss tundis niisugust igatsust äralendajate järele , et ta oleks peaaegu tahtnud olla jällegi Pöialpoiss , kes võiks metshanede parvega lennata üle maa ja mere . " Need on viimased laused . Inga on juba lahkunud , kuid sõnad kõlavad ikka veel maja puuseinte vahel , ukse kõrvale riputatud plekist pesuvannis , trepiastmetel , isegi aed on sõnu kuulnud ning säilitab neid vihmaveetünnis ja tomatilavas . Ka Tamara Raamat , Roma hea kasuema , tema mees Enn ja poeg Toomas kuulevad neid . Tamara oma peas , oma unes . Enn oma peas , oma unes . Toomas oma peas , oma unes . Kuid ainult Tamaral on õigus neid säilitada . Ta kirjutab need märkmikku üles . Et ära ei kaoks . Et ei sureks . Kuid kuidas ka ei oleks , pruuniks põlenud silmadega Roma ei saa enam olla see , kes ta olla tahaks - kõnelev keha . Isegi mitte Nils . Kõik võimalused on temalt võetud . Välja arvatud üks - olla tegelane minu romaanis . Kuid selleski võib kahelda . Ka meie lugu lõpeb siin . Peaaegu . Ma olen oma vanaema üle uhke . Ma ei jõua ära imestada , mil viisil õnnestus tal meie elus ära tabada see hetk , kui meil enam pissipotti tarvis ei läinud . Ka Kalju tunnistas mulle , et talle oli see viimse hetkeni vajalik , kuigi me tollal tegime kõik , et sundusest võimalikult kiiresti vabaneda . See oleks meil ehk isegi korda läinud ( tuleta meelde minu luhtaläinud katset ! ) , kui oleksime teadnud reegleid , Ingli põhimõtteid , mille järgi ta meie saatust juhib . Mingit korda tema juhistes ei tundunud olevat : juhtus , et leidsime poti otse peldikuukse tagant ning arvasime end homme , kõige hiljem ülehomme hommikul köidikuist vabanevat , kuid oma pettumuseks pidime loodetud päeval kogema , et pott on nihkunud kaugemale kui kunagi varem ! Tihkusime nutta , kuid ei tõrkunud , sest kuidas me mõttes oma vanaema ka ei kirunud , hoomasime kuskil südamesopis ometi , et õpetus , mis ta meile annab , ei saa olla väär . Vahel üritasime teda petta : Kalju tegi , et olen mina , ja mina mängisin Kaljut ning Luule meie mõlema käsul meid mõlemat ( lubasime talle nõgesed püksi panna , kui ta keeldub ) , kuid mulle tundub , et ka see oli vanaema maailmas ette teada ja läbi nähtud . Ning mida vähem ta nägi , mida enam roheline kae tema silmi kattis ( opereerida ta ennast ei lasknud ) , seda läbinägelikumaks ja ettenägelikumaks ta läks . Meie kolm olime nagu kinnistähed , mille trajektoori teadis ainult üks astronoom maailmas - Maria Angelus ( <arv> - <arv> ) . Olgu taevas talle kerge . Sest ma olen surmkindel , et sinna ta otseteed ka läks : Pime Ingel . Sügaval hingepõhjas olen ma usklik , kui mahti on , käin kirikus ja kuulan jutlusi , kuid altaripilte , kus on kujutatud halorõngaga Vanajumal või okaskrooniga Kristus , hoidun ma vaatamast . Naer tuleb peale , ma ei saa sinna midagi parata . Näidend proloogi ja epiloogiga kahes vaatuses kolmeteistkümnes pildis Tegelased Mati Pedja , <arv>-aastane kinomehaanik . Sama näitleja esitab ka teisi Matisid , poisikesest meheni , eluiga tähistab riietus . Karl Pedja , Mati isa , kingsepp Salme Pedja , Mati ema Malle , Mati pruut , lapsena ja täiskasvanuna Helmut Aasa , umbes <arv>-aastane ärimees Helmut Aasa , umbes <arv>-aastane kolhoosiesimees ( sama näitleja esituses ) Väike poiss , videofilmi fanaatik Viktor Pobedonostsev , KGB ülem , paadunud intelligent Vägev Volli , Peeter , Artur , Arved ja Ants , metsavennad Tantsijad naised ja tantsijad mehed metsavendade laagris , kinosaalis ja mujal Kino ootavad-vaatavad lapsed Väike Tüdruk , taevaingel ja teejuht Joodikust kinomehaanik Leo Lõoke ja pohmellis kinnohilineja Elmar Näidendi tekst on provisoorne ja sõltub iga osatäitja kõnepruugist . Proloog Kitsukeses toas , mille parempoolses seinas on aken , vasakul välisuks ning tagaseinas kardinatega kaetud uks , magab pliidi kõrval vanal kušetil Mati . Tuppa tuleb lumivalge lühikese plisseerseeliku , valge pluusi ja valgete tennistega Väike Tüdruk , üle õla pruunist vineerist arstipaun , mille punase ristiga kaas käib kinni tillukese helkiva haagiga . Tüdruk läheb otsejoones Mati magamisaseme juurde , võtab endale tabureti ja istub . Siis otsib ta kotist välja musta raamiga prillid ja hakkab samuti kotist võetud paberilehe pealt maha lugema nimesid . Iga nime järel peab ta natuke vahet ja jälgib magaja reaktsiooni . VÄIKE TÜDRUK : Napoleon Bonaparte ? ( PAUS ) Charles Darwin ? ( PAUS ) Theodore Roosevelt ? ( PAUS ) Ernest Hemingway ? ( PAUS ) Viktor Pobedonostsev ? ( PAUS ) Charlie Chaplin ? ( PAUS ) Mati Pedja ? ( PAUS , häält kõvendades ) Mati Pedja ? Mati ... Kino-Mati ! Kohe kui magaja seda nime kuuleb , ajab ta ennast nii hoogsalt jalule , et tüdruk peab eest ära hüppama . Taburet kukub ümber , kuid Mati tõstab selle üles . Mati on pikka kasvu kõhn vanamees , ta istub voodi äärel ja pilgutab silmi . Tüdrukut ta ei näe , vaatab temast läbi . VÄIKE TÜDRUK : Mati , varsti on külalised platsis , sul on tuba korrast ära . Mati hakkabki tuba korda tegema . Koristamise käigus satub talle kätte asju , mis edaspidi näidendi tegevuses käiku lähevad ( näiteks Lenini pilt esimehe laua kohal , Pika Hermanni kujuga lipuvarras julgeolekus jms. ) . VÄIKE TÜDRUK ( Mati tegevust jälgides , Lenini pildi kohta ) : Seda , Mati , pole mõtet alles hoida , need ajad ei tule enam tagasi . ( Mati ajab pildi pliidiuksest sisse . ) VÄIKE TÜDRUK ( lipuvarda kohta ) : Viska minema , häbi selle külge Eesti lippu riputada ! ( Mati viskab varda aknast välja . ) Mati teeb , nagu Tüdruk tahab , samas kõnetab ta asju vanainimese kombel nagu elusaid . MATI : Ah sina ka siin , mes mul sinuga enam teha , oled juba vana , aeg minna , küll mina ka järele jõuan ... VÄIKE TÜDRUK ( vana elektripliidi kohta ) : Hävita ära , kui selle jätad , on tulekahju majas . ( Sellele korraldusele Mati ei allu , teeb ainult äraviskamisliigutuse , kuid peidab pliidi kiire liigutusega kardina taha , Tüdruk seda tähele ei pane . ) Paraku jõuavad mõned asjad ise tema juurde tagasi ; see selgub varsti , praegu on mees kirjeldatud viisil toa kordategemisega ametis . Ongi juba laud puhta linaga kaetud , toolid laua alla lükatud , jääb veel üle toa põrand harja ja lapiga puhtaks tõmmata . Mati laseb pilgul üle toa käia , kui ta äkki midagi kuuleb . MATI : Keegi juba tuleb ! VÄIKE TÜDRUK : Helmut . Helmut Aasa . Uks prahvatabki lahti ja sisse astub viiekümne ümber kuldnööpidega pintsakuga mees . HELMUT ( käes lipuvarras ) : Kellega sa siin üksipäini räägid , läksin aknast mööda , kuulen , tuttav hääl ! MATI : Endast targemaga . Oleks , et siis oleks . HELMUT : Misajast peale sa inimesi terariistadega loopima oled hakanud , roostes veel pealegi . Lendas nina eest läbi nagu niuhti , oleks pihta saand , oleks veremürgituse saand . ( Viibutab kurjalt roostes lipuvardaga , järgmisel hetkel aga on headus ise . ) Tere , isa ! Palju õnne sünnipäevaks ! MATI : Aitäh ! Aitäh , et tulid ! Võta sa siin senikaua istet . Ma lähen panen ennast riidesse . ( Väljub kardinaga kaetud uksest . ) Mati äraolekut kasutab Helmut suurest reisikotist kingituste väljavõtmiseks : paneb lauale tordi , kus on peal Mati nägu , selle all kreemikiri " Kino-Mati <arv> " . Tordi kõrvale ilmub viinapudel , siis võtab Helmut kotist kasseti ja väikese videomagnetofoni . Väike Tüdruk ( keda ka Helmut ei näe ) jälgib kõike kiretult , pistab näpu koogi sisse , limpsib sõrme puhtaks , uurib makki ja pudelit . HELMUT : Kus sul siin kontakt on ? MATI ( teisest toast ) : Ma tulen näitan . HELMUT : Pole vaja , ütle , küll ma leian . MATI : Mine otse ja keera siis vasakule , tõsta kardin kõrvale . Leidsid ? Helmut on juhatuste järgi ilma suurema vaevata otsitud objekti üles leidnud , torkab pistiku seina . HELMUT : Korras nagu Norras . Helmut istub diivanile ja lülitab puldist magnetofoni käima . Ekraanile ilmub Mati nägu . Nägu naeratab ja ütleb midagi . VÄIKE TÜDRUK ( sünkroonis Matiga ) : Tere , lapsed ! Mina olen Kino-Mati ! Helmut kerib linti veidi tagasi . Nüüd on Matil ka hääl olemas . MATI ( ekraanilt , kellegi poole , keda me ei näe , kuid taipame sõnadest ) : Tere , lapsed ! Mina olen Kino-Mati , tulin teile kino näitama . Mul on täna kaasas teie lemmikfilm . See on loomadest , loodusest ja loomadest . " Ilves tuleb tagasi " . Teile see meeldib , ma tean . Vaheukse kardinad lükatakse laiali , seal seisab musta peoülikonnaga Mati , kikilips ees , näol üllatus . MATI : Mina ? ! HELMUT : Sina ikka . Tule , vaata , see on minu kingitus sulle . Mati tuleb , istub Helmuti kõrvale diivanile . MATI : Kuidas sa sellega hakkama said ? HELMUT : Mis siin keerulist ? Andsin kaamera laste kätte , need võtsid su üles . MATI : Ja see on nüüd minu ? HELMUT : Sinu , sinu . MATI : Ja ma võin vaadata , millal ise tahan ? HELMUT : Loomulikult . MATI : Teleka ... teleka ka jätad ? HELMUT : Mis sa siis mõtlesid ? See ju mu enda ärist . Tead , mis selle nimi on ? Hii-Hii-Vii . MATI : Mida see tähendab ? HELMUT : Helmuti Hea Video . MATI : Nagu minul Kino-Mati ! HELMUT : Just , just . MATI : Küll sa oled üks hea poiss . Ma olen sulle südamest tänulik . Aitäh-aitäh ! HELMUT : Ära enne täna , äkki ei meeldi . MATI : Miks ei meeldi , kui ise peal . HELMUT : Mine tea , istu , ma panen uuesti käima . Vast enne võtame ? Isa terviseks ! MATI : Ütle mulle Kino-Mati , see parem kui isa . HELMUT ( võtab pudeli lahti , valab välja ) : Kino-Mati terviseks siis ! Mehed tühjendavad pitsid , ka Väike Tüdruk teeb sama , kuid talle on viin nagu vesi , see ei võta teda isegi puristama nagu Matit ja Helmutit . Siis pannakse makk käima ja hakatakse vaatama . Pimendus . I vaatus I pilt Kino-Mati riputab valgetest linadest kokku õmmeldud ekraani seinale . Samal ajal kogunevad saali pealtvaatajad , väikesed lapsed , poisid ja tüdrukud . Mati paneb projektori käima . Lahvatab valgus . Kino-Mati näitab lastele filmi " Ilves tuleb tagasi " . Üks lastest , kiitsakas tehnikahuviline põnn , kelle kinokiindumus on tedretähnidena tema põskedele külvatud , filmib salaja Matit . Mati ei pane seda tähele , on tööga ametis . Järsku ilmub ekraani tagant nähtavale Väike Tüdruk , tuleb Mati juurde projektori kõrvale ja sosistab talle midagi kõrva , ise käega ekraani suunas näidates . Mati protesteerib , teeb kätega žesti , mis haarab endasse kogu kinosaali koos lastega , kuid Tüdruk raputab eitavalt pead . Lõpuks Mati alistub ning annab filminäitamise üle kinohuvilisele poisile , kes peidab kaamera pingi alla ja hakkab projektori taga Mati asemikuks . Tüdruk tirib Mati ekraani ette , kobab käega , kuni leiab üles koha , kust ta ise tuli , ning lükkab Mati sealt sisse . Ise jääb saali filmi vaatama . II pilt Teispool ekraani on hämar tuba , mille sisustusest eristub vaid voodi tagaseinas . Muidu on tuba tühi , peale Mati , kes kohmetult ringi vaatab , pole siin kedagi . Siis läheb vastasseinas uks lahti , sisse pahvatab pulmamelu , purjus hüüded , Mati tõmbab ennast varju , kuid uks tõmmatakse kinni ja lärm vaibub . Mati jõuab toas ringi kõndides lauani , kus on petroolilamp . Mati paneb selle põlema . Keset tuba , otse Mati ees , seisavad tema tulevane ema ja isa , Salme ja Karl . Mõlemad on lühikest kasvu , Karlile on see probleem , Salmele mitte - tema on kena ja kaunis ja sellega on kõik öeldud . Matit ei märka kumbki , mõlemad vaatavad temast läbi ka siis , kui tast ( tulevasest Matist ) juttu . Noormees ja neiu suudlevad kuumalt , peig juhib pruuti ühemõttelisest voodi poole . SALME : Oota . KARL : Mis siin enam ? SALME : Me peaks enne mõtlema . KARL : Misasjast ? SALME : Kui me hästi mõtleme , siis ta sünnibki selline . KARL : Milline ? SALME : Ää . KARL : Ää ? SALME : Kui mina inimesi vaatan , on mul alati siuke tunne , et näen nende vanemate mõtteid , kui nad neid tegid . Võta või Kaldmaa Oss , tema nägu on sihuke , nagu oleks ta kartulivagude vahel tehtud . KARL : Nina ... lõug ... turi...põsed ... perse ... ( Nimetatud ihuliikmed kerkivad Karlile silme ette , see , mida ta vaimusilmas näeb , ajab talle hirmu nahka . ) Prrr . See võib ehk ka viinast tulla ? SALME : Ei tule viinast . Mina tian teda kauem kui sina , ta on kogu aja siuke olnd . KARL ( hirmunult ) : Kuidas teha , et meil nii ei läheks ? Töömees ju muust ei mõtle kui oma tööst . Talle tuleb ka naisega magamise ajal töö meelde . Kas töö on siis halb ? SALME : Ei ole , aga inimene ei tohi oma töö nägu olla . Tuleb mõelda miskist päris ääst . KARL : Mina olen siis kinga nägu . ( Katsub lõuga . ) Olengi , eks ma ole neid üksjagu vorpind kah . Ütle , kallis , mis see õige on , küll ma siis sinu järel mõtlen . SALME : Kas king on siis sinu jaoks ää ? KARL : Kas just ää ... Aga omamoodi armas küll . See on minu töö - kingsepp . Mulle mu töö meeldib . SALME : Miskit muud iad polegi ? Ainult kingad ja kõik ... KARL : Sina ... SALME : Mina ei tule arvesse . Mina olen nagunii kõikse paremb , aga peale minu ja kingade , tuuma , mees , tuuma ! KARL ( kangelasliku pingutuse järel ) : Ää ... Ema on ää , ta tahtis mind küll ää kaotada , aga see ei loe . SALME : Kuidas ta seda tegi ? KARL : Sulle ma ei ütle , äkki akkad ka tahtma . SALME : Kuidas sa võid ! KARL : Isa oli ka ää , tümitas mind kõvasti , aga see ei tähenda midagi . Kas see aitab ? SALME : Katsu vähe päikest ka juurde võtta , siis aitab . KARL ( näeb , mida ütleb ) : Päike ... sinised pilved ... Minul nad tantsivad ! SALME : Kingad või ? KARL : Mis sa minu kallal kogu aja norid , ema ja isa loomulikult . Ei tea , kas see ikka ääga kokku läheb ? SALME : Las tantsivad , see on kõige parem . Kui sa selle peale mõtled ja meil poiss sünnib , siis on ta kõikse õnnelikum inimene maa peal . KARL : Kas tal nimi ka on ? SALME : Muidugi - Mati . Mis sa siis mõtsid ? KARL : Ma mõtsin sedasama . Mati on kõige ilusam nimi maailmas . Kui vahet vahele poleks vaja teha , oleks vist kõik inimesed Matid . Ega endal ka palju puudu ei ole . ( Kordab mõtlikult oma nime , iga kordus teeb ta rõõmsamaks . ) Karl ... Karl ! Karl !! Karl !!! Aga kui tüdruk tuleb ? SALME : Ikka Mati ! Mis sest siis , meil oli emane koer , aga nimi oli Timofei . KARL : Mati ... Võib vist olla küll , naine ju ka inimene . SALME : Tule juba , õige mul vilosohviks akand ! Kähku võtavad noored ennast riidest lahti ja poevad teki alla . Isegi tuli unustatakse põlema . Voodi hakkab kohe ägedalt häälitsema . Mati kõnnib üle toa ja puhub tule ära . Kui kägin vaibub , süütab ta selle jälle . Voodi serval istub Karl , nägu õnnetu peas . SALME : Mis akkas ? KARL : Ma ei tea , kas sellest tohib mõelda ? SALME : Millest sa mõtsid ? KARL : Emast...isast . SALME ( õhinal ) : Tantsisid ? KARL : Tantsisid . Algul valssi , siis voksi , lõpuks hüppasid niisama üles-alla . Tampisid vist heinu kinni . SALME : Päike oli ? KARL : Oli . SALME : Miks sa siis siukse hapukurgi näoga oled ? KARL : Ma mõtsin , et kui on poiss , siis võiks ta pikk teivas olla . Mitte nagu mina ... SALME : Sellest pole midagi . KARL : Läheb päiksega kokku ? SALME : Miski asi ei lähe päiksega paremini kokku kui üks pikk kena poiss . KARL : Kohe kui ma teda nägin , tuli mulle pähe küsimus . Ei tahtnud aga tuli . SALME : Küll sa jõudsid ikka palju mõelda . KARL : Minu mõtted on kiired . Töö kõrvalt jõuan ma mõnikord Aafrikas ära käia . Huvitav , kui pikk too teivas ka olla võib ? Säherdune mõte . SALME : Noh , kui pikk siis ? KARL : See see jõle asi oligi , et ma kohe ka ise vastuse ära andsin , see võib asja ära rikkuda , siuke tunne on . Ää asi ei tohi liiga täpne olla . SALME : Mis sa siis vastasid ? KARL ( süngelt ) : Kaks null kaks . Kakssada kaks sentimeetrit , kui saapad maha arvata , nende paksust ma tean . Nii pikk ei ole isegi teivas , kõik on tükk maad lühemad . SALME : Nii pikk poeg meil , see on ju tore ! Kas ta lugeda ja kirjutada ikka oskas ? ( Unistavalt . ) Küll oleks tore , kui ta tark ka oleks . Lugemine ja kirjutamine võiks juba enne kooli selged olla . KARL ( veel süngemalt ) : Kohe kui ma saapad silmaga ära olin mõõtnud , kargas mulle pähe nende nummer . SALME : Nummer kohe ka ! KARL ( haua põhjast ) : Viiskümmend ! SALME : See ju siis päris hiiglane kohe . KARL : Kolliver mis kolliver . Ia oli , et mõte otsa sai , muidu tia veel , mida oleks küsinu ja vastanu . SALME ( kisub poissi voodisse ) : Tule tagasi . KARL : Mina vigade parandusi ei salli , mul olid koolis muidu enam-vähem viied , aga vigade parandused olid kõik kahed ja ühed . Kui vigade parandus , siis mina ei tule . Vaat kui sünnib veel turakas . SALME : Ei ole vigade parandus , täitsa uus asi . KARL : Ja mõtlema enam ei pea ? SALME : Kui mõtled , siis mind . KARL : Ja sina mind ? SALME : Keda siis veel ? Ikka sind , kallis ! KARL : Siis ma tulen ää meelega . Karl sukeldub teki alla Salmet otsima . Voodi ärkab järjekordselt ellu , helid , mida ta kuuldavale toob , on suisa kosmilised ( ning natuke ka kinoparoodilised ) . See aitab Matit järgmisse pilti astuda . III pilt Mõisatrepil , mille uksele on kleebitud kinokuulutus , istub Mati , sama vana ja pikk kui ennegi , aga lapse osas , traksidega püksid ja sukad jalas , murumüts peas . Uks on lahti , sealt paistavad pingiread ja inimeste seljad . Seanss hilineb , mõni , kes kino ära oodata ei jõua , lahkub käega lüües ja kirudes . Siis ilmub uksele Malle , väike tüdruk pika kleidi ja pikkade patsidega , upitab ennast kikivarvule ja vaatab kaugusse , istub siis Mati kõrvale . MATI : Ei miskit ? MALLE : Veel ei paista . Mida sina rohkem ootad , kas kino või tantsu ? MATI : Mõlemat . Vist tantsu . MALLE : Sulle ridvad meeldivad , ise nii pisike . MATI : Ma veel kasvan , isa ja ema ütlevad , et minust tuleb teivas . MALLE : Nagu Eerikagi . Ma nägin , kuidas sa temaga siiberdasid , kõik naersid . MATI : Eks need naera , kellel endal vesi ahjus . MALLE : Eerikal on kaks last . MATI : Mis sellest , ega neid tantsust juurde tule . MALLE : Kindel ? MATI : Kindel . Ma võin pärast sinuga ka tantsida . MALLE : Ei tea , mulle meeldib kino ikka rohkem . Kuhu nad küll jäävad ? MATI : Küll tulevad . Ükskord oli , et tulid alles öösel , aga ära näitasid ikka . Kes kannatab , see kaua elab . Malle hakkab nutma , proovib küll pisaraid tagasi hoida ja omaette tihkuda , kuid Mati märkab seda . MATI : Miks sa nutad ? MALLE : Kui nad kohe ei tule , siis minu ema sureb ära . MATI : On ta siis haige , et ise ei tulnud ? MALLE : Haige jah . MATI : Kas kinovaatamine teeb siis terveks ? MALLE : Kas just terveks , aga varbad lähevad soojaks küll . Iga kord , kui ema surema hakkab , käseb isa mul kinno minna ja pärast emale rääkida , mis juhtus , see paneb emal vere käima , jalad lähevad soojaks ja surm läheb meelest ära . Siis võib ema jälle ahjus saia küpsetada , head saiad on . MATI : On seda enne ka juhtunud ? MALLE : Et ära on surnud ? Päris mitu korda . MATI : Ja kino on alati aidanud ? MALLE : Siiamaani küll . MATI : Küll nad ükskord ikka tulevad . MALLE : Siis on hilja , ma ei jõua enne kohale , kui ema magama jääb . MATI : Siis räägid homme . MALLE ( hüsteeriliselt ) : Ta ütles , et kui ta võetakse , siis une pealt . Enne peab jõudma , muidu ... MATI : Millal ema magama jääb ? MALLE : Ei tea öelda , mõnikord ei jäägi . MATI : Siis on lootust . MALLE : Muidu ma siin ei oleks . MATI : Tead , Malle , mina hakkan kinomehaanikuks , kui suureks saan , siis saavad inimesed terveks . Mitte kunagi ei jää ma hiljaks ! MALLE : Hakka , kallis Mati , ma nii tahan , et sa hakkaks . ( Torkab poisile põsele kiirmusi ja jookseb tagasi saali . Kostab automürin , lavale astub kinomehaanik Leo Lõoke ; natuke ta jalgel küll tuigerdab , kuid mitte niivõrd , et oma ülesannetega mitte toime tulla . Hoolega jälgib teda silmapaar - tulevane Kino-Mati . ) LEO LÕOKE : Tule appi , poiss ! Mati läheb mehaanikule appi ja me näeme , kuidas Matist pikkamööda Kino-Mati saama hakkab . Mis tähendab seda , et lihtsamad ülesanded - filmikarpide tassimine , piletite müümine jms. - antakse tema hooleks . LEO LÕOKE ( sinist piletiplokki Matile andes ) : Sa jää siia , äkki keegi veel tuleb . Mul ei tule plaan täis , kirjutaks ise juurde , aga nad , raisad , passivad peale . ( Mati õnnetut nägu nähes . ) Ma teinekord näitan sulle eraldi . Piletiplokk pihus , jääb Mati hoovi peale , Leo Lõoke läheb saali tagasi . Hilineja ei jää tulemata , käesoleval juhul on see punase nina ja paistes näoga Elmar . ELMAR : Mis täna näidatakse ? MATI : " Tarzani tagasitulekut " . ELMAR : Kas juba peal ? MATI : Kohe hakkab . ELMAR : Kust piletit saab ? MATI : Minu käest . ELMAR : Üks . MATI ( rebib plokist ühe pileti ) : Palun ! ELMAR ( taskust kopikaid andes ) : Ole sa tuhandest tänatud . Kui " Tarzanit " vaatad , on peavalu nagu peoga pühitud . Kas see koht on juba olnud ( imiteerib kuulsat džunglihüüdu ) ... ? MATI : Ei , alles algas . Elmar jookseb trepist üles , talle tuleb vastu Lõoke , pudel käes , mees pöörab kannalt ringi , mõlemad kaovad põõsaste vahele . Veidi aja pärast hakkab saalist kostma vilet ja jalgade trampimist . Uksele ilmub Malle , nägu ähmi ja hirmu täis . Jookseb Mati juurde . MALLE : Lint läks puru . Kus Lõoke on ? MATI ( osutab peaga põõsaste suunas ) : Ei temast täna asja saa , täis nagu tinavile . MALLE ( haarab Matil käest , raputab kõigest jõust ) : Paranda ära , kallis Mati , paranda ära ! MATI : Ma ei oska . MALLE : Proovi , ma nii palun sind . Muidu sureb mu ema ära , praegu ma veel jõuan ... MATI : Olgu , ma proovin . Aga ma ei vastuta , kui tagurpidi jooksma hakkab . MALLE : Olgu või tagurpidi , küll ma emale räägin õigetpidi . Koos lähevad nad mõisauksest sisse . Kuhu nad kaovad või mida Mati ette võtab , pole näha . Kuid kino läheb varsti käima küll . Ning seda , mida näevad kinosaalis olijad , näeme seekord ka meie : kammitud juustega mehed ja valgete rätikutega naised lasevad hääletussedeleid kastidesse , heinamaal kihutavad muda üles paisates mootorrattad , lehvivad spartakiaadi lipud jms. IV pilt Kolhoosiesimehe kabinet aastal <arv>. Laua taga istub musta nahkpintsakuga esimees Helmut . ( Nahkpintsak , muuseas , ei tähistanud mitte üksnes kuulumist julgeolekusse , vaid võis olla ka inimese töökuse ja tubliduse tunnusmärk . ) Seinal Lenini pilt . Laual veekarahvin ja teeklaas ( ka need võivad olla nende esemete hulgas , millest Mati sissejuhatuses lahti saada katsub ) , kust esimees just äsja oma kurku kastnud . Laud on üle koormatud igasuguse paberipahnaga , aruannete ja graafikutega , diagrammide ja külvimaade plaaniga , neid ripub koos kalendri , krapi ja käokellaga ka seinal . Peale selle on lauanurgal veel elektripliit ( sama , mille Mati alles jätta tahtis ) . Esimees on laua kohale kummardunud , kirjutab ühe käega mingile dokumendile alla , teisega võtab telefoni ja helistab , lühidalt , teeb tööd tolleaegsete filmide vaimus . Kõne ajal võtab esimees laua alt poti ja laseb telefonitorust lahti laskmata sinna soru , ilmselt on esimees kas harjunud või sunnitud oma asju ja hädasid sünkroonis ajama . HELMUT ( telefoni ) : Ei , ei saja . Kust sa seda võtad ? Kurat , sa ei tee vihma ja kuse vahet ! Mis sa ise seal teed ? Midagi paremat ? Paksemat ? Ehhehhee . Vaata , et homseks masinad põllul oleks . Ja püssimees pane ööseks kombaini juurde valvesse , nad on siin viimasel ajal õige ülbeks läinud . Kõne ja häda lõpevad üheaegselt , esimehel on plaanis poti sisu aknast välja visata , kuid enne seda pistab ta aknast ( kust ta ennast mingil põhjusel näidata ei julge , vaid roomab alt läbi ) välja pika varre otsa kinnitatud peegli , kust uurib maja nurgataguseid . Ilmselt keegi tuleb , esimees tõmbab peegli tuppa tagasi , poti aga peidab laua alla . Mati ( nüüd <arv> aastat vana , seda loeme välja riietusest , näitleja on ja jääb lõpuni samaks ) siseneb ruumi nii , nagu me filmis oleme harjunud nägema - ülimalt aupaklikult , kuid samas siiralt . ( Ajastu naiivsus on ka Mati naiivsus . ) Enne ta mõistagi koputab . HELMUT : Sisse . MATI : Tere , mina olen . HELMUT : Tere , Kino-Mati , mis sulle tarvis ? MATI : Tulin teatama , et tahan minna Tallinna kinomehaanikute kooli edasi õppima . HELMUT : Sa näitad ju ilma paberitagi hästi . Pilt nagu prillikivi . Kui vana sa oled ? MATI : Kuusteist , täna saan koolist lõputunnistuse , aga sellest jääb kino jaoks väheks . Paberit on tarvis , muidu jäängi õpipoisiks . HELMUT : Kuule , Mati , ma pean sind kurvastama , praegu ma sind küll ei saa minna lasta . Praegu on töökäsi hädasti vaja , põllumajandus tahab tõstmist . MATI : Lõoke joob , kino kvaliteet käib nõnda alla . Sunnib mind ka jooma . HELMUT : Noh , ja sina ? Vahel ikka ette tuleb ? MATI : Ei tule . Isa ütles mulle , et viin teeb tervisele kahju . Suits ka . Ütles , et mida väiksema suutäie võtad , seda parem sinule . Ja veel ütles , et liikuvale raudteerongile ja kergele naisterahvale ära järele jookse . Neist õpetustest tahan mina edaspidi ka kinni pidada . Mul on hea isa . HELMUT : Mis ta veel ütles ? MATI : Ütles , et ... HELMUT : Vene võim on sitt ? MATI : Ei , seda ei öelnud . HELMUT : Ettevaatlik , raisk . Eks ta ole saksa sõjaväes käinud , ta peabki ettevaatlik olema . MATI : Minu isa ei ole raisk . Sa ise ju kuulad Onu . HELMUT : Kust sa tead ? ( Vaikselt . ) Keegi veel teab ? MATI : Terve küla . Lähed kartulikeldrisse , kui algab , ja tuled välja , kui lõpeb , pesunöör on antenniks . HELMUT : Ma ise mõistan oma tegevuse hukka , mõtlen , et no mida sa , raisk , õige teed , ise kommunist , aga kuulad , raisk , Onu . Aga vastu ei saa , kohe vägisi kisub kuulama , kuigi head estraadimuusikat on praegu palju . ( Silmakirjalikult . ) Midagi pole parata , Eesti Vabariik tuleb vist ikka tagasi . MATI : Meie peres suhtutakse Onusse vastikustundega . HELMUT : Või nii vängelt kohe . Miks siis ? MATI : Isa ütleb , et nad ainult lubavad Valget Laeva . Peale metsavendade ei usu enam keegi . Kas ma siis saan edasi õppima , kui põllumajandus on tõstetud ? HELMUT : Loomulikult , siis oled siit läinud nagu niuhti . MATI : Ma tulen tagasi . Mina kodu maha ei jäta . HELMUT : Siis sa oled nagu ilves . Tema tuleb ka pesale tagasi , ei hooli millestki . Jahimehel on seda kasulik teada . MATI : Aga kes mulle ütleb ? HELMUT : Mida ? MATI : No et põllumajandus on tõstetud . HELMUT : Mina ütlen . Sa igaks juhuks küsi , mul siin tööd palju , ei saa aega kuselgi käia , võib äkki meelest minna . Selle märgiks , et jutuajamine on läbi , heliseb senimaani mõistvalt vait olnud telefon . ( Jälle - tõsielu ja paroodia vahel olev piir on õhuke , kui mitte olematu ! ) Esimees võtab toru , kuid teise käega teeb taktitundeliselt taganeva ( nagu tagurpidi keritaval filmilindil täpselt sama teed pidi kui tulles ! ) Mati poole takistava žesti ning kutsub ta laua juurde tagasi . Annab Matile poti ja palub ( tummalt , kuid ilmekalt suud liigutades ) tal see välja viia . See on ülim usaldus , mida üks elusolend teise ( loom looma , inimene inimese ) vastu võib üles näidata ning Mati täidab Helmuti palve meelsasti . V pilt Ekraanil lainetab viljapõld , mida künnavad üleva muusika saatel kümned kombainid , viljalaevad . Karmide nägudega kombainerid juhivad oma laeva ilmeksimatult sadamasse . Isiklikku elu ja ihuvajadusi ei tundu neil olevat või siis käib söömine-joomine ja hädalaskmine tööd katkestamata , kuid see pole tähtis , tähtis on töö ja seda siin jätkub . Ekraani ette on kogunenud rühm valgete pioneerisärkide ja punaste kaelarättidega lapsi , kes on pannud käed suu ette torru ja hüüavad Matit nende ees seisva klassijuhataja dikteerimisel . LAPSED/KLASSIJUHATAJA : Maa-tii ! Maa-tii , kus sa oled , tule meie juurde tagasi ! Mati ilmub nähtavale samast nähtamatust uksest ekraanis , kust ta näidendi algul sisse lükati , tal on seljas kombainerikuub , tema nägu leemendab higist , ta on sama vana kui nemadki , kuid töö on teda paari aasta võrra vanemaks teinud . Mati tulemist ei märka keegi peale Malle . Lapsed skandeerivad edasi , Malle astub Mati juurde . MALLE : Miks sa küll nii tegid ? Miks sa meile valetasid , lubasid , et sinust saab kinoinimene , nüüd oled tavaline põhk ? ( Hakkab nutma . ) MATI : Ära nuta , armas Malle , ega ma kinost sellepärast veel ära kao ! MALLE : Kaod küll , juba oledki kadunud . MATI : See on ajutine . Igal õigel kinol peab seeriate vahel väike vahe olema . Kõva kinomees peab ka kõva põllumees olema ! MALLE : Miks sa seda just nüüd pidid tegema , kui minu ema sinu näitamisest terveks sai ! ? MATI : See ei tulnud mitte minust , armas lollike , see tuli filmist , mida sa talle ümber jutustasid . " Tarzan " on ennegi imesid korda saatnud . Lõokesel teeb film pea terveks , ta paneb ennast üksipäini kinno kinni ja laseb pooleteisetunnise filmi kümne minutiga läbi , aeg tormab siis inimesest läbi nagu kärestikuline jõgi , pühib pohmaka minema . Siis võib Lõoke jälle tükk aega ilma viinata olla . MALLE : Sina ei ole Lõoke , sina oled Mati ja see , et ema terveks sai , tuli sinust , küll mina juba tean ! Sina oled kino , sina oled Kino-Mati ! MATI : Küll see aeg tuleb tagasi , kui mina jälle kino näitama hakkan , küll ma siis ütlen , kui see aeg käes on . Tõstan põllumajanduse üles , siis . MALLE : Mina suren enne ära . Sureme emaga mõlemad . ( Purskab jälle ägedasti nutma . ) MATI : Ei sure , ära nuta , tule , ma pühin sul pisarad palgelt . ( Võtab õliste tunkede taskust suure puhta taskuräti ja kuivatab hoolega , pisar pisara haaval Malle põski . Malle nägu saabki kuivaks , tema järel pööravad ka lapsed koos õpetajaga oma märjad näod Mati poole . Nii et enne , kui Mati ekraani sisse tagasi saab minna , peab ta kõikidel lastel , aga ka õpetajal silmad puhtaks pühkima ja peatset naasmist tõotama . ) MATI : Ma tulen tagasi , viisaastaku lõpul olen jälle platsis ja näitan teile kino . Mida te soovite ? LAPSED/ÕPETAJA ( retsiteerivad seda , mis seinal jookseb ) : Nõukogude Eestit . Teadus ja Tehnikat . Vokrug Svetat . ( Jne. ) Mati lehvitab lastele käega ja astub ekraani sisse . VI pilt Metsavendade laager . Kuuvalge öö . Metsavennad tõmbavad puude vahele üles valget palakat - kinolina . Üks on puu otsa roninud , hüüab sealt aeg-ajalt teateid . PEETER ( üles ) : Noh , kuidas on ? ARTUR ( valvur puu otsas ) : Justkui oleks . PEETER : Kuradi puts , kas on või ei ole ? ARTUR : Ei ole siis . ARVED : Ega see sama pole mis venelast näha . See palju keerulisem värk . Kino , see on terve teadus , seda on raskem näha , mole-kuule näiteks ei näegi . PEETER : Mina tean ainult ühte kuuli ja seda ka ei näe . Ei jõua peeretadagi , sitt läheb alles pärast lahti , siis kui auk juba sees . ARTUR : Nüüd midagi paistab . Obene ja vanker , Vägev-Volli kõrval . ARVED : Vankris ka midagi on ? ARTUR : Hästi ei näe , läigib vasta . Heeringakarbid justkui . PEETER : Kuradi puts , sai ju öeldud , et kaupluse kallale seekord ei lähe . Kuradi puts , ma ütlen , kuradi puts . ARVED : Mis sa ropendad , ega sa kodus pole . Hakkab närvidele käima . Muud sõna ei tea või ? PEETER : Midagi ilusat on tarvis , muidu mine hulluks . ARVED : Kino . PEETER : Kino , puts . Kui kino saab , võib jälle tükk aega elada . Mulle täitsa aitab , kui ma näen , kuidas seal musi antakse . ARVED : Ja tantsitakse ! PEETER : Ja päike paistab ! ARVED : Võib isegi juhtuda , et inimesed päevitavad päikese käes ! PEETER : Naistel on suured rinnad ! ARVED : Sellest ainult ei aita , rinnahoidjad peavad ka väiksed olema ! Siis on nibud nagu propellerid . Muidu oleks nagu jahukotid kaela ümber riputatud . Meeste unistused lõikab läbi puu otsast alla potsatav Artur . Kohe kostab ka hobuse hirnatus . Puude vahelt ilmuvad nähtavale Vägev-Volli ja Mati . Matil on silmad kinni seotud , teda keerutatakse laval ringi , tehakse orienteerumisvõime kaotamiseks kõik mis võimalik , siis võetakse side eest ära . Mati pilgutab silmi . Metsavennad tervitavad Matit lugupidavalt kättpidi . MATI : Tere , tere , tere . Mis te must tahate ? VÄGEV-VOLLI : Eesti Vabariigi nimel , näita meile kino ! PEETER : Midagi ilusat . ARVED : Naistest . ARTUR : Ilusatest naistest . VÄGEV-VOLLI : Suurt suud ei tohi olla . Suure suuga naine on kuri . Oleks tore , kui tal oleks peas selline kübar , kus oleksid peal viinamarjad . PEETER : Talle meeldib Greta Garbo . ARTUR : Mine nüüd , Garbol on suur suu . PEETER : Ei ole . ARTUR : On küll . PEETER : Ise sa oled Garbo . ARTUR : Ei ole . PEETER : Oled küll . Ma ju nägin , kuidas sa põõsa taga pihku panid . MATI : Mehed , mina teile näitama ei hakka . Teie olete kurjad , sellistele ei tohi kino näidata . VÄGEV-VOLLI : Tahad tina saada ? ANTS : Anna talle lonks viina , küll siis tahtma hakkab . MATI : Ma näitaks , aga ma ei saa . VÄGEV-VOLLI : Miks ? Kas sina siis polegi Kino-Mati ? Meil siin räägitakse sinust legende . MATI : Sina oled Vägev-Volli ? VÄGEV-VOLLI : Olen . MATI : Sinust ka räägitakse legende , kas sa neid ka väärt oled ? VÄGEV-VOLLI : Alguses olin . MATI : Minul on sama lugu . Need lood , mida minust räägitakse , on sellest ajast , kui ma veel kinotööd tegin . Mina pean enne põllumajanduse üles tõstma , kui jälle kinotööd teha saan . VÄGEV-VOLLI : Kes selle kärbse sulle pähe pani ? MATI : Helmut , kolhoosiesimees . VÄGEV-VOLLI : Helmut ? See ju argpüks , ei julge välja kuselegi tulla . Temaga on lihtne ( teeb iseloomuliku liigutuse ) ... ANTS : Kuul pähe ja sitt lahti . MATI : Tuleb uus ja hullem . VÄGEV-VOLLI : See on õige . Minu kohta seda öelda ei saa , minust vägevamat ei saa olla . Kommunisti on kerge kommunistiga asendada . Kommunism ja argus on tegelikult üks ja sama asi . ARTUR : Me aitame sul tõsta . Me väga palume sind , ära jäta meid kinota ! ARVED : Eesti Vabariigi nimel , palun , näita meile filmi ! ANTS : Palun , puts , vabandust , palun ! MATI : Mina olen heatahtlik inimene , siirastele palvetele ma vastu panna ei suuda . Aga teil tuleb siis kolhoosi lehmalaut sõnnikust tühjaks teha . ANTS : Suurima heameelega . Kas kohe ? MATI : Võib ka pärast . Tassige aparatuur kohale . Ma ise toon karbid . Natukese aja pärast on projektsiooniaparaat puude alla üles seatud ja mootoriga ühendatud . Metsavennad suhtuvad Mati töösse aupaklikult , jälgivad , kuidas filmirull aparaati kaob , Artur puudutab salaja hõbedase filmikarbi äärt näpuga , pistab selle suhu , imestab - heeringamaitset polegi ! Siin saab mole-kuuli mees Arved , kes juhtub Arturi kõrval olema , oma tarkusega jälle silma paista . ARVED : Need on jauffid , heeringatest on need sama kaugel kui Inglise sõjalaevad Eesti rannikust . ARTUR : Arvad , ma ei teand või ? Ise sa oled loll . Siis lahvatab valgus , kostab " Suure valsi " filmimuusika . Sellest filmist saavad metsavennad kõik soovitu : suurte rindade ja propellernibudega naised , kellega koos nad puude all kuuvalguse paistel tantsivad ( välja arvatud Vägev-Volli , temal on proua , kel on nii suur suu kui ihaldatud kübar marjakobaraga ! ) . Kui naistest ära tüdinetakse , tantsitakse omavahel ja ega naisedki sellest ei heitu , kui paarilist ei leidu , hõljuvad üksteise kaelas . Mati laseb neile grammofonist muusikat ning ka temal on hea meel . VII pilt Selle pildi , mis lõpus jälle kinoks ja tantsuks üle kasvab , valmistavad ette metsavennad ise . Selle käigus kantakse kokku " laut " , mis kohe ka sõnnikust puhtaks visatakse . Tehakse ka teisi kolhoosielu ja põllumajanduse tõstmiseks vajalikke pisitöid ja toimetusi , lühidalt , kõike seda , mida pantomiimi abil võimalik esitada . Mööda kõnnib ka esimees Helmut , see , mida ta näeb , rõõmustab ta südant sedavõrd , et ta ennast hetkeks unustab - musta nahkjope hõlma alt pudeneb välja revolver , mille " lihtsaks tööinimeseks " maskeerunud metsavend üles võtab ja Helmutile tagasi annab . Helmutil on piinlik , kuid seda joviaalsemalt ta lahket andjat tänab . Samas " laudas " hakkab jälle tants ja kino pihta , endistest töörügajatest saavad jälle metsavennad , kelle töö eest nüüd muusika , pildi ja tantsuga tasutakse . See on ideaalne aeg ja ideaalne koht , siin on kõik läbisegi , inimeste unistused ja tegelik elu , minevik , olevik ja osa tulevikustki . Teineteise embuses , tantsusaali keskel Mati ja Malle . Kui nad rääkima hakkavad , suundub neile ere valgussõõr , mis ehitab nende ümber kaitsva müüri , vaakumi või mulli , millest isegi veri ja kaklus läbi ei tule . Otse loomulik , et pidudel sedagi ette tuleb , eriti meie omal , kust võtavad osa metsavennad , tavalised külaelanikud ja julgeolek . Ümbritseva tegevuse täpsem käik jääb pantomiimimeistri otsustada . MALLE : Miks meil last ei ole ? MATI : Ei tea . Võiks olla , ma väga tahaks . ( Üritab Mallet uue tantsukeeruga valusat teemat unustama panna , kuid see ei lähe korda , Malle aeglustab sammu , jääb seisma ja küsib uuesti . ) MALLE : Miks meil last ei ole ? MATI : Kui prooviks ? MALLE : Oleme juba aasta otsa mees ja naine , selle aja jooksul pole mul kordagi ära jäänud , sellist tunnetki ei ole , jooksen verd nagu neitsi . MATI : Tuleb nii kaua proovida , kui lõpuks jääd . Kaldmaa Ossi vanemad olid juba vanad , kui Oss sündis . MALLE : See kartulinägu ! Mina meile küll sellist ei taha . MATI : See tuleb viinast , tema vanemad olid kõvad kõrid . Kallis Malle , ega siis kõik ka nii ei saa kui mina . MALLE : Mis siis sinuga oli ? Räägi , ma ei teandki . MATI : Minu vanemad , olgu muld neile kerge , jõid oma pulmapäeval ainult kalja . Heitsid siis voodisse ja täpselt üheksa kuu pärast tulin mina ilmale . MALLE : Meil oli ju täpselt samuti , sa ei and mulle kaljagi , jootsid limonaadi sisse . Miks meil siis ei ole ? Mati , armas Mati , ma pean sinust lahku minema , kui last ei tule . MATI : Küll ta tuleb , kus ta pääseb . Tantsime veel ja võtame šampust , küll ta siis tuleb . Mõnd head filmi vaatame ka . Mul on praegu " Tarzan " käepärast , see aitas su emal elu sees hoida , olgu muld talle kerge , see aitab ka seemet sees hoida , usu , uskuma peab , muidu ei tule . MALLE : Ma ju usun , usun juba täiesti võimatuid asju . Sina oled selle usu minu sisse pannud ! Ma ju armastan sind , Mati ! Ma isegi pidasin aru , et ... MATI : Mis et ? Räägi kõik südamelt ära , siis hakkab kergem . MALLE : Mõtlesin , et küsiks Helmutilt abi , olen aru saanud , et ma talle meeldin ... MATI : Parem juba mõnelt metsavennalt . MALLE : Kust neid võtta ? MATI : Lähed metsa vahele , küll nad tulevad , kui naise lõhna tunnevad . Nad on muidu täitsa viisakad mehed , usun , et nad vägisi võtma ei hakka . Minule nad tulid appi , rookisid lauda puhtaks , miks siis mitte sinule . MALLE : Sina oma naljadega . MATI : Ei ole nali . Iseasi see , et nad ei lubanud kellegile rääkida . Käsku just ei andnud , aga eks see ole isegi arusaadav , neid mustakuuemehi siin juba leidub , ei ütle nad tere ega head aega , looderdavad põllul niisama ringi , ajavad lolli juttu ja ei lase rahval tööd teha . Nüüd ma sulle rääkisin , aga sa ei usu . MALLE : Mis sellest kasu , kui usuks . Tooks see meie perre lapse , kohe usuks , usuks või seda . MATI : Proovime , proovime täna viimast korda , kui nüüd ka korda ei lähe , võid minu juurest ära minna . Oota , ma lähen panen uue plaadi peale . See on imeilus lugu , kui see ka ei aita , siis ei aita miski . Mati jalutab paaride vahelt kinosaali ühte nurka , kus on laud grammofoniga . Kraksab nõela plaadilt ja paneb peale uue . See on " Saaremaa valss " . ( Või ükspuha milline ajastu lugu , mis sobiks stseeni meeleoluga . ) Käigu ajal näeme teisi tantsupaare ( või veriseid mehi ) , kui Mati Malle juurde tagasi jõuab , vajuvad nad tagasi hämarusse , on nagu vaimud , kes ümber Matit-Mallet kaitsva valgussõõri keerutavad . Mati suudleb Mallet pikalt ja õrnalt ning hakkab siis teda riidest lahti võtma , kuid vaevalt on ta oma käe esimese kleidinööbi juurde tõstnud , kui valgus täiesti kustub . II vaatus VIII pilt Lava keskel , võretatud küljega saali poole liftišaht . Liftiukse juurde tulevad Väike Tüdruk ja Mati . Tüdrukul on käes must revolver , muidu on ta endiselt valge ja ingellik . Matil on käed selja taha kinni seotud . Lifti ukse ees võtab Tüdruk Mati käed lahti . MATI : Aitäh ! VÄIKE TÜDRUK : Võta heaks . ( Läheb ära . ) MATI : Ära jäta mind üksi , ma kardan . Mis ma pean tegema ? VÄIKE TÜDRUK : Sisse minema . Sealt . MATI : Mis see on ? VÄIKE TÜDRUK : Lift . See aretati välja giljotiinist . Giljotiini põhiliikumine on ülevalt alla , see seal töötab mõlemas suunas võrdselt . Tehnika täiustub iga päevaga . Kui poleks elektrit , siis poleks ka lifti . MATI : Meil mõnes kohas ka ei ole . VÄIKE TÜDRUK : Lifte on ? MATI : Ei ole . Kino peab mootori pealt näitama . VÄIKE TÜDRUK : Näed siis . Kõik on loogiline . Tahad , ma ütlen sulle midagi ? MATI : Kui halba , siis parem mitte . VÄIKE TÜDRUK : Selliseid asju , mis ainult head või halvad on , pole olemas . MATI : Kinos on . VÄIKE TÜDRUK : Elus netu . Näed siis . Kõik on loogiline . Uks on ukse kohas , aken akna kohas . See , mis ma sulle ütlen , on halb , aga sellest võib sul parem olla . Ütlen või ei ütle ? MATI : Ütle siis . VÄIKE TÜDRUK : Sa lähed sellest uksest sisse . MATI : Aga kui ei lähe ? VÄIKE TÜDRUK : Rohkem uksi siin pole , küll sa ükskord ikka lähed . Loogiline on , et lähed kohe . MATI : Ja siis ? VÄIKE TÜDRUK : Siis sa langed sügavikku ja ajud tulevad kõrvadest välja . MATI : Siis ma olen ju surnud ? VÄIKE TÜDRUK : Otse vastupidi , just siis saad sa aru , kui elus sa oled , kui hea on elu . Ja kui sa seda tead , siis ei pruugi sul elutunde eest nii kõrget hinda maksta . Kui see läbi , lendad üles nagu rakett , see on päris hea tunne . MATI : Nagu kiigel ? VÄIKE TÜDRUK : Mis on kiik ? MATI : Sellega kiigutakse . VÄIKE TÜDRUK : Tean . Aga see pole tähtis . Kui on kiigutud , hakkad sa oksele . MATI : Minuga ükskord nii juhtus . Aga siis olin ma kõvasti õlut joonud . Kõik kiige all kiljusid , mina olin jõle vahva mees . VÄIKE TÜDRUK : See pole praegu oluline . Siis tuleb sul püksi . MATI : Püksi ? ! VÄIKE TÜDRUK : Sa nutad ja higistad . MATI ( üha kasvava hirmuga ) Nutan ... higistan ... VÄIKE TÜDRUK : Kõik , mis su sees on , tuleb sinust välja ja see , mis on väljas , tuleb sinu sisse nagu suurde ämbrisse . MATI : Sisse ... välja ... suurde ämbrisse ... VÄIKE TÜDRUK : Sa saad puhtaks , Mati . MATI ( nuttes ) : Puhtaks ... VÄIKE TÜDRUK : Kõik , mis su suust pärast välja kukub , on puhas kuld ja tõde , sest valetada ja varjata , nagu sa siiani oled teinud , sa enam ei oska . MATI ( Väikesel Tüdrukul kätt suudeldes ) : Suur-suur tänu ! Väike Tüdruk ( kätt ära tõmmates ) : Võta heaks . Väike Tüdruk lahkub ja Mati jääb üksi . Sirutab käe välja , teeb rauast liftiukse lahti . Astub sisse . Äkitselt paiskub tema peale valgus ja ruum - kitsas võretatud kamber - hakkab üles-alla liikuma . Kõike seda teeb valgus . Jätab mulje liikumisest . Peksab Matit eest ja tagant , ülalt ja alt . On kord ülikiire , siis surmavalt aeglane . Mati oigab . Ta on nagu karussellil , võllakiigel ja kahurikuulil korraga . Matit piinatakse valgusega , sellega , millega ta ise elu-aja on tegelenud , mida armastanud ja mille tekkimisele ta oma oskuste ja teadmistega igal täis- ja pooltunnil päikesetõusust päikesetõusuni kaasa on aidanud . Valgusega astub liitu muusika , krigin ja vigin , mis meenutab tagurpidi jooksvat filmi heliriba . Mati higistab ja oksendab , teeb kõike seda , mis Väike Tüdruk talle ütles , rohkemgi . IX pilt Kõik see , mis Matiga toimub , paistab suurelt kinoekraanilt , mida vaatab Viktor Pobedonostsev , kes istub rohelise kaleviga kaetud laua taga Marat' pildi all . ( Laual on ENSV lipuga Pika Hermanni lipuvarras , sama , mis näidendi algul aknast välja lendas , pole võimatu , et Viktor just selle teravat otsa küünte rookimiseks kasutab . ) Viktoril on intelligentne välimus , kõrvalesta ülaosas on märgata karvatutte nagu ilvesel . Nagu kõik intelligentsed inimesed puhastab ta igavuse peletamiseks sõrmeküüsi , kuid ( ehk erinevalt teistest intelligentsetest inimestest ) selle , mis ta küünte alt leiab , pistab ta suhu ja neelab alla . Toa tagaseinas , lavasügavuses on aken , mille taga lõõmab tulipunane päike . Paremalt , otse Viktori vastas asuvast vilkuvast ukseavast astub sisse Mati . Ta näeb kohutav välja , näost valge , pükste ees on märg laik , särgil oksejäljed . VIKTOR ( ülevoolavalt lahkelt , laua tagant välja tulles ) : Tere , Mati ! ( sirutab käe , kuid Mati ei võta seda vastu ) Mis mureks ? MATI : Teiesugused kätt ei anna . Löö juba kiiremini maha ! VIKTOR : Noh , siis lihtsalt tere ! MATI : Tere ka ei ütle . Head aega ka . Teie mehed on meie kolhoosis sellega tuntud . VIKTOR : Nii või ? Siis peab käsu kätte andma , kuradi kultuuritud sellised . MATI : See ei aita . VIKTOR : Kuidas nii ? MATI : Annad käe , annad ka südame . Seda nad kardavad , sellepärast ei anna . VIKTOR : Mina ju andsin ! MATI : Sina oled vähe teisem küll . VIKTOR : Ajad muutuvad , inimesed ühes nendega . Mutatis mutandis . See on enam-vähem sama asi ladina keeles . MATI ( kordab ) : Muu-tatis muu-tatis . Oleks nagu muutumisest juttu küll . VIKTOR ( Mati huvi tekkimist/ülessulamist kohe oma huvides ära kasutades ) : Meil on siin üks nimekiri . Siin on kirjas need inimesed , kes võiksid nõukogude korra kukutamisele kaasa aidata . Mul on kahju , Mati , aga sinu nimi on seal esimene . Vaata . ( Annab ainsa laual oleva paberi Mati kätte . ) MATI ( loeb ) : Siin ju imikud ka sees . VIKTOR : Miks ka mitte , Mati , miks ka mitte , sa ju tead küll , kuidas laste peale kasvatus mõjub . Inimene on sündides puhas leht . No innate principles ! Kas tead , kes nii ütles ? MATI : Ei tea . VIKTOR : John Locke . MATI : Kes tuu om ? Mõni ladinamees jälle ? VIKTOR : Inglis , Mati inglis . Inglased on targad , meie oma töös oleme neist kõvasti eeskuju võtnud . Kas sa ka tead , kust see nimekiri pärit ? MATI : Minu isa ka sees . Karl Pedja . Tema ammu surnud , enne ema juba . VIKTOR : Miks ka mitte , Mati , miks ka mitte , riigikukutamisasja saab mulla alt ka ajada . Kuidas isa , nõnda ka poeg . Muuseas , ega me seda nimekirja eriti ei usalda ka . Selle andis meile , tead , kes ? MATI : Ei tea . VIKTOR : Helmut Kase , Tee Kommunismile esimees . MATI : Meie oma või ? VIKTOR : Teie ikka . Helmuteid võib mitu tuhat olla , Kaskesid ka , kuid selliseid Helmut Kaskesid , kes ka Tee Kommunismile esimehed oleksid , on Eestimaal ainult üksainus . Nagu Tammsaarel - kui Indrek , siis inimene , kui Paas , siis kivi . Helmuti kohta käivad jutud , et ta rahuldab juhi pildi all oma loomulikke vajadusi . MATI : Kui mina ta juures olin , siis ta ainult kuses . Seda ei saa inimesele ju pahaks panna , kui ta kibedal tööajal ei saa mahti peldikusse minna . VIKTOR : Seda me veel vaatame . Oled sa muidu tugev mees ? MATI : Kuidas võtta . Kui ma juba seal ( selja taha viibates ) ellu jäin ... VIKTOR : Mind üles tõsta jaksad ? MATI ( silmitseb kleenukest meest ) : Kukepea . VIKTOR : Tõsta siis . Ainult ära kõdista . MATI : Kuhu ? VIKTOR : Siiasamasse laua peale . Mati tõstab Viktori tühjale töölauale , kust too nõtkelt nagu ilves täpselt Mati ette maha hüppab . VIKTOR : Aga kui mind oleks sada ? ( Hääl läheb üha kurjemaks , lõpuks röögib . ) Tuhat ? Tuhat viissada ? Kümme tuhat ? Kümme tuhat üks ? Sada tuhat ? Miljon ? Mustmiljon ? MATI : Siis oleks asi vähe keerulisem . VIKTOR ( mesimagusalt ) : Aga kui ma oleksin sitt ? Kulla Kino-Mati , mis siis oleks , mis siis saaks , kui ma oleksin lehmalaudatäis sitta ja sul tuleks see puhtaks teha ? Mis sa siis teeksid , armas mees ? Kutsuks abi ? Hüüaks kõva häälega ja , ennäe imet , juba tullaksegi , metsast marsivad välja - kes ? Ikka metsavennad Vägev-Volliga eesotsas , neile Mati meeldib , sest Mati on Kino-Mati ja näitab neile kino . MATI : Teil juba teada ? Käisite vaatamas ? VIKTOR ( unistavalt ) : Krudisev lumi , kuupaiste , vaikus , sügav vaikus ... ( Karmilt . ) Meil on kõik teada , Mati , absoluutselt kõik . MATI : Mis selles siis halba on , kui nad puhtast südamest abis käisid ? Ega nad enam ei tule . VIKTOR : Selles see asi ongi , Mati . Me tükk aega ootasime , et tulevad veel . Äkki saad nii korraldada , et nad veel tulevad : sinu käes on see käkitegu , näitad neile kino , meil on siin selliseid filme , millest sa undki näha ei oska . ( Sosistab Matile kõrva mõned nimetused , Mati nägu valgub täis siirast üllatust . ) MATI : Tõsi või ? Ma mõtlesin , et neid küll enam kuskilt võtta pole . Kui mina neid viimati näitasin , olid päris räbalad , igavene häda oli nendega , jäid aparaati kinni ja läksid katki , ei jõund kinni liimida . VIKTOR ( uhkelt ) : Meil , Mati , on nad olemas ! Meil on orginaalid . MATI : Otse Ameerikast ? VIKTOR : Kõige lühemat teed pidi ! Enne , kui nemad filmi valmis saavad , on ta meil juba olemas . Meil on Ameerikas oma Kino-Mati , seisab projektori kõrval . Kui vaatesaalist kostab käsklus " Go , Mathew , go ! " , siis Mati vajutab nupule , kuid mitte ainult ühele nupule , sellele , mis filmi jooksma paneb ja saali valgusvihu viskab , vaid veel teisele , ühele väiksele ja varjatule , hallile ja armetule , mis aparaadist üldsegi välja ei paista , ainult Mati teab , kus see on , ja kui ta sellele vajutab , siis hakkab masinast sirinal välja jooksma veel üks lisalint ja see lint liugleb üle ookeani , lendab üle maade ja merede otse meie juurde ja meie näeme seda mis nemadki ja samal ajal , sest filmil on nüüd kaks otsa , kaks algust , ja see teine ots , mis võib olla ka esimene , jõuab meile täpselt samal ajal , võibolla on see , mida meie näeme , isegi parem , kõrgemal tasemel , kui mitte kunstilisel , siis informatiivsel , sest filmimehed , nagu sa väga hästi tead , Mati , lõikavad oma filmidest suuri tükke välja ja need tükid on reeglina kõige paremad osad filmist ! ( Hingetult . ) Noh , Mati , mis oleks , kui annaksime neid filme sulle vaadata ? MATI : Mina filme ei vaata . VIKTOR : Kuis nii , kallis Mati , näitad , aga ei vaata . Kindlasti sa praegu valetad , luiskad nii tsutt-tsutt ? Soovitan sul seda mitte teha . MATI : Minule on tähtis , et film otsast lõpuni ilma katkestusteta korralikult jookseks . Kui aega saan , lähen mõnd filmi vaatama küll , aga siis peab keegi teine olema , kes näidata oskab . Neid on vähe , meie rajoonis on kõik kinomehaanikud enamuses joodikud , nad haisevad nagu tõhud ja tõmbavad projektsiooniruumis suitsu . See on jube ! VIKTOR : Elu pole filmilint , tagurpidi seda jooksma ei pane . MATI : Lõoke küll ravib oma pohmelusi sellega , et paneb lindi tagurpidi jooksma , aga ega see ka elu pole , mida ta elab . Aga seda olen ma küll märgand , et mõni arvab , et see , mida näidatakse , on päris . Meil tallimees tahtis ise obese ära taltsutada , kui nägi , et kinolinal kangelane sellega hakkama ei saa . VIKTOR : " Seitsmes vapras " . MATI : Kargas ekraani ette ja hakkas kätega kiskuma , vaata et kisub ekraani maha , ma tirisin ta vägisi ära , tema läks kinosaalist välja ja hakkas nutma . Mina talle ütsin , et ära kurvasta , Jaan , tule nüüd sisse tagasi ja vaata , obene on juba taltsas . Ta siis tuli ja oli rõõmus , filmi lõpus tuli mind tänama , et nii head ja õpetlikku filmi olin näidanud . VIKTOR : Inimesed on sulle tänulikud ? MATI : Jaa , vahel toovad lilli ja kommikarpe . Mõni toob pudeli , aga selle ma vahetan hapukapsasteks ja kartuliteks sügisel . VIKTOR ( nukralt ) : Mulle ei too keegi midagi . MATI : Mina võin tuua . Mõne jämeda varrega nelgi . Ma järgmine kord toon . VIKTOR ( karmilt , iseenda korralekutsumiseks ) : Mati ! MATI : Mina . VIKTOR : Mati Pedja ! MATI : Ka mina . VIKTOR : Kino-Mati ! MATI : Väikesed lapsed panid mulle selle nime , nendega on mul head suhted siiamaani . Ma saan aru küll , mida sa minu käest soovid , sa tahad , et ma metsavennad metsast välja meelitaks , aga ütlen ausalt , et ma ei saa su soovile vastu tulla . VIKTOR ( kurvalt ) : Miks ? MATI : Põllumajandus on Tee Kommunismile kolhoosis tänu meie kõikide ühistele jõupingutustele juba nii heal järjel , et seda tükk aega enam tõsta pole vaja . Kui abi vaja pole , siis ei saa ka kedagi appi kutsuda . See lehmalaut oli viimane . Helmut ütles mulle , et nüüd , Mati , võid puhta südamega rahvale jälle kino näitama hakata , sul ei pruugi isegi pabereid olla , näita niisama , traktorist-kombaineri paberid käivad küll . Ega paber tööd ei tee , ikka inimene . VIKTOR : Ühtegi musta kohta enam ? MATI : Kahjuks ei . Kõik sitt on välja roogitud . Kõik sitt ( küsivalt Viktorit kõõritades ) on puhas . Sõnatult näitab Viktor käega piinakambri ukse suunas , kuhu Mati tagurpidi , samm-sammult tuldud teed korrates ( nagu tagurpidi kerival filmilindil ) tagasi läheb . Uks sulgub , tuled hakkavad kambri ukse taga üles-alla , risti-põiki sähvima , valgus Matit piitsutama . Viktor jääb küüntealust kõntsa sööma . Meie ees valgel ekraanil ongi üks tagurpidi keriv filmilint : kammitud juustega mehed ja valgete rätikutega naised tuiskavad veel enne kui hääletussedel on kasti kukkunud , tagurpidi uksest välja , heinamaal kihutavad finišist starti mootorrattad , spartakiaadikolonnid lahkuvad staadionilt jms. Ekraani taga on veider paar , kinomehaanik Leo Lõoke ja Elmar , kellele tagurpidine kiirendatud liikumine on pohmellirohi . Nad vaevlevad ja väänlevad , oksendavad ja sirutavad käed abipalves taeva poole ning kõik see ka aitab , pikkamööda pohmell haihtub , päike tuleb välja ja linnud hakkavad laulma . X pilt Hämar tuba , sama mis proloogis . Voodis teki all Mati ja Malle . Voodi teeb tuttavat häält , ehkki mitte nii kosmilist . Äkki kägin lakkab . Valgus sütib , Mati lükkab teki alt jalad välja , istub voodi servale . MALLE : Ära kurvasta . MATI : Miks ma kurvastama peaks ? MALLE : Noh , et ei saanud ... MATI : Ega ma ei tahtnudki . MALLE : Mina küll tahtsin . Tahtsin sul tuju heaks teha . MATI : Sinuga koos on mul tuju kogu aeg hea . MALLE : Miks sa siis ei saa ... tahtnud ? MATI : Mul olid valed mõtted . See on halb , kui laps valede mõtete ajal sünnib . MALLE : Ega siis iga kord ei pea sündima . MATI ( üllatunult ) : Täna on viisteist ... see sul ju kõige parem jäämise aeg . MALLE : Sina nüüd tead . MATI : Tean küll . Mul on see punaste rõngastega kalender pealuu sees . Küll oleks tore , kui seal enam ühtki rõngast sees ei oleks . MALLE : Miks sa siis ei taht ? MATI : See kuradi kageebee on kogu aja meeles , see liftiga väntsutamine ei taha ära unuda . Imelik , et ta just siis meelde tuleb , kui meie sinuga ... MALLE : Need ju kõik öised inimesed , eks sellepärast . MATI : Siis peaks ehk päeval proovima ? Lõunavaheajal ? Mis sa arvad , Malle ? MALLE : Need julgeolekumehed luusivad ka päise päeva ajal ringi . MATI : Ei lase inimestel tööd teha , ainult rääkida tahavad , nemad jutust elavadki . Kuradi laatataarad sellised . Viktor oli ka nende peale pahane , lubas palgast maha võtta . Eks nüüd ole näha , kas hakkavad kättpidi tervitama . MALLE : Varem nad sulle nii ei mõjunud . MATI : Ega nemad ei mõjugi , see üks , kelle juures ma kahe nädali eest käisin - Viktor , mis ta perekonnanimi nüüd oligi , midagi obesega justkui ... obeso , obeso ... meelde tuli Obesotontsev . Oli viisakas mees , andis tere ja jättis head aega , käsi ka väänama ei kippunud , tundis isegi kino vastu huvi . Aga ta tahtis elu tagurpidi käima panna , see oli tema suur õnnetus . Sitast ikka saia ei tee . MALLE : Haiget ei teinudki ? MATI : Sellega tegi . MALLE : Et kino vastu huvi tundis ? MATI : Nojaa . Kino armastav inimene ei saa üleni halb olla . Tead , mis kõige hullem , Malle ... MALLE : Noo mis ? MATI : Mul hakkas temast hale . Istub seal üksipäini , vahib filme ja mõtleb , et kõik , mis ta näeb , on päris . MALLE : See võib väsitav olla . MATI : Hirmus mõeldagi . Ma ei tea , mida teha , et ma tema peale enam ei mõtleks . Mis laps see selline sünnib , kui isa kagebešnikust mõtleb . Võib poolearuline tulla . MALLE : Kas neil mõtetel ikka nii suur jõud on ? MATI : Mina olen mõttest sündinud . Heast mõttest . Ema enne surma rääkis mulle . MALLE : Millest see hea mõte siis rääkis ? MATI : Kuidas millest , heast ikka ! MALLE : Mingi kuju pidi tal ikka olema . Nagu majal või veetünnil . Muidu on nagu need jutud kommunismist , ikka et hea , aga näha pole miskit . MATI : Natuke muusikat , natuke päikest , vähe ehk tantsu ka , see on ju loogiline , palju siis hea jaoks ikka tarvis . MALLE : Millest sa praegu mõtled ? MATI : Ei millestki . MALLE : See on hea mõte . Tule ! Ruttu , enne kui see kageebee sulle jälle pähe ronib . Vaevalt on Mati voodisse saanud , kui heliseb telefon ja Matil jääb jälle pooleli . Ta ronib voodist välja ja võtab ukse kõrvalt , kus aparaat ripub , toru . MATI : Lõoke ... eks seda olnd arvata ... kella kümneks olen kohal . ( Paneb toru ära ja hakkab riideid selga tõmbama . ) Leo , kurat , hakkas jälle tina panema . Kui tema panema hakkab , siis paneb nii et Põltsamaa paistab . MALLE : Kesse helistas ? MATI : Helmut . Hea oli , et helistas , muidu oleks seanss ära jäänd . Seda ei tohi juhtuda , niikaua kui mina elan . MALLE : Helmut ... MATI : Tema jaa . MALLE : Siis sind niipea loota ei ole . MATI : Enne hommikut mitte . Küll me selle asja lõpule viime , ära karda . Meile sünnib laps , usu . MALLE : Usun , usun . Mati lahkub . Väljast kostab kinoauto käivitamishääli , auto sõidab minema . Üksi jäädes muutub Malle ärevaks , jookseb akna alla , vaatab välja . Kuni uksele koputatakse . Malle tõmbab ukse lahti . Uksest astub sisse Helmut , vaatab ettevaatlikult ringi . HELMUT : Läks ? MALLE : Läks . See on juba neljas kord , varsti ta enam ei usu . Mis siis saab , kui Lõoke kaine on ? HELMUT : Lõoke on iga päev purjus , sellist päeva ei ole , kus tema võtnud pole . Mul tuli sinu järele siuke isu peale , tööisu võttis täitsa ära , kirjutan numbreid , aga iga numbri taga oled sina . MALLE ( surub ennast Helmuti vastu ) : Mis number mina olen ? HELMUT : Üks . MALLE : Kõigest ? HELMUT : Sada siis . ( Õnnelikult . ) Sada protsenti minu Malle ! ( Tormavad ummisjalu voodisse . Voodi häälitseb , kuid siis jääb äkki vait , seejärel kostab sealt õndsat norinat . ) MALLE ( raputab meest ) : Helmut ! Helmut ! Magama tulid siia või ? HELMUT ( unesegaselt ) : Anna andeks , mul täna raske päev seljataga . Las ma natuke tukastan . ( Norin jätkub , ka Mallel ei jää muud üle kui pea padjale panna . Veidi aja pärast kostab akna tagant tankiroomikute ragin . Helmutile see ei mõju , Malle hüppab voodist üles , jookseb akna alla , sealt ehmatusega tagasi . ) MALLE ( Helmutit raputades ja rusikatega tagudes ) : Ärka üles , Mati on tagasi ! Miski ei mõju , Helmut magab õndsat ingliund edasi . Malle proovib meest voodist välja lükata , aga see ei lähe korda , nii ei jäägi tal muud üle kui teki alla tagasi pugeda . Kohe on platsis ka Mati , rõõmsam kui minnes . MATI : Malle , kas tead , mis juhtus ? Vene sõdur tõi mu tankiga koju . Ta algul ei tahtnud , aga ma näitasin neile nii head kino , et lõpuks ta oli nõus . Sisse tulla ei lubanud , seisin oma karpidega roomikulindi peal , no oli see alles sõit , ei tea , kas mõni telefonipost ka püsti jäi . Nagu rakett , tal vist ongi raketimootor sees , autoga oleks mitu tundi võtnud , tankiga olin kümne minutiga kohal . Ma muidu poleks ennast venelase ees alandama hakanud , aga sina olid mul meeles , armas Malle , me võiks nüüd selle lõpule viia , mis meil pooleli jäi , mõtted on mul praegu puhtad nagu lapsel , kui nüüd sünnib , siis sünnib hea , usu ! Nende sõnade saatel koorib Mati ennast riidest lahti ja poeb teki alla . Voodi teeb paar kääksu . MATI : Malle , miks su jalad nii külmad on ? Ära aja mulle hirmu nahka , tüdruk , sa oled nagu su emagi , temal olid ka jalad külmad ... ( kompab tekialuseid liikmeid ) ... Tarzan tegi nad soojaks ... ära suri ema ikkagi . HELMUT ( tekki pealt visates ) : Mina olen Helmut ! Ära kabista ! MATI : Mina olen Mati , see on minu kodu ja minu naine . Mida sina siin teed ? HELMUT : Miks sa kino ei näita ? MATI : Lase enne Lõoke lahti , see ju puhas alkohoolik , paneb veel minugi võtma . HELMUT : Miks sa teda ümber ei kasvata ? Seansid peavad õigel ajal ja regulaarselt toimuma , see on su töökohustustes kirjas , miks sa neid ei täida ? MATI : Sina oma seansile jõudsid õigel ajal ? HELMUT : Võta teadmiseks , et Malle ootab last . MATI : Kurat , Malle , ütle ausalt , oled sa Helmutit lapsesaamise eesmärgil meie ühistes huvides ära kasutanud ? MALLE : Ma ei julgend sulle öelda ... Palusin metsavendadelt ka , aga neist polnd asja . MATI : Ja praegu laps sul kõhus ? Siis pole ju Helmutit enam tarvis . Juba ammu ? MALLE : Umbes kuu . MATI : Umbes ? Selliseid asju peab täpselt teadma . Muidu ma võin veel arvata , et laps on minu . HELMUT : Laps on minu . Ma tulin vaatama , kuidas tal käsi käib . MATI : Millega sa teda vaatad ? HELMUT : Silmadega , kaastundliku südamega . MATI : Misajast peale sul süda ja silmad türa otsas on ? HELMUT : See on minu laps . Mati võtab Helmutil oma suure kämblaga kõrist kinni ja hakkab kägistama . MATI : Olgu või saadana enda , lapsele haiget teha ei tohi . Kas sa siis ei tea , et kui naine last ootab , siis peab mees kannatlik olema . ( Kõrval rabelevale , meest takistada püüdvale Mallele . ) Ja sina , Malle , miks sina mind enda juurde kutsusid , ise veel ema ? MALLE : Sa ju ei saanud . HELMUT ( kähisedes ) : Mina pihku lööma ei hakka . Mina olen mees . MATI : Mees või asi . ( Pigistab kõvemini . ) Kusekott . HELMUT : See tuleb tööst , see ei ole ihuviga . MATI : See on sul peas , peast hakkab kõik pihta , seal sünnivad haiged ja terved , head ja halvad . Sulle ei pruugi otsa vaadata , et aru saada , millest su vanemad mõtlesid , kui sind sünnitasid , see on juba kaugelt paista . HELMUT : Mina olen vanaaegne inimene , mind sünnitas ema . MATI : Nad olid omadega hädas . ( Aeglaselt . ) Nad olid head inimesed , hea inimene on alati omadega kimpus . Võibolla mõtlesid nad pihlapuust , soovisid , et see neile jõudu annaks . Kuid ajad , mil pihlapuud jõudu andsid ja kivid rääkisid , olid juba läbi . Monoloog ja mõtted , mida ta enda sõnad tekitavad ( Helmuti ja Malle dialoogi ta ei kuule , tema pea vajub rinnale , tundub , et ta magab ) , sunnivad Matit haaret lõdvendama , Helmut nihkub Malle kaitsvasse kaissu , mõlemad kuulavad Matit aupaklikult , nagu prohvetit Siinai mäel . HELMUT ( sosinal , Mallele ) : Tal on õigus , kui minu ema meie peale vihastas , jooksis ta toast välja , kui tagasi tuli , oli lahke nägu peas . Nagu usklikul . Äkki käis tõesti metsas , kusagile mujale tal minna ei olnudki , meie talu ümber muud ei olnud kui mets . Ja kive oli ka palju , suuri kivimürakaid suurte tammede all . MALLE ( samuti sosinal ) : Minu ema sai mullast jõudu , kui ta veel haige polnud . Talle meeldis peenraid teha ja mulda kobestada . Ma mäletan ta sõrmi , ilusad pikad sõrmed olid . Nagu klaverimängijal , aga ta ei kartnud neid mulda pista , tal oli hea nii olla , sõrmed soojas mullas . Aga talle meeldis kino ka , viis mu kinno ja ütles , et ära karda , Malle , see ei ole päris , see rong sind alla ei aja , kui sa selle välja kannatad ja filmi lõpuni ära vaatad , on sul pärast mitmeks päevaks hea tunne ja nutta saab ka nii palju kui kulub . Maamuld ja kino teevad inimest paremaks , nii ta arvas , mu kallis ema . HELMUT : Aga , mis siis sinu peas on , Kino-Mati ? Kino ? Saalitäis lapsi ? MATI ( unistavalt ) : Saalitäis lapsi . ( Ärgates . ) Tule kuula , kui ei usu . Helmut tulebki . Tuleb ja paneb oma kõrva Mati kõrva vastu , kuulatab . HELMUT : Kurat , ongi ! ( Viipab Mallele käega . ) Tule sina ka ! Malle tulebki , surub teiselt poolt oma kõrva Mati pealuu vastu . Nad kuulevad sealt miskit , ilmselt muusikat , mis paneb nende kehad õõtsuma . Varsti nad kolmekesi koos seal tantsivadki , rõõmsad muusikast ja iseendist . XI pilt Sama mis II pilt , ainult kõik toimub tagurpidi . Kuigi muutused dialoogis on minimaalsed , pole see mehaaniline kordus , selle käigus mängitakse välja hoopis uued emotsioonid , tunded ja igatsused . Rõõmu ja lusti ( hüüumärgid küsimärkide ja punktide asemel ! ) on algstseeniga võrreldes rohkem , ainult tegelasi on ühe võrra vähem - Matit pole . Voodi ees seisab poolpaljas Karl , kes üritab ühe käega ennast riidesse panna , teisest käest hoiab kinni Salme ja sikutab teda voodisse . SALME : Keda siis veel , ikka sind ! KARL : Ja sina mind ? SALME : Kui mõtled , siis mind ! KARL : Ja mõtlema enam ei pea ? SALME : See ei ole vigade parandus , täitsa uus asi ! KARL : Mina vigade parandusi ei salli , mul olid koolis muidu enam-vähem viied , aga vigade parandused olid kõik kahed ja ühed . Kui vigade parandus , siis mina ei tule ! Vaat kui sünnib veel turakas . SALME ( tõmbab poissi kõigest jõust ) : Tule tagasi ! KARL : Kolliver mis kolliver ! Ia oli , et mõte otsa sai , muidu tia veel , mida oleks küsinu ja vastanu . SALME : See ju päris hiiglane kohe ! KARL : Viiskümmend ! SALME : Nummer kohe ka ! KARL : Kohe kui ma saapad silmaga ära olin mõõtnud , kargas mulle pähe nende nummer . SALME : Nii pikk poeg meil , see on ju tore . Kas ta lugeda ja kirjutada ikka oskas ? Küll oleks tore , kui ta tark ka oleks . Lugemine ja kirjutamine võiks juba enne kooli selged olla . KARL : Kaks null kaks . Kakssada kaks sentimeetrit , kui saapad maha arvata , nende paksust ma tean . Nii pikk ei ole ükski teivas , kõik on tükk maad lühemad . SALME : Mis sa siis vastasid ? KARL : See see jõle asi oligi , et ma kohe ka ise vastuse ära andsin , see võib asja ära rikkuda , siuke tunne on . Ää asi ei tohi liiga täpne olla . SALME : Noh , kui pikk siis ? KARL : Minu mõtted on kiired . Töö kõrvalt jõuan ma mõnikord Aafrikas ära käia . Huvitav , kui pikk too teivas ka olla võib ? Säherdune mõte . SALME : Küll sa jõudsid ikka palju mõelda ! KARL : Kohe kui ma teda nägin , tuli mulle pähe küsimus . Ei tahtnud , aga tuli . SALME : Miski asi ei lähe päiksega paremini kokku kui üks pikk kena poiss . KARL : Läheb päiksega kokku ? SALME : Sellest pole midagi . KARL : Ma mõtsin , et kui on poiss , siis võiks ta pikk teivas olla . Mitte nagu mina ... SALME : Miks sa siis siukse hapukurgi näoga oled ? KARL : Olin . SALME : Päike oli ? KARL : Tantsisid . Algul valssi , siis voksi , lõpuks hüppasid niisama üles-alla . Tampisid vist heinu kinni . SALME : Tantsisid ? KARL : Ema ... isa . SALME : Millest sa mõtsid ? KARL : Ma ei tea , kas sellest tohib mõelda ? SALME : Tule juba , õige mul vilosohviks akand ! Salmel õnnestubki poolalasti , kuid siiski riides poiss voodisse tõmmata . Voodi hakkab ägedalt häälitsema . Kui see lõpeb , ajab Karl ennast voodi servale , tema nägu on üliõnnelik . KARL : Aga kui tüdruk ? SALME : Mati ! KARL : Mati ... Võib vist olla küll , naine ju ka inimene . SALME : Ikka Mati ! Mis sest siis , meil oli emane koer , aga nimi oli Timofei . KARL : Ma mõtsi sedasama . Mati on kõige ilusam nimi maailmas . Kui vahet vahele poleks vaja teha , oleks vist kõik inimesed Matid . Ega endal ka palju puudu ei ole . ( Kordab oma nime , iga kordus teeb ta rõõmsamaks . ) Karl ... Karl ! Karl !! Karl !!! SALME : Las tantsivad , see on kõige parem . Kui sa selle peale mõtled ja meil poiss sünnib , siis on ta kõikse õnnelikum inimene maa peal . KARL : Päike ... sinised pilved ... Minul nad tantsivad ! SALME : Katsu vähe päikest juurde võtta , siis aitab . KARL : Isa oli ka ää , tümitas mind kõvasti , aga see ei tähenda midagi . Kas see aitab ? SALME : Kuidas ta seda tegi ? KARL : Sulle ma ei ütle , äkki akkad ka tahtma . SALME : Kuidas sa võid ! KARL : Ää ... Ema on ää , ta tahtis mind küll ää kaotada , aga see ei loe . SALME : Mina ei tule arvesse . Mina olen nagunii kõikse paremb , aga peale minu ja kingade , tuuma , mees , tuuma ! KARL : Sina ... SALME : Miskit muud iad polegi ? Ainult kingad ja kõik ... KARL : Kas just ää ... Aga omamoodi armas küll . See on minu töö - kingsepp . Mulle mu töö meeldib . SALME : Kas king on siis sinu jaoks ää ? KARL : Mina olen siis kinga nägu . ( Katsub lõuga . ) Olengi . Ütle , kallis , mis see õige on , küll ma siis sinu järel mõtlen . SALME : Ei ole , aga inimene ei tohi oma töö nägu olla . Tuleb mõelda miskist päris ääst . KARL ( hirmunult ) : Kuidas teha , et meil nii ei läheks ? Töömees ju muust ei mõtle kui oma tööst . Talle tuleb ka naisega magamise ajal töö meelde . Kas töö on siis halb ? SALME : See ei tule viinast . Mina tian teda kauem kui sina , ta on kogu aja siuke olnud . KARL : Nina ... lõug ... turi...põsed ... perse ... ( Nimetatud ihuliikmed kerkivad Karlile silme ette , kuid see , mida ta vaimusilmas näeb , ajab teda naerma . ) See võib ka viinast tulla ! SALME : Kui mina inimesi vaatan , on mul alati siuke tunne , et näen nende vanemate mõtteid , kui nad neid tegid . Võta või Kaldmaa Oss , tema nägu on siuke , nagu oleks ta kartulivagude vahel tehtud . KARL : Ää ! SALME : Ää ! KARL : Milline ? SALME : Kui me hästi mõtleme , siis ta sünnibki selline ! KARL : Misasjast ? SALME : Me peaks enne mõtlema . KARL : Mis siin enam ! SALME : Oota ! Uks läheb lahti , sisse pahvatab pulmamelu , purjus hüüded , ukse vahelt tõugatakse sisse Mati . Tema tulevane ema ja isa ei märka teda , küll on Matil endal oma tagurpidi taassünni juures tunnismeheks olemisest piinlik . Ta võtab hoogu ja hüppab , pea ees , sellesse seina , mis ta varem jäljetult ( ning vastassuunast ) tuppa sisse oli lasknud . XII pilt Kinosaal ( I pilt ) , kus lapsed vaatavad filmi " Ilves tuleb tagasi " . Selg ees , suure hooga paiskub nähtamatust avausest ekraanis saali Mati . Pimedas kätega teed kobades liigub ta tagasi sinna , kust oli tulnud - projektsiooniaparaadi juurde , võtab näitajate käest töö üle . Näitajateks on Poiss ja temaga vahepeal sõbrunenud Väike Tüdruk . Poiss ja Tüdruk istuvad kinosaali . Poiss võtab pingi alt kaamera ja teeb oma maailmajäädvustamise tänamatut tööd edasi , kuid nüüd filmib ta rohkem Tüdrukut kui Matit või maailma . XIII pilt Mati juures on videovaatamine läbi saanud . Ekraan sädeleb . Diivanil istub kaks meest , üks vana , teine noor . Natuke on nad nokastanud , kuid nende käitumisele see kuigivõrd mõju ei avalda . MATI : Juba läbi ? HELMUT : Kaks tundi . Rohkem selle kasseti peale ei mahu . Meeldis ? MATI : Meeldis küll . Kellest see oli ? HELMUT : Sinust . MATI : Seal oli teisi ka peal . Sinu ema oli . Ja Helmut . Neid ju enam ei ole . Läksid üksteise järel , küllap see siis ikka armastus oli , mis nende vahel valitses . HELMUT : Need olid fotod , monteerisin need õigesse kohta vahele , sa ei saand arugi , et elus pole . Ema ütles alati , et ma sind üksi ei jätaks , tuleks või sünnipäeval vaatama . Ma siis tulin . MATI : Malle , tema oli ingel , arvas , et kino teeb terveks . Ja ega Helmutil ka viga olnud . Põiehädast sai ka lahti , kui Malle ära võttis . Oleks veel lapsi saada võind . Kartsid vist mind , ma panin keelu peale . Oleks võind vähe tigedam olla see video . HELMUT : Sa ei ole ju selline . Sa oled - hea . MATI : Kust sa tead , mis minus peidus on . Mõnikord näen unes selliseid asju , et ... ei noist julge kellegile kõssatagi . See koht on väljas , kus ma meie ministrile säru tegin . HELMUT : Millal see oli ? MATI : Sa ei loe ajalehti või , see on täitsa häbiasi , ajalehes on praegu kõik sees . Ministriga oli kohtamine , ma tõusin saalis püsti ja küsisin tema käest terve saalitäie rahva ees , kas ta kavatseb rändkinole lõpu peale teha . Tema seletas vastu , ütles , et see jääb valdade otsustada , aga kui rahval selle järgi vajadust pole , siis võib karta , et mõni punkt kaob ära tõepoolest . Viisakas mees oli , andis kätt ja puha , mulle tuli kohe Viktor meelde , aga ma ei tundnud , et ta käega koos ka südant oleks pakkunud . Pärast võtsin kätte ja kirjutasin kohalikku lehte artikli . See on mul kuskil alles ... oot , näh , sa istud sellel peal ... Tsiteerin : " Kuigi televisioon ja video teevad oma võidukäiku , ei ole raamatud ega kino kadunud ega kao kuhugi , sest neid on inimestele vaja , iseasi kui mõni minister oma käega neid asju ei otsusta hukata . Julgen seda väita inimesena , kes on neljakümne tööaasta jooksul näidanud kokku <arv> <arv> filmi ja müünud <arv> <arv> <arv> kinopiletit . " HELMUT : Ma ei teadnudki , et sa kirjamees ka oled . MATI : Kõva kinomees on ka kõva kirjamees . Ja kas sa ka tead , mis siis juhtus ? HELMUT : Pole õrna aimu . MATI : Võeti maha . HELMUT : Minister või ? MATI : Just nimelt , minister kõige täiega . Sellest ajast minu süda valutab . HELMUT : Mis sa pabistad , ta viidi lihtsalt teisele ametikohale . MATI : Minu pärast . Ma võisin talle haiget teha küll , ma nägin , kuidas ta põsed punaseks läksid , kui ta mulle seal suure saali ees vastas . HELMUT : Tal ongi sellised põsed . See on neil tervel suguvõsal , need kõik ju kõvad revolutsionäärid , neil peavadki põsed punased olema . MATI : Ah soo . Ma ei tea , miks , aga mul on tast hale . Kuule , Helmut , ma tahaks sulle midagi näidata . Tegin siin ühe paberi . HELMUT ( hääles erutus , kuid selle surub ta kohe maha ) : Testamendi ! ? Testamendi . MATI : Mida mul pärandada ? HELMUT : Need kinoasjad , mis sul teises toas on ... ausalt öeldes kuluksid need mu videoäris hädasti ära , paneks nad sinna välja , kirjutaks juurde : " Selle aparaadiga näitas Kino-Mati ajavahemikul <arv> - <arv> <arv> <arv> filmi , viimased filmid näitas ta juba haigena , sest kedagi teist , kes seda tööd teha oleks tahtnud ja osanud , polnud Eestis enam võtta . Siin on pakk kinopileteid , ilusaid ja siniseid , selliseid müüs Kino-Mati oma <arv> tööaasta vältel maha <arv> <arv> <arv> tükki ning tegi seda alati puhaste kätega , sest pidas oma tööst lugu ja hoidis kino hellalt ja õrnalt nagu vastsündinud last . " Ma paneks need oma juures välja . Nagu arvelauad arvutikaupluses , oled näinud , kuidas nad seal säravad ja soojust õhkavad ja inimesi ostma meelitavad ? MATI : Kurat , tahad mind tönnima panna ? Selleks tulid või ? Sa , raisk , oled nigu mõni india film . Tavaliselt on ikka Mati see olnud , kes teistel pisaraid pühib . Ega see , kui mina haige olen ja enam kino näidata ei jõua , ei tähenda , et kino sureb . Mina võin surra , kino jääb ellu , teda on inimestele vaja , selles olen ma kindel surmani . Mul on siin hoopis üks nimekiri , tahtsin sinuga selle suhtes aru pidada . HELMUT ( võtab ulatatud paberilehe ) : Mis nimekiri ... see selline ... on ... Nimed kõik järjekorras . Oleks nagu peategelased ja kõrvaltegelased . MATI : Peategelane olen mina , aga mind siis enam pole , sellepärast ma ennast kirja ei pannud . Need inimesed kutsu peiedele . Ja las igaüks räägib seal minust mõne loo . Pikka pole vaja , seda , mis pähe tuleb . HELMUT : Surnuid on sellest hoolimata . MATI : On või ? Selles eas enam ei tea , kes elus , kes surnud . Selle jaoks ma su abi palungi . Tõmba maha , mõni jäta sisse ka , las olla , nagu tühi taldrik lauas , siuke komme ju on , et kallite inimeste jaoks hoitakse koht tühi . HELMUT : Isa ja Malle ... Helmut ja Malle jäävad sisse ? MATI : Ütle aga julgelt isa , tema su isa ju oli . Nemad loomulikult . HELMUT ( veerib ) : Viktor Obesotontsev . Kes see selline on ? MATI : See või ? Julgeolekuülem , sa ei tea teda või ? HELMUT : Sa mõtled Viktor Pobedonostsevit ? MATI : Teda jah . HELMUT : Looja karjas , kahe kuu eest . Töötas veel hiljuti ühes turvafirmas , läks jalapealt . MATI : Tema ka läinud ? Ma ei teandki . Tahtsin talle veel lilli viia , jämeda varrega nelke . Hiljaks jäin , las ta olla , mulle ta meeldis , ehkki kageebee . Tast oleks inimene saand küll , ta oligi inimene , aga vale koha peal . Jõi ta ennast surnuks ? HELMUT : Nii räägitakse . MATI : Küll siis nii ka oli . Kutse tuleb igaks juhuks välja saata , mine tea , ehk on elus . Äkki on Inglismaal või Ameerikas komandeeringus . Mõnikord võib nii olla , et on kasulik surnud olla ... Järgmine . HELMUT : Volli Vägev ? Teda ma ei tea . Siuke nimi ongi või ? MATI : On hullemaidki . Ühel oli Simulant nimeks ja oligi simulant ... HELMUT : Nagu sina oled Kino . MATI : Mina pole kellegi Kino , mina olen kinomehaanik ... Järgmine . HELMUT : Helmut Aasa . Mina . MATI : Tuled ? HELMUT : Kuidas sa võid küsida , loomulikult . MATI : Mine sa inimesi tea . Selleks ajaks teen testamendi valmis . Tule ma ütlen sulle , kuhu ma selle peidan . See on hea koht , sealt keegi ei leia . Mati tõmbab Helmuti enda ligi , paneb suu vastu kõrva ja sosistab . Me ei kuule , mida , küll aga on Mati pikast suulisest selgitustööst ja seda saatvaist käeviipeist aru saada , et peidukoht on kas väga kaugel või on selleni jõudmine ülimalt keerukas . Nii nad sinna sosistama jäävadki , eesriie langeb , lugu lõpeb . Epiloog Kuid mitte enne , kui kinovalgus jälle põlema lahvatab . Lapsed kuulavad , mida Kino-Matil neile öelda on . MATI : Mina , Mati Pedja , pöördun Valgamaa tervete ning suitsust ja viinast vabade noormeeste poole sooviga - tulge alustage tööd Keeni kinomehaanikuna . Kui keegi teist on nõus tulema ja minu elutööd jätkama , kuid pole kinomehaaniku pabereid , siis pole see probleem , sest tööd ei hakka tegema paber , vaid inimene . Tööletulijale annan ma üle kõik oma rikkalikud kogemused ja õpetan filmiga ümberkäimist , millest kõik algab . Samas annan ka teadmisi aparatuuri töökorda seadmise ja filmide näitamise kohta . Nii alustasin ka mina . Need , kes mind õpetasid , on siit ilmast juba lahkunud . Viimase kümne aasta jooksul on surnud üksteist kinomeest . Lapsed lahkuvad saalist . Matil on veel üht-teist teha . Kõigepealt võtab ta plekkämbri , paneb selle enda kõrvale , siis torkab juhtme otsas vooluvõrku elektripirni , pirni paneb ämbrisse . Katsub seda kätega . Siis võtab ta ekraani seinalt maha , kerib selle endale ümber ja heidab põrandale pikali . Endaga kaasa võtab ta plekkämbrisse pistetud soojenduskeha . Pikkamisi läheb lava pimedaks , kuid pisipäike , mille Mati oma pessa on kaasa võtnud , jääbki hõõguma .