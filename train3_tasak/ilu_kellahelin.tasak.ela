kirjak	ilu_kellahelin.tasak.ela	Mait Raun Võimalik , et mul oli ka eelmine elu – kõigil on olnud . Kuid kas ma seda enam mäletan . Mäletan , et elasin tookord metsas , päris pärapõrgus , ütleme et peaaegu koopas ja seal oli puujuurikaid , mida närisime . Ja mul oli mees . Mees raadas õhtuti rusikatega mu nägu . Laps karjus nagu pöörane ning küllap minagi karjusin . Meil kõigil oli hirm . Aga tõesti , ma ei mäleta seda , ma olen unustanud . Ühtäkki ilmusin ma välja . Mingi tume ja vaevuaimatav , imelik vastupandamatu kutse ... Kõla oli nagu kellahelin ... Millalgi – millagi ammu hiljem sain imestusega teada , et ta tõepoolest helistaski mulle kella . Seisis kirikutornis ja tagus kellatila vastu vaskset kuplit . --- Vask . Vask kumises kurdistavalt ning ta asus selle lõputu kumisemise sees . Ta oli keset kuminaid ning mõtles minule ja igatses head . Siis lahkus ta kirikust . Sel hetkel läbistas mind valus tuksatus . Tolles teises maailmas hakkas äkitselt mässama üks nähtamatu laine . Laine . Mäsles ja pöörles mu silme ees , pöörasena viskus kaldale see laine valgetes vahutortides ... Ning ma tegin midagi ennekuulmatut , laine mässas mu silmas ja ma tõukasin mehe rusikad eemale . Mees kortsutas hapult kulmu ... Kuid rohkem ta mind ei peksnud , isegi ei üritanud . Vaatas jahmunult – nagu näeks esimest korda – mu sinist paistes nägu . Nägu . Mu nägu oli kivine ja karm . Ma ei nutnud ega ahastanud , ma ei öelnud isegi ühtki sõna . Libisesin rippuvajunud rusikate vahelt öösse ja kadusin – selline laine , säärane jõud ! Aga võibolla see ei olnudki laine . Kindlasti ei olnud ta selline , mis paiskub mullitades rannaliivale ja kaob siis rahunenult tagasi ookeani . Jäljetult , taandudes igaveseks . Vastupidi , mulle tundus , et minu laine on saabunud siia selleks , et jääda . Isegi mitte selleks , et mind endaga kaasa viia , ehkki ta tegi ka seda , jah , seda just tegigi ta kõige esimesena , ent laine turi oli tugev ja väle ja lennutas mind nagu imevaip edasi mööda maad , mööda kogu maailma ning ometi oli mul selle vihuri keskel tunne , et asun kindla pinna peal . Usaldusväärne nagu põrand . Nagu muinasjutt . Seda ei ole lihtne seletada . Mul ei olnud kübetki hirmu . Mu ümber oli soo ja pilkane pimedus . Oleksin pidanud muretsema , kas mu paljad jalatallad leiavad ikka üles kindla teeraja , kas nad ei libastu laugaste vahel , aga selle asemel läksin umbropsu ja kinnisilmi , umbes nagu läheks Bunyani palverändur tundmatu tuleviku suunas . --- Mu südames hüples kelmikas tuluke ja valgustas mu teed , kõrvus kumisesid kellad . Lõpuks tulin teadvusele mingisuguse allika kaldal , oli varajane hommik , puulatvades käratses linnuparv ja ma ringutasin nagu ärganu . Vaatasin peegeldust vees ja tundsin rõõmu sellest ja enesest . Esimesed haigutavad inimesed kiirustasid tööle . Mu ümber oli linn . Mul oli raha taskuräti sisse keeratud ja ma üürisin toa . Kas ma olin läinud hulluks ... Mitte kunagi varem ei olnud ju midagi niisugust mulle mõttessegi tulnud . Mina , kes ma olin taltsas , taltsamatest taltsaim olend ! Niisugused ei põgene . Laotasin hinge vaigistamiseks padjapüürile neitsi Maarja ja Jeesus-maimukese pildid ning põlvitasin nende ette madratsile . Sõnad ei tulnud mul suust . Ei tulnud isegi meelde sõnad sel hommikul . Puhkesin hoopis naerma ja jätsin kõik jumala hooleks . Kui tõusin , oli mu süda puhas ja kerge , koguni puhtam kui palvetades . See tundus imelik ja uskumatu . Jumala kellad olid helisenud mu sammude eel ! --- Ning jumal oligi minuga kaasas ja kõik lahenes otse tänaval . Ma ei pidanud isegi midagi tegema . Jõllitasin üksnes lähima poe vaateakent . Jalad harkis , keel ripakil suust , nõrg suunurkades – üpris imelikult ja rumalalt , rumal inimene nagu olin , ma ju ei ihaldanud ühtki neist esemeist , mis vitriinist vastu kiiskasid , ainult vaatasin . Ega ma teadnudki , mis need asjad on , milleks vajalikud . Mingid linna mõttetused . Mul ei olnud nagunii raha nende jaoks . Kuid mis salata , paljud neist olid ilusad . Umbes nagu kunst . Mulle meeldis nii väga olla vaba ja unistada . Unistamine oli vist paremgi kui elu ise . Ehkki , millal ma olin viimati saanud rahus unistada ? Hüüatasin tummale vitriinile , millal ma olen saanud rahus elada ! Nähtavasti veel mitte kunagi , sest mu sõrmed kerisid end trotsist peaaegu rusikasse ja ma isegi jahmusin sellest tähelepanekust , kas mul on elu sees olnud üldse päeva , mis oleks täiesti minu enese päralt päev . Ühtainsat niisugust päeva . Tundsin koguni hinges hulkuvat mingit pidulikku ivakest , tõepoolest , täna oli esimene säärane , täna algas päris uus elu mul ! Ma ei hoolinud , et olin üksi ja kaitsetu ja võõraste seas . Unistus , vaba unistus oli aga kummati väga iseäralik . Pikapeale hägunes see unetaoliseks seisundiks ja ma nägin päris oma silmaga , kuidas mu unistus venib mööda tänavat aeglaselt eemale . Väreleb nagu sült või tarretis või palavik ega allu mu tahtele . Vangutasin pead , siiski pigem imestunult kui kurvalt , sest ei olnudki see tegelikult kuigi oluline ega kaunis unistus . Harjumatult hea oli seista poe ees . Seista – ilma muredeta , soovideta , vajadusteta , täiesti ilma milletagi ja olla olematu . Kavatsesin jääda vitriini kõrvale kuni õhtuni . Kuid ootamatult avastasin imeliku tõiga , et mu jalg tallab kellegi lakitud kingaotsal . Kuidas king sinna sai , see pidi ise mu jala alla astuma , aga kas mul oli tol silmapilgul aega nii keeruliselt mõelda , see avastus rebis mu tardumusest välja ja ma märkasin , et mu ümber kihiseb elu . Selgus , et asun justkui keset sipelgapesa . Eriti jube äratundmine oli , et kõigi teiste jalad on kängitsetud kingadesse – eranditult kõigi , mina üksi paljasjalgne . Ja nad vaatasid mind imelikult ! Mu varbad olid porised , jalad poripritsmeis kuni pahkluuni ... Seljas sitsikleidi räbal . Peas oli mul siidist narts ümber juuste . Tõstsin käed näo ette ! Kuid käedki ei suutnud katta häbi . Mul olid kleenukesed , õrnad käed , nad ei varjanud midagi . Ma ei hakanud pikemalt enam vaatama , kelle jalga määrisin , keda olin reostanud oma tähelepanematuses , ja sööstsin lähima kangialuse poole . Kuid ma ei jõudnud kuhugi ! --- Must võlvkaar oli juba lähedal , aga enne haarati mul käisest . Nagu traadid olid ta sõrmed . Ma vist isegi kiunatasin , mul oli valus . Südamest jooksis läbi külm juga , kuum juga . Kas olin veel vähe kuulnud hoiatusi linna kohta ! Linn varitseb kogenematust ja julmalt karistab seda . Ilmselt olin aga pidanud hoiatusi naeruks . Ja nüüd oli tagajärg käes , linnal ei tarvitsenud mind isegi otsida , ma olin sedavõrd saamatu ja eluvõõras , et ta sai mu kätte kohe esimesel hommikul . Linn seisis mu kõrval selle härrasmehe kujul . Raha mul ei olnud , vabaks ma ennast temast osta ei saanud . Aga ma teadsin – alles nüüd meenusid mulle need jutud ja hoiatused , alles nüüd , mil liiga hilja – , et rahatule koostab linn eriti julma arve . Teistsuguse , naturaalse arve . Tähendagu see siis mida tahes . Tule jumal appi , sosistasin mõttes . Kas ma siis varem ei teadnud ! Juba ripneski härrasmees , kelle kingadel olin hooletult tallanud , takjana mu küljes . Kohe mainib ta mu maksujõuetust adudes , et mul on tuba . Mainib justkui möödaminnes , vahest haigutab . Tuba üüritud . Ei , ma ei muretsenud ! Ma ei muretsenud . Oli selline jube mäng . Karikakramäng : juhtub , ei juhtu , juhtub ... Mees vaikis ja vaatas mind pehme pilguga . Kuid tegelikult nõudis ta aru , mis õigusega ma tulin siia . Kes lubas mul trampida linna pühal pinnal . Seejärel ta – vabandas . Ta silmad torkisid nagu naasklid . See oli niivõrd ootamatu , et ma punastasin juuksejuurteni . " Hoopis mina , " pomisesin kleidiserva näperdades . Seisin langetatud päi ta ees , julgemata silma vaadata , üksnes seisin . --- Järgmisena kutsus ta mu kohvikusse ja ma läksin temaga kaasa . Imelik , ma ei kartnud midagi . Läksin nagu minnakse liivakasti mängima ja tundsin ennast väikese , päris väikese tüdrukuna . Niisugused veel ei mõtle selle üle , mis on õige ja mis vale . Mind tabas täiesti kummaline kergendus . Ma ei häbenenud enam ka oma paljaid jalgu , teatavasti on lastele need lubatud ja seda võibolla koguni kohvikus , ma lihtsalt ei suutnud häbeneda ! Seevastu uhke enesekindel linnamees oli üpris kohmetu mu vastas . Nihutas näpitsprille edasi-tagasi , kaapis küüneotsaga tärgeldatud kraed . Hingas katkendlikult , tal tundus olevat palav . Lausus vaikselt ja arusaamatult : " Helistasin kella , et sind leida . Ma olen otsinud sind juba kaua . " Midagi imelikku oli selles puises kõnes . Kuid ma ei osanud leida sealt halba , vastupidi , ta sõnad paitasid mu kõrvu ja mu muidu nii heitunud valulikku meelt . " Minagi sind otsinud olen , " kuulsin end vastu nurrumas samasuguseid arusaamatuid sõnu , mille sisu ma ei mõistnud . Mida ma ometi tegin ? Aga küllap see ei olnudki mina ! Veidi rahunesin sellest imelikust mõttest . Ei saanud ju olla võimalik , et tütarlaps , kes lõkerdab sihvaka soliidse härraga kohvikus , oleksin päriselt mina ise . Minu peale selle maailma vägevate pilk ei langenud . Ja – ainult oletame ! – kui oleks selline pilk mingi ime läbi tõepoolest langenud , siis ma poleks sõnakestki paotanud suust . Olin õbluke , räsitudja hall naine , jalad põlvist siivsalt kokku surutud , pea maha painutatud , huuled kriipsuks tõmmatud , olematu naine , minus ei olnud midagi vaatamisväärset . See ei olnud mina , kes rääkis neid rumalusi . Palavus oli kohvikus talumatu . Oleksin heitnud ült kõik rõivad , kui see oleks olnud võimalik , nii palav oli äkki . Mõistsin , et sõnad pani mulle suhu kuumus , õhuviirastus ... Tass hakkas värisema mu sõrmede vahel ja ma punastasin hirmust , et kohv loksub üle serva lauale . Ilmselt paistis välja , et ma ei olnud kunagi varem viibinud korralikus kohvikus . Kartsin , et mees näeb läbi , kui vähe ma sobin siia klaasistunud linna , taipab , et olen siin juhuslikult , eksituse tõttu , kergitab õhuliselt kaabut ja kaob . Kujutlesin , kuidas ta soliidse härrana tellib enne seda mulle veel järgmise tassi kohvi , kaks tassi , koguni kolm , neli tassi , maksab lahkudes demonstratiivselt kinni selle neetud arve ja ma konutan õhtu läbi kohvikulaua taga , kõik ilguvad mu räbaldunud välimust , mu viledat sitskleiti , paljaid jalgu ja veel kõige enam mu sisemust , mis ei olnud isegi räbalais , vaid lõhkikistud ja puruks trambitud ... Ent seegi nägemus tuli ilmselt palavusest . Mees oli täiesti olemas . Ta rääkis midagi tasasel rahulikul häälel . Aga mida rääkis ? Ma ei saanud midagi aru ta jutu sisust , tahtmistki ei olnud selleks . Mitte et ta sõnad oleksid tingimata igavad ja arusaamatud , nad olid ka seda , kuid eelkõige olid nad kiuslikud . Nad õrritasid mind juba palja olemasoluga , kogu õhk oli neid järsku täis nagu helbeid . Tundus , nagu hõljuksin ma lugematute tuliste helvestena mööda kohvikut . Nagu oleksin mina ise need sõnad . Pind kadus jalgade alt , ma olin hull , oleksin tahtnud hõljuda läbi õhu ja lennata nagu lind , nagu kotkas . Viimases hädas põgenes mu pööritav pilk leti taha . Seal oli pudelite rivi ja vähemalt näilikult tavaline maailm . Ometi , sildid olid täiesti tundmatud . Viski , viski , viski . Palju ei puudunud , et mul oleks hüpanud suust ropp sõna . Missugune barbaarne jumalast maha jäetud kolgas tundus mu kodu , sellal kui siin olid ridamisi kõrgid upsakad vigurpudelid ! Tema aga lausus kummaliselt : " Võibolla küsid sa , miks ma sind otsisin . Sellepärast , et mu ettevõtmine vajab naise tarkust ja sina oled tark naine . Kas sa tuled mulle tööle , naine ? " Mul libises iseenesest üle huulte : " Jaa ! " Kui paljud olid sööstnud linna virvatulede jahile ja kui vähestele oli toonud see õnne ! Kui palju põllepaeltesse nutvaid tüdrukuid tuli häbiga koju tagasi , kõik , peaaegu kõik , kes läksid otsima sinilindu , saabusid lõpuks silmad maas , linn oli kloaak , hüljatute Pariis , petturite paradiis , linn oli suur pilastaja ja meie naiivsed usaldavad õhvakesed . Ent ma ei kahetsenud . Ütlesin , mida ütlesin . Üheainsa tillukese sõna ju pidingi vaid . Linn ja töö – kaks meie küla suurt ja kõrvetavat unistust ... Kuidas põlastati minejaid , kuidas neile pori järele loobiti , kuidas mindi sellele vaatamata ikka ja jälle . Avastasin kohkunult , et ilmselt keerles kogu härrasmehe jutt ümber selle hämmastava ettepaneku . Olukord oli arvatavasti üpris koomiline , mina hõljusin sõnade lummuses , ent temal jäi mulje , et ma tõrgun , ma ju ei mõelnud kaasa ega isegi kuulanud . Hiljem taipasin küsida asjalikult : " Kui suurt palka te pakute ? " " Palka ? " kordas mees . " Miinimumpalk , " vastas ta rahulikult . Kohvikust lahkudes mu jalad vankusid . Õnneks ta mind ei jälitanud . Näis tundvat kohustust saata , ent kui tegin kiire keelduva reveransi , läks tõrkumata vastassuunas ära . Pugesin kangialusesse peitu ja kõlgutasin seal lõputu aja jalgu prügikasti kaanel . See võis paista imelik , olin suvalises hoovis ja pomisesin nagu mantrat : minu päev , see on minu päev , see on minu päev ... Hakkas jahe ja ma läksin tagasi oma üürikorterisse ning lappasin pühapildid püürile , ent seegikord ei ilmunud sõnu suhu . Hingeski valitses vaikus . Aga mis sellest , ette sosistades oleksin võinud midagi asjata ära rikkuda , kivistada hetked , kaotada tuleviku ... Kuid praegu ootavad mind ees üllatused , lõpetasin meelekindlalt . Järgmisel hommikul pidin härrasmehe juurde tööle minema . Selle asemel ütlesin korteri üles , istusin rongi ja sõitsin tagasi koju . --- Sõita oli ainult peatusevahe . Kuid see oli lootusetult pikk peatusevahe , tundus , et tuttavad lagendikud ja metsaservad ei saabu iial . Selles igavikus võttis mu üle võimust kiuslik kuradike , mille olemasolu ma aimatagi ei osanud : miskipärast hakkasin iga hetkega aina enam oma sammu kahetsema . Olin öö jooksul kõik peensusteni selgeks arutanud , lõpuks suutnud isegi Jeesus-lapsukese märjaks nuuksuda , kuni pisarad voolasid silmist kui oja , ent rongi jaheda loksumise saatel , võibolla ka päevavalguse mõjul krigisevas puldanvagunis , tõusva päikese kiirte tõttu , mis ilmusid nagu neetud just linna suunast ja sümboliseerisid kadunud võimalusi , kõige selle keskel pöördus mu niigi arusaamatuses mõistus pahupidi ja ma ei saanud perroonile väljudes enam põrmugi aru , milleks mulle see küla , see mees , milleks olen siin . Tahtsin kohvikusse , valgusse , soojusse , igale poole ning jumal oli öelnud mulle linna saabudes selgesti : ära muretse ! Aga mida ma tegin ? Surusin rahustuseks huuled vastu Maarja pilti , kobasin samal ajal sõrmedega Jeesuse pilti põuetaskus , kuid tunne paraku ainult halvenes ning üle lävepaku astudes kangastus juba , nagu lööksin ma sellega praegu templi saatana teenistuslehele . Jaa , mida ma ometi tegin – mulle avati uks elu juurde , aga mina ... Olin taganemas kohkunult uuesti urgu ja pimedusse nagu mutt päikesekiirtesse sattudes . Astusin üle jumala käsust ! Esimene vastuvõtja oli pahvak mädanemise lehka . Vanatoi mädamuhud olid kuidagi eriti õitsele puhkenud või oli linn andnud mulle uue pilgu ja haistmise ning seda oli võimatu taluda . Järgmine lehk oli magusam ja meeldivam , minu enese valik oli see lehk – Tarvik . Ma ei tahtnud , ei tahtnud sinna . Seega viibisid mõlemad köögis . Läbi lämmatava piibusinetuse ei seletanud silmad suurt midagi , ainult kipitasid ja sügelesid , aga mida oligi vaadata . Enamasti istusid nad tardunult oma kohal nagu kujud muuseumis . Aegajalt liikus käsi suu juurde ja kõrist kostis vaikne lõnksatus . Juuksed tõusid neil lõpuks harali nagu ekstaasis ja siis oli oodata kõige hullemat . Tegin vargsi ristimärgi . Ei aidanud seegi leida rahu . Tuhka oleksin pidanud pähe raputama , palju tuhka . Seisin keset kööki , reisikott õlal ja näol alandlik naeratus . Ent ilmselt oli mu eksitus sedavõrd ränk , et nad isegi ei märganud mind . Olin paljas õhk nende jaoks . Kui astusin sammu Tarviku poole , vajus ta nagu jahukott pingile ja teeskles , et on teadvust kaotamas . Vanatoi silmad olid pahupidi , huul längus üle lõua . Tarvik ohkas pika väsinud ohke , tõmbas varruka näo ette ja hakkas ebaühtlaselt norskama . Mul tekkis hirm , Tarvik ju ei osanudki tembutada . Ent kui hiilisin neist mööda vaikselt tagatuppa ning kõõritasin ukselt korraks tagasi – Tarviku silmad olid lahti ja jälgisid mind . Nähtavasti oli tulnud minuga linnast kaasa midagi võõrast ... Viskusin koos riietega voodile ja tõmbasin teki üle pea . Mind tõugati valguse kätte , aga ma kustutasin valguse igaveseks , mürgitasin lätted ... Lootsin , et pime ja soe aitavad järele mõelda , mis on juhtunud . Kas üldse oligi midagi juhtunud . Ent kõik oli segamini mu sisemuses . Olin valmis sõimuks , peksuks , ükskõik milleks . Arvestasin kõigega , aga mitte jäise põlgusega . Ei , kurb ma ei olnud . Seda kindlasti mitte , omast kohast oli vastuvõtt ju suurepärane , mitte keegi ei irisenud , mitte keegi ei teritanud mu kallal hambaid – oleks et ainult hambaid ! – , keegi ei söönud närve . Oleksid kõik õhtud sama rahulikud ja tüüned , siis ma ei oleks mingil juhul valmistanud neile seda meelehärmi nagu nüüd , kui vähemalt mõnedki oleksid olnud kenad . Ma ei oleks iial põgenenud , mul ei oleks tulnud isegi mitte kavatsust , ausõna ! See oli mu viimane mõte teki all , justkui lõputu igatsus . Nähtavasti jäin selle peale magama . --- Nähtavasti magasin isegi sügavalt , sest kuidas muidu ma oleksin saanud näha uuesti seda meest . Ta tuli ise minu juurde . Ta tuli palju kordi mu juurde ja ma ei ajanud teda ära . Tegelikult hakkas mul koguni piinlik ... Pärast , pärast ma enam ei mäletanud ... Lõpuks ootasin teda suures võlvkaartega rongijaamas . Ta ei tulnud . See tähendab , ta oleks kindlasti tulnud , ta oligi juba peaaegu tulnud – kuid just siis mu uni katkestati . Avasin silmad . Millegipärast arvasin , et see on tema , ja vaatasin pärani silmi . Aga see ei olnud . Mu tekk rebiti õhku . Tuttav , liigagi tuttav . " Karjud , jah ! " kähises vari mu ees . Võibolla ma tõesti karjusin . Ma ei teadnud , mida ma tegin , kas ulgusin , kas naersin , kas kiljusin , kas lamasin vaikselt ja ootasin hoopi , mul oli täiesti ükskõik . See ei olnud see mees ! Kas mind ennastki siin oli , ei olnud , samuti ei olnud . Jumal oli saatnud mu linna , ta oli õnnistanud mu teed , ma olin linnas . Vaatasin ikka veel pärani silmadega . Tarviku muhklikud käed nätsutasid tekki mu kohal ja ma vaatasin seda justkui kõrvalt , justkui ülevalt . " Unes räägid ! " Ma ei oleks tahtnud iial ärgata tagasi sellesse maailma . Tarvik möirgas tekki põrandale visates : " Sa ei maga ! Kus sa olid eelmine päev ? " " Linnas . " Vastus tuli nii kiiresti ja kergesti mu suust , et Tarvik jahmus . Tal oli mu pea kämmalde vahel ja ta kavatses ilmselt seda pigistada nagu kõrvitsat , ent mu lühikese sõna peale pudenes mu pea voodile tagasi . " Litutamas ? " See oli kõik , mida ta suutis öelda . Kehitasin umbmääraselt õlgu . Kas ma käisin litutamas ? Ma ei käinud ! Aga Tarvik hakkas nuuksuma . See ennustas ohtu . Sageli algas tema rünnak just lühikese nutuhooga . Surusin end vastu seina , et voodis leiduks ruumi meie mõlema jaoks , ning palvetasin inglite ja kaitsevaimude poole , et nad kallaksid mu mehe nõdrad ihuliikmed täis rasket-rasket tina ja liimiksid kinni ta silmalaud . " Tööd otsisin , " ütlesin ärevust alla neelates . Mõnikord oli võetud mu palumist kuulda ! " Väga hea , " prahvatas Tarvik minu suureks üllatuseks . Millal oli ta öelnud mõne heakskiitva sõna mu kohta ! " Kas leidsid ? " " Ei , " valetasin miskipärast , sest Tarviku suunurgad tilkusid . " Sind toita , sind katta ... Isegi tööd ei leidnud ! " Tarvik sülgas tigedalt nurka , kuid varises siis koiku ette vaibale . Käsi küünitus voodini , langedes jõuetult tagasi alla , ning algas kõrvulukustav norin , mida olin palunud . Tarviku jubedate häälitsuste keskel tundus aina kaugem , aina ebareaalsem see linn . Mu ergud tuhmusid . Kõik põimus , kohad , ajad , inimesed . Võibolla ma ei käinudki linnas , võibolla ma selle asemel üksnes magasin ? Ma ei saanud kinnitada , et oleks olnud hea uni see , mida nägin , linn oli kloaak . Ah , mu süda kloppis . Läksin jõe äärde ja püüdsin mõned ahvenad . --- Rookisin kalad puhtaks , süütasin tikuga paberi pliidi all . Halud hakkasid lõbusalt praksuma , rasv särises pannil , vanatoi luuras vesiste silmadega kalu . Tarvik veel põõnas . Kõik oli hea , köök oli kuum ja hubane . Ent ka sellel ööl ei tulnud und . Ka järgmisel hommikul püüdsin paar kala ja tegin tule pliidi alla . Puud võtsid tuld , veekatlad tormasid mulinal keema , õhku tõusid aurujoad . Tundsin , kuidas kõik on jälle täpselt nii nagu alati . Kõik oli kogu aeg hästi ! Ent taas vähkresin öö unenägudeta unes . Tarvik puudutas mind põgusalt õlast ja näpistas . Taevaserv lõi idas ahetama . Sumasin läbi kastese rohu luhale . Vaikus , imeline vaikus ja rahu valitses luhal . Küla jäi kaugele , küla läks meelest , kaste uhtus mu paljad jalad ja ma vaatasin päikesesse ning lootsin . Või ka ei lootnud . Viskasin esimesed viis kala pannile , kui ilmus postiljon . Ma ei pööranud talle tähelepanu , isegi ei märganud teda , sest ametimeestega suhtlemine oli vanatoi vastuvaidlematu privileeg . Kuid see ei olnudki pakk . See oli kõigest õhuke ümbrik . Nägin , kui aeglaselt , kui vastumeelselt kiskus vanatoi silmad kaladelt ja kuidas ta äkitselt ajas need hämmastunult pungi . Köhis pika köha ning röögatas seejärel kähedal häälel : " Tarvik kala praadima ! Aet kirjale ! " Vanatoi oli autoriteet , Tarvik triikis ägisedes oma vigast puusa ja ajas end lavatsilt . Tundsin kogu kehaga , kuidas ruumi sugeneb umbusklik vaikus . Meile ei olnud veel mitte kunagi kirja toodud . Mõistagi ma teadsin , kellelt see kiri . Mul tuli astuda pikk , kurnavalt pikk tee üle põranda vanatoi juurde . Aga ma ei komistanud , ei koperdanud , ei reetnud end millegagi . Ning ma teadsin ka seda , et ükskõik , mida kiri ka sisaldama peaks , igal juhul toob see saatusliku muudatuse mu ellu . Ma ei olnud isegi oma aadressi andnud ega nime öelnud . Ta oli kõik ise välja uurinud ja mulle kirjutanud . Ta oli vaeva näinud . Ma olin talle probleem ! Ah , oleksin peaaegu vanatoile kaela langenud . Tõstsin kirja ükskõikselt näo juurde ja nuusutasin . Mäletasin , et kui kunagi sain pulmakutse , siis lõhnas see nagu kannike ja sees olid kuivatatud õielehed . Aga rohkem kutseid ei olnud ma saanud . Kirju kindlasti mitte . See praegu oli ainult hall krabisev ümbrik ilma ilustusteta , peal sinine riigimark , ja ma ei tundnud mitte mingisugust lõhna . Näitasin postipoisile kelmikalt keelt ja ta naeratas lahkudes vandeseltslaslikult , justnagu saaks ta minust aru , aga võibolla saigi – kiri oli linnast , temagi ihkas kindlasti linna nagu kõik . Ümbrikule oli suurelt kirjutatud " Aet " , nii suurelt , et ka vanatoi märkas . Kui viivitasin , võttis ta kalossi jalast ja võngutas seda käes . " Tere , Aet , " veerisin vaikse häälega talle ette , " mitu päeva tagasi ... " Arvatavasti oli mu nägu imelik . Mida kõike ma kokku vatrasin . Et mul tuleb sõita hommikuse rongiga linna ja õhtuse rongiga tagasi ja käia tööl . Sõnad voolasid nagu sile kedruslõng mu suust . Jutustasin õlgu kehitades , et teised käivad küla servas laudas , mina samamoodi , ainult et veidi kaugemal – aga kas ma üldse midagi rääkisin ? Silme ees virvendas ja kiri oli kirjutatud tuhmi tindiga . " Üks firma linnas , " seletasin kuivalt . Häälesse segunes kirbet kalakõrbemise suitsu . " Miinimumpalk . " Oleks Tarvik keelanud , siis ma poleks läinud . Aga kas Tarvik üldse kuulaski . Ta loopis kalu läbisegi pannile ja pliidile . Rasv pritsis laeni , kalad söestusid . Ta saamatus oli omast kohast isegi ilus . Ning kõigil oli siin miinimumpalk , seegi läbi higi ja vaeva . Tundus , et ta pani mu võimalikule tööotsale koguni mingeid lootusi . Ta ei löönud mind kordagi ja kandis hoolt , et oleksin võimalikult kena väljanägemisega , aitas ka võileibu märssi pakkida . Mu süda oli rahul . Mis muud sai mind oodata kui hukatus . Ahetas alles , kui jalad kingadesse kängitsesin ja tõstsin märsi turjale . Tarvik saatis mu jaama , lehvitas järele . Üksainus peatus oligi vaid sõita . Koputasin ta uksele . Ei saa just öelda , et vastu oleks vaadanud avar saal , nagu ma külas miskipärast kujutlesin . Kuid tarvilik mahtus sinna siiski . Akna all raskepärane tammepuust kirjutuslaud . Laual aparaat , suure võlliga tume sünge ese . " Selle taga hakkadki tööle , " seletas mu härra asjalikult ja argiselt . Ehkki ma ei olnud sellist kunagi ihusilmaga näinud , aimasin kohe – kirjutusmasin . Masin vaatas mind vaenulikult . Lõin ta ees silmad maha ja kahtlesin , kas ma oskangi enam kirjutada . Mitte ainult selle jubeda aparaadiga , sellega ei osanud ma nagunii , vaid üldse , üldse . Ma ei olnud praegu kindel selleski , et tunnen tähti , numbreid , kirjavahemärke . Võimalik , et tähti ma siiski vist tundsin – aga see oli ka kõik ! Isegi tumm masin oli targem kui mina . Miks tahtis see mees mind enese juurde ja pidas mu saabumist endastmõistetavaks ? Miks ta jalutas minuga mööda tuba ega küsinud , kas olen nõus tegema seda tööd ? Ma ei olnud nõus ! Aga ta ei küsinud ja ma ei julgenud ise midagi . " Ma ootasin sind mitu päeva , Aet , " ütles härrasmees hoopis , heitis nalja mu kulul . " Ma ei saanud varem , " vabandasin kohmetult peopesaga kleidisiilu hõõrudes . Kavatsesin olla võimalikult reserveeritud , kujutledes , et sellest sõltub kogu mu edasine karjäär siin , ent tundsin samal ajal , kuidas üle näo jookseb varjamatu tuline juga . Ja mu sõnade kõla oli reetlik ! Ma hõõgusin üleni . " Asjaajamised , koduste tööde lõpetamine ... " Ta noogutas mõistvalt ning juhatas mu edasi . Kontorist viis uks tagatuppa , seal näis härrasmees ise elavat , ent juba olime tagasi eesruumis . Härrasmees märkas , et hoidun töölauast kaugemale , ja julgustas : " Usu , see ei ole raske . Las ma juhendan sind natuke ... " Istusime kõrvuti toolidele . Aegajalt klõbistas härra klahvidega ja palus siis teha seda minul . Mul ei tulnud vähimatki välja . Klahvid ei paindunud . Või jõnksatas võll ragiseva hüppega edasi , jätmata paberile märki . Või puudutasin mitut klahvi korraga ja masina sisemusest kerkis mu nõrkade sõrmede all ähvardavalt terve kangide mets . Kangid haakusid susinal üksteisele turja ning kulus tükk aega , kuni härrasmees suutis nad lahutada . Järgmisena juhtus õnnetus lindiga , lint keerdus nagu uss . Härrasmehe heledad pikad sõrmed – haprad ja õhulised , justkui üldse mitte mehe sõrmed – määrdusid sellest kõigest , ent imelikul kombel tuli mustus neile isegi kasuks , nad muutusid justkui rohkem sõrmedeks ... " Mina seda ei teinud ! " pomisesin jõuetult toolileenile nõjatudes . " Midagi ma ei oska . " " Küll harjud ! Kõik harjuvad ja saavad hakkama , isegi väikesed lapsed , " püüdis härra mind lohutada . Ähmaselt hakkas meenuma , kuidas olin tookord kohvikus maalinud keset sõnade helbeid enda kohta pildi kui kohusetundlikust ja korralikust valge põllega sekretärineiust . Täiesti võimalik , et ma puistasin suust isegi mingeid lubadusi , sest härrasmehe ümber lehvis nii ebareaalne lumm , et tundus , nagu oleks kõik võimalik , sa soovid ja sa saadki . Nii väga igatsesin ma – sõge inimene – pääseda tööle ! Aga meie sõnu ei tulnud võtta tõsiselt mitte maa peal , vaid õhus , taevas , kosmoses . Need sõnad katsid kinni pattude hulga , nagu öeldakse targas raamatus . Ilmselt ei uskunud ma kuni lõpuni , et ta ei narrita mind niisama oma muinasjutuga , vaid mõtleb seda kõike tõsiselt . Patt – maa peal olid me sõnad ometi ise patt ! Ning selle patu jälil olin ma nüüd siin , hing kõrbenud , pale hõõgumas häbist . Mu peopesa oli higine ja käsi kiskus krampi . Ta ei puudutanud mind kordagi . Kogu aeg väreles me vahel kuum õhk . Teatasin otsustavalt , et lähen praegu koju ning tulen homme tagasi ja jätkan . Seejärel märkasin , et päike viibib alles kõrgel taevalael . Oli sügav tööaeg . Ning mida oli mul öelda jätkamise kohta , kas oli olnud algustki ! Kohmasin eelmisest veel ebaõnnestunumalt , et pean tingimata jõudma lehmalüpsi ajaks – täna , ainult täna , homme enam mitte , aga praegu kindlasti , tõmbasin kleidi vööpaelad pingule ja jooksin lõunasele rongile . Härrasmees surus mulle pihku mõned rahapaberid , käskides katta endale ja perele rikkalik laud , ning lisas kaastundliku muigega , et ma olevat läbipaistev nagu klaasangerjas ... Ta alandas mu angerjaks , kuidas ta julges seda teha ! Ma oleksin selle raha talle näkku visanud , aga tema naeratus ... --- Naeratus oli niisugune , et kuum juga jooksis südame alt läbi . Ma vihkasin kirjutusmasinat ja selle kiuslikke klahve . Ma vihkasin härrat , kes mind võrgutas . Üle kõige jälestasin tema raha . Südame vaigistamiseks saatsin Tarviku puskarimoori juurde . Veidi jahutaski sogane jook . Tarvik oleks pidanud aheldama mu seina külge , et mul ei tuleks iial enam pähe imelikke mõtteid , ent selle asemel saatsin ta veel teistki korda ja ta tõepoolest läks – minul või linnal või mu rahal oli tema peale imelikku mõju – ning varsti ilmusid ta suust veel vaid ebamäärased silbid . Aina lühemad , aina haukuvamad , õnneks ka harvemad , arusaamatud isegi minu treenitud kõrva jaoks , ta laup vajus kolinal lauale . Kuidas ta ei märganud , et mängis oma saatusega ... Hommik äratas mu kärarikka linnulauluga . Päike seisis kõrgel taevas , olin sisse maganud ja mu pea valutas . Ent sellegipoolest hiivasin kompsu õlale ja läksin tagasi sinna haigutavasse mülkasse , kus mitte kellelgi ei saanud minna hästi . Uskusin , et minu jaoks on saatus otsustanud teha erandi . Maarja ja ta lapsukese pilti ma enam kaasa ei võtnud . Läksin vastu oma saatusele , lävelt paiskus mulle taas vastu kuum õhk . --- Õppimine edenes seekord paremini . Lausa iga minutiga tegin edusamme . Klahvid ei tantsinud enam nii hullusti nagu varem ja kui nad viimaks lõplikult väsisid oma trikkidest , tõstsin silmad võidukalt härrale . Temagi silmad särasid mulle vastu . Me ümber oli ühtlane tüün masina laul mu sõrmede alt . " Mis ma ütlesin , " sõnas ta . Ei midagi rohkem . Laul kõlas veel mõned hardad hetked . Äkitselt juhtus , et surusin oma põse vastu tema tarka habetunud kaela . Siis sain teada , mis on armastus . See oli täiesti teistmoodi . Ma ei tea , mind nagu ei olnud olemas . Ei olnud keha , ja ei olnud ka hinge , mitte midagi ei olnud , ainult lõputu laotus . Lõputum lend veel läbi pilvede . Läbi olematuse lõputu valge pilve lendasin ta käte vahel . Olin keset maasikavarsi , keset vaarikaid , pea pöörles nagu maailm , mu pea pöörles nagu jumal ja ma olin üleni tema sees , ta kiitis mu heaks . Tundus , nagu seisaks me peade kohal tapakirves , millel määratud lahutada me kehad ja südamed . See oli kaunis , üürike , valus . Suudlesin teda otse huultele , nagu oleksin teinud seda eluaeg . Hiljem , kui ta tuli saatma mind rongijaama , siis kõneles : " See on uskumatu – et sa siiski tulid . Ma ei uskunud , aga sa tulid . " " Ka mina ei uskunud , " tunnistasin . " Aga ma tulin . " Seisime keset väljakut ja toetusime vastu teineteist , niisama lihtsalt toetusimegi , mu pea nõjatus tema õlale ja meil oli soe . Tapakirves seisis ikka me kohal . Ja rongi ei tulnud . Meile lendas vastu väike liblikas . Ta lendas julgelt meie silmade juurde ja põikles siis teeäärsetesse põõsastesse . " Minu esimene liblikas tänavu , " ütles mees . Ka minul oli see esimene liblikas . Tal olid kollased täpid , see oli kirju liblikas . " See on saatus , " kostis mees nagu mu mõtete , veel enam mu igatsuste kaja . Me teele – me tee oli pikk , hämmastavalt pikk ja veniv oli täna tee rongile ning miskipärast liikusime vales suunas – jäi kireva sildiga uks . Ta lausus , see härrasmees : " Anna andeks , ma ei suuda sinust lahkuda , alles su leidsin ! Õhtu alles uus ! Viimase rongini aega ! " Jah , palju oli aega . Mul ei olnud kella . Olin vaene karjaseneiu , kes saanud tunda jumalikku puudutust . Tahtsin jutustada talle korraga kõigest , mis minuga juhtunud . Ent paraku oli isegi vist minu elusse mahtunud liiga palju , et seda ühe hingetõmbega ära rääkida . Kuni mu sõnad takerdusid ning ma võtsin viimases hädas seletamiseks appi käed , millest muutus kõik veel hullemaks , ma nägin välja nagu tuuleveski , nagu Hispaania don , nagu mõttetu pöörlev ratas . " Teine kord , teine kord , meil on aega küllalt ... " rahustas mees , olin kuum ja tuline ning miski nööris kõri . Meil on aega , arvas ta ? Arvas ta tõepoolest nii ? Ta ei naernudki mu üle , ehkki olin näost punane ja lämbumas ? Ta sõnad mõjusid uimastavalt ning me suundusime käest kinni nagu lapsed järgmisse kõrtsi , jälle järgmisse ja järgmisse , kuni kõik rongid sõitsid jaamast välja . --- Mees ainult vaatas mind . Tema pilgu all kangastus mulle taas imelik kujutluspilt , et ma võiksin kaduda tema sisse . Oleksin tema sees , kaoksin täiesti ära . See oli kummaliselt hea , soe ja turvaline tunne , tundus koguni , nagu see olekski üldse kõik , kogu täius , mida ma võiksin igatseda – peidusolek . Imelik mõte – et peidusolekus võiks seisneda elu mõte ! Olla oma elu peidus tugevate käsivarte vahel . Aga ma oleksin tahtnud niiviisi olla igavesti ... Ta vaatas mind uneldes . Päikesekiired värelesid palgeil . " Sa ei ajanud mind ära ! " imestasin tasakesi , sõnad kukkusid niisama suust . Ta vaatas minust läbi nagu angerjast , sellest kalast . Ta tõmbas kardina akna eest ja ütles : " Kas märkad , Aet , me kehad hõljuvad taevalaotuses . Need kaks väikest täpikest seal . " Märkamatult oli saabunud öö , tähed tõusnud taevasse . Palju oli aega ! Millalgi ent paiskas mees päikesekiirte sillerdusse sõnu . " Aet , ma tõotan teha nüüd ja edaspidi kõik selle heaks , et sa ei pea enam tundma kannatusi , sul peab olema minuga hea ! " Ta rääkis sõnu , mida ma ei arvanud olemaski olevat . Aega oli palju . Me libisesime meeltega mööda õhku . Muud ei olnudki , ainult pelg ja pelgupaik . Kui viimaks usaldasin tõusta ta embusest , tegin seda selge teadmisega , et muutunud on kogu mu elu . Silla olin põletanud ja mul puudus tagasitee . Ma ei tahtnudki seda , ma olin rahul . Mees õpetas mind asjalikult ja meeleldi , kõndides käratute sammudega üle põranda , pigem libisedes kui kõndides lendas ta nagu liblikas läbi toa ja tundus nautivat iga edusammu . Küünitas tarkade nahkköites raamatute järele ja dikteeris pikki keerulisi lõike täis õpetlikke ivasid , sõnad pidin ma kuulu järgi täpselt paberisse vajutama ega tohtinud eksida isegi kirjavahemärkides . " Milleks sa teed seda kõike minuga ? " küsisin meeleliigutusega . Ta muutus tõsiseks , peaaegu morniks . " Sellepärast , et sina oled määratud mulle naiseks . Minu naine peab olema tark . " Kahtlesin sisimas , kas ta ei ole mind üle hinnanud . Aga kõik oli tõesti lihtne , vähemalt praegu . Masin oli suur tumesinine rauakolakas , kriginal liikus võll ta sees , lehekülg lehekülje järel pudenes lauale . --- Veel enam , ta viis mu kooli . Käekõrval , sest miskipärast tõrkusin kuni viimase hetkeni ega julgenud koolimaja uksest sisse astuda . Kuid mu kartus oli täiesti asjatu . Kuidas ma olin kogu aeg õppida soovinud ja kuidas mitte iial ei avanenud selleks võimalust . Nüüd aga heledad puhtad ruumid , kõikjal sagimas pidulikesse ülikondadesse rüütatud õpetajad , kes ilmusid esimese viipe peale , vastasid abivalmilt igale küsimusele , lausa ootasid , et me tõstataksime ka ise probleeme ja kaitseksime oma lahendusi , olgu need kuitahes valed või imelikud , ning mis eriti kummaline , nad imetlesid siiralt mu õhinat . Meeletu , meeletu vahe oli sel mu kunagise orjapõlvega täis hirmu , valu , põlgust , räpasust . See oli trükkalite kursus . Klassiruumi täitsid lihtsad kortsus tahmunud nägudega mehed , umbes nagu mu kodukülas , mõni neist oli alles nüüdsama linna saabunud , üks isegi lonkas nagu Tarvik . Mul torkas südamesse valu neid vaadates , sest nende silmad olid naelutatud raamatutesse ja õpetajate suudele ning nad püüdsid siin siiralt oma õnne . Kui erinevad olid nad Tarvikust ja tema sõpradest . Leidus ka tütarlapsi nagu mina . Kodu poole jalutades naelutasin pilgu õhtutaevas süttinud tähtedesse ja tundsin , et olen üks nende seast , mu pea surises tarkusest . " Milleks sa teed seda kõike minuga ? " küsisin jälle . Kuid mees vastas seekord : " Kunagi rajame trükikoja . " Ta tahtis jätkata , ent ma sulgesin suudlusega ta suu . Kogu järgmise nädala unistasin koolist . Jõudehetked lonkisime tänavail , sõime jäätist , põikasime sisse lõbustusparkidesse ja tiirlesime karussellidel , kuni mul tekkis tunne , et oleme väikesed lapsed . Kõik meie hetked olid jõudehetked ! --- See oli harukordselt kaunis aeg , pidu lõõmas hinges , mul olid töö ja mees , me olime kahekesi koos , me olime õnnelikud päevad-ööd , mida enamat oli võimalik ihaldada ? Ainus sünge moment oli uksekella helin . Kui saabus mõni sõber , kadus kogu idüll järsku kui noaga lõigatud ning algas samasugune orjapõli nagu Tarviku juures . " Aet , minu sekretär , " tutvustas mees mind tavapäraselt . Ent kirjutusmasinal seisis tolmulinik ega kutsutud mind ka vestluste juurde . Ega ma muidugi igatsenudki nende järele , sest külalised olid igavad ja enamasti koguni ühesuguse näoga , mille moodustasid tuim kivistunud ilme ja paksude sarvraamidega inetud prillid , kuid nad hõivasid toa ja ma olin sunnitud konutama köögis . Kõige hullem katsumus oli aga kohvi ja võileibade serveerimine . Keegi midagi otse ei öelnud , ent alati , kui ilmusin pitsilise teenijapõllega kombekalt niksu tegema , ilmusid külaliste nägudele halvastivarjatud grimassid . See alandus kordus nädalast nädalasse . Härrasmees aga seiras mind totra rõõmuga , nagu oleks selles kõiges midagi ilusat . Aina hullemaid visati üksteisele kõverpilke , paistsin neile mingisugune vamp , kes on ausa mehe pea ohtlikult segamini ajanud , peremehe voodimadrats ja ei tea kes veel . Seegikord vaatasin käsipõsakil aknast välja tänavale . Tänav oli justkui nimme inimtühi . Valmistusin tukkuma , kui äkitselt tuli mehelt käsk seada kirjutusmasin töökorda . Haarasin instinktiivselt kandiku järele , et tõtata serveerima . Põllegi silusin sirgeks ning lasin tõreda ohke enne teeleasumist , ent mees võttis kandiku mul käest ettevaaatlikult ära . Märkasin , et elutoa suunast uurib mind mingisugune vanamehenäss , keda ma sisenemisel ei pidanud isegi teretuse vääriliseks . See oli midagi uut , seekord siis takseeriti mind juba kui looma ... " Uimasevõitu ta sul , " laitis külaline . Nähtavasti oli vanamees tänu oma erakordsele inetusele samavõrd ka auväärne , sest härrasmees lausa kohmetus ta sõnadest . Kehitas seejärel justkui poisike õlgu ning talutas mu kättpidi , täpselt nagu läheksime lapsed karussellile , kirjutusmasina juurde . Vanamees hakkas dikteerima . See oli tõepoolest juba midagi väga uut . Ning tänu sellele uuele sain aru ka vahest , mis võib haigutada kahe inimese vahel . Vanamees ei olnud võimeline rääkima peast , nagu suutis minu mees , vaid luges viimse lauseni kaustikust maha . Pea oli tal vana ja puitunud . Jutt aga juhm ja mõttetu , koosnedes täielikult mitte-kedagi-huvitavatest Argentiina suhkrurooistandustest , arvudest , võõrsõnadest . Minul aga klahvid lausa lendasid sõrmede all ! Mu mees patseeris keset kirjutusmasina tärinat mööda tuba , peahoid uhke nagu kukel , ning ma lisasin veelgi kiirust . Ka kõige keerulisemad sõnad ja suuremad numbrid ei pidurdanud mu hoogu . Mu sõrmed olid põldude rohimisest nobedad ja tugevad ning ma nautisin , kuidas vana abitu mees hõõrub häbenedes oma ruuget põskhabet , sest tema ju seda kunsti ei vallanud , kohe mitte põrmugi , ta ei olnud iial sõrmega klaviatuuri puudutanud ega taibanud kõige elementaarsemaid asju ... Viimases hädas , kui ta autoriteet oli varisenud juba põrandast allapoole , rõhutas ta kusagil oma jutustuse lõpuosas , et on õpetlane ja majandusstruktuuride emeriitprofessor . Luristas kohatult piipu otse mu selja taga , oodates , kuni tõukan liikuma viimase kangi ning masina ja paberi stiihiate hetkeline kokkupuude jätab sõnade lõppu väikese musta täpi . Viimaks , viimaks tuli see viimane igatsetud löök . Selle järel tekkis vaikus . Sirutasin pea järsult üles – nagu klaverimängija aplausi janunedes – ning sõnasin tumedalt : " Punkt on pandudki , jah ... " Vana mühakas professor haaras tänades paberid , keeras need hoolikalt rulli ja limpsis keelega üle huulte , nagu oleks saanud midagi maitsvat . Ent minu mees oli looritatud pilguga . Nagu oleks ta viibinud tõesti kontserdil . See oli harras hetk . Läks päris tükk aega , enne kui ta vabanes tardumusest . " Aet on nagu väike laps ... " lausus professorile peaaegu sosinal . Nagu kardaks , et muidu kaob lummus ja laguneb viirastus . Vaikus , kogu tuba , mehe iga vaikne žest hüüdis võidukalt , vaata , mis saab veel siis , kui ta õpib , kui ta õpib ära ka ebatavalise ! Olin teinud midagi tavalist ja samas ääretult ebatavalist . Sonis mees viimaks : " Aet on vana maailma eelarvamustest rikkumata laps . Tänapäeval oskavad juba imikudki masinal kirjutada , aga vanad kipspead ... " Professor katkestas kulmu kortsutades tema jutu . " Vaata ette , Toomas Tromb Tromb Tromb ! See eksperiment meenutab mulle vägisi Pygmalionit . Härra Higgins ja tema väike lilleneiu , mis ta nimi nüüd oligi . " Mu hinges tuksatas . Lumm lagunes . Esimest korda oli selgelt ja halastamatult välja öeldud , mida nad kõik mõtlesid oma ussitanud sisemuses meie kohta . Nad käisid siin , aga ilma lugupidamiseta . Lumm kadus kummatigi vaid viivuks ... Selle asemele ilmus teine ja veel palju tugevam lumm , mis vapustas mind tuhandekordse jõuga – ma kuulsin mehe nime ... Jah , alles nüüd kuulsin seda esimest korda . See oli nii ilus , nii kaunis , nii ootamatu , nii oodatud , täpselt niisugune , nagu see pidigi olema , mitte ülearu erinev Tarvikust ja ometi ... Kui palju ilusam nimi . Ainuvõimalik nimi ! Toomas Tromb Tromb Tromb , kordasin omaette , sidusin põlle seelikule , heitsin juustele valge tanu ning kandsin puusi hööritades kabinetti tikuvõileivad , mis kõik need vahepealsed tunnid kuivasid köögilaual . " Higgins ? Nii see võib ollagi , " heitis mees – minu mees , nagu äkitselt mõtlesin . " Muide , see ei ole minu asi , hoiatasin ainult sõbramehe poolest . Sul ei tarvitse sellest ometi solvuda ... " jätkas professor sõrme viibutades . " Ma ei solvunud , " kostis Toomas Tromb Tromb Tromb kahvatult . " Tahan vaid selgituseks öelda , et minu viimaste aegade sammud on kõik imelikud . Kõik , mitte ainult Aet , vaid kõik . " Iga inimene on kahtlev , ekslik , haavatav . Mulle on nähtavasti määratud kanda kõik koormad , enne kui saabub selginemine , jätkas mees peaaegu omaette . " Kui see üldse saabub ! " vangutas professor sarkastiliselt pead ning tegi pika tähendusrikka pausi , keerutades piipu suunurgas . Aga ta ei jätkanudki . " Siiski , selle loo lõpp oli õnnelik , " raius Toomas Tromb Tromb Tromb viimaks olulise kindluseta . Edasise õhtu veetsid nad piipu tõmmates kiiktoolides ja vestlesid Argentiina suhkrust , olles minu unustanud . Kuid hiljem esikus , tundus mulle , kuulsin professorit sosistamas : vaata , kuidas ta välja näeb ! Arvatavasti mu kõrvad ei eksinud , sest järgmisel hommikul viis mees mu linna parimasse rõivakauplusse . --- Seisin valgusvihus keset läikivat põrandat ja kartsin astuda , kartsin , et muidu ma libastun . Rõivaste rivi virvendas mu silmade ees . Kleite-seelikuid-särke-mantleid ja mida veel riputati mu keha järjest täis . Ere pimestav valgus tõi halastamatult nähtavale vähimagi tolmukübeme riidekiudude vahel . Seejärel kooriti rõivad jälle ära . Olin nagu sibul , lahtivõetav sibul , selle südamik . Ma ei söandanud ammu juba hingata . Asusin täiesti müüjate võimuses , nad kasutasid mind oma riidenagina ja vaatasid selle juures veel ka samasuguse arvustava näoga nagu professor , silmad pilkamas mu täpilist nõelutud sitskleiti , mis oli parim suvine rõivas mu garderoobis , mu kohmetust , mu kuuma õhetust tulede säras . Ent niipea , kui hakkasime lahkuma , kadus kogu nende kõrkus . Igal pool toimus enamvähem ühesugune . Müüjad jälitasid meid sügavate kummarduste saatel , kudrutades ja kaupa kiites kuni salongi ukseni ja mõned koguni veel treppidel . Oleks tarvitsenud heita vaid armulik käeviibe ning nad oleksid laotanud kõik , mis neil vähegi hinge taga leidus , alandlikult me jalgade ette maha . Nad oleksid ka ise laskunud oma kauba kõrvale . Kuid mees oli kõigutamatuks . Ta isegi ei märganud neid enam enda ümber . Nagu oleksid nad muutunud läbipaistvaks õhuks . Ripnesime salongist salongi , paremad kauplused vaheldusid viletsamatega ja vastupidi . See oli tüütu ja väsitav ning ma olin jõudnud ammugi minetada lootuse , et me üldse midagi ostame , kui mees lausus järsku etteheitvalt : " Kadunud on varsti terve päev ! Miks sa midagi ei vali , Aet ! " Peatusin rabatult . Olin seisnud lugematute peeglite ees , olin lugematu hulk kordi kujutlenud end kauniks printsessiks ja sama palju kordi talunud pettumust , mil heitsime järjekordsed rõivad nurka ja marssisime järgmiste müüjate piinakambrisse . Ma ju valisin ! Aga ma ei olnud tõesti valinud . Mehel oli tuline õigus . Kas olin kolme sõnagi lausunud päeva jooksul . " Mida ma pean valima , " laiutasin käsi . Tahtsin öelda vabanduseks , et ma ei ole saanud kogu oma elu jooksul mitte midagi valida , et ma sellepärast ei oskagi valida , ma olen alles tee alguses , päris alguses ja väärin kergemat kohtlemist , kuid see tiraad oleks kõlanud vist liiga sentimentaalselt . Mees viis mu järjekordsesse ateljeesse , mida näis linnas olevat lõputu hulk , ning keeldus enne lahkumast , kui olen leidnud meelepärase õhtukleidi . Selgitas ka , kuidas kleiti ära tunda : see pidavat kõlbama sümfooniakontserdile . Nagu ta ei teaks , et ma ei olnud elu sees kuulnud sümfooniat ! Ülim , millega olin kokku puutunud , olid veiderdajate trupid , mis aegajalt väisasid külaväljakut , täristades timpaneid ja trompetitorudest kõrvulukustavaid helisid puhudes – nende auks ei tarvitsenud teha enamat , kui valida kapist mõni puhtam undruk või särk . Muutusin süngeks ja mul tulid pisarad silma . Rõivad , mis rippusid riidepuudel , tundusid imelikud ja kõlbmatud , mu põlved nõtkusid müüjate ees . Järsku meenusid mulle muinasjutud . Ka muinasjutus oli peenematest kommetest . Õukondades toimusid lõbusad ballid , kus kahises siid ja mööda parkette vuhisesid kuldkingades tuhkatriinud . Kuningad , värtnaga nõiamoorid , suured intriigid kuulusid kommete juurde . Niisugune ilu ja niisugune koledus , mida meietaolistel ei olnud võimalik mõista . Aga sümfoonia kõlas kui igavus . Kujutasin ette , et sinna sobib pikk must kleit . Küllap kanti õukondadeski matustel musta . Kleit , mille välja valisin , oli kallis , niisama kallis kui kümme , isegi mitukümmend kleiti kaltsupoes . Mees ostis selle sõnagi lausumata ära . --- Kontserdil olid ka kõik teised tumedas rõivas , mitte ainult mina ja mu mees . Isegi kogu orkester oli mustas . Muusika aga osutuski igavaks . Põhjus ei olnud vist isegi muusikas , ehkki ka selles , kuid laval esines elav laip . Mida muud saanuks tema kohta öelda . Orkestrantide vahelt kerkis pausikohtadel püsti neiu roosas ja rohelises , tõstis viiuli rinnale ja saagis poognaga väsinult üle keelte , suutmata tuua kuuldavale vähegi kaunikõlalisi helisid . Temale keskendus kogu tähelepanu ja ta pälvis ka aplause , ent rõivaste kirevusele vaatamata paistis ta oma kahvatusega justkui surnu teiste kõrval . Tema järel mängisid viiulit teised , paljud viiuldajad korraga ning järsku kerkis orkestri tagaosas üles kiiskavate kollaste torude mets . See meenutas veidi kirjutusmasinat . Torud olid samasugused kui moosekantidel meie külaväljakul , kuid millist kolisevat häält nad tegid , nagu oleks keegi tõepoolest tagunud oskamatu käega mööda klahve . Et sellest veel küllalt ei oleks , pandi samal ajal kõrvulukustavalt paukuma ka trummide nahad . Meloodia kas puudus või vaheldus liiga kiiresti , et kõrv suudaks jälgida . Aga võimalik , et sümfooniate muusika ongi niisugune , sest algusest peale valitses publiku nägusid haigutus . Seda suurem elavnemine toimus vaheajal . Patseeriti vahekäigus , justkui koormast vabanenult vesteldi üksteisega ja edvistati rõivastega . Märkasin , et minu meest tunnevad kõik , kogu linna koorekiht . Mitmedki vastujalutajad paistsid soliidsemad kui tema , ent ometi pidasid nad kõik suureks auks temaga vähemalt paar sõna vahetada . Nende arvustav pilk libises ka üle minu . Mõni suvatses mind isegi tervitada , ilmselt arvates , et olen Toomas Tromb Tromb Trombi abikaasa . Siis sellepärast oligi mees ostnud mulle kleidi ... Meenus , kuidas ma seda teadmata olin seisnud kodus lõputu aja peegli ees , vaadates võlutult naist , kes keerutas ennast seal minu silmade all . Nägin ebamaiselt puhast ja habrast inglit , kellel laskus kleit puusadelt alla nagu salaarmukese puudutus , see oli nii kaunis kleit ja nii kaunis naine , et ma ei olnud iial varem sellist näinud . Ja mehe nägu säras nagu latern . Kuid mitte muusika , vaid välise hiilguse ja elegantsi pärast oli ta selle ostu teinud ! Mees tellis parajasti letist roose . Ta oli mu melus unustanud . Jalutasin ihuüksi koridoriorvas , püüdes süveneda seinale riputatud maalidesse . Kuid need olid laialivalguvad haiglased loodusvaated . Tegelik loodus oli hoopis ilusam . Ma ei suutnud taibata , kuidas kunstnik võis näha metsalagendikku nii tontlikult . Kui kontsert lõppes , uputati eblakas viiuldajaneiu , kes oli justkui hernekepp ja püsis vaevu jalul , punaste rooside kuhilasse . Ka Toomas Tromb Tromb Trombi roosibukett oli teiste seas , mõistagi kõige suurem , kõige uhkem . Tummalt läksime koju tagasi , tummalt heitsime magama . Tummalt ka ärkasime , tummalt asusin töölaua taha ja põrnitsesin tühja paberilehte elutu võlli vahel . --- Äkitselt seisis mees mu selja taha . " Mida ma tahtsingi sulle eile öelda , " alustas ta ettevaatlikult ning põimis oma käed ümber mu õlgade . Taas tundus mulle , et sulan tema sisse ja kaon . Vaatasin areldi üles tema suunas ja purskasin õhetades : " Mine oma viiuldaja juurde ! " Need olid sõnad , mida kandsin enesega kaasas kogu öö ja hommiku . Ent kibedust mu hinges neid lausudes järsku ei olnud . Mehe käed , veel enam tema pehmed soojad silmad olid selle minema uhtunud . " Ta on suremas haige , tal on tiisikus ... " " Vale puha ! Kuidas ta õitses , ta silmad sädelesid ! Miks on sul mind vaja , kui kõik naised sind nõnda jumaldavad ? Ah ? Milleks on sul mind vaja ... " " Ma juba ütlesin , armas Aet , " jätkas mees käega lüües . " Ei , sa ei ütelnud , ära keeruta ! " " Kust mina tean , milleks igatsen sinu järele , " pomises Toomas TrombTromb Tromb kuidagi õnnetult . " Aga nähtavasti peab see nii olema . Ma isegi ei juurdle selle üle . Et sul on hea iseloom ... Sellest piisab täiesti ... " Mehe nägu tuksatas , ta oleks nagu liiga palju praegu öelnud ning ta pilk muutus kõrgiks ja läbitungimatuks . " Sa oled hea inimene , " lausus ta jäiselt . " Seda vaid soovisingi öelda ! " Mina aga muutusin tema sõnu kuuldes täiesti nõrgaks . Ma oleksin tahtnud kiljuda ja karjuda , sest just seda oligi mulle ennustatud ja seda olin ma oodanud kui lunastust , mu ended hakkasid täide jooksma . Arvatavasti võis ka mõni teine olla aegade jooksul märganud , et mul on hea iseloom , kuid mitte keegi ei pidanud vajalikuks seda välja öelda , sest mina ja mu iseloom olime tähtsusetud nagu küünealune saast . Ja nii oli tema esimene , kes nägi , kes kõneles , kelle jaoks ma olin oluline ... " Toomas Tromb Tromb Tromb , sa oled kindlasti märganud mul ... " Tõmbasin sõrmega üle süsimusta laigu vasemal põsel ning mul oli tunne , nagu oleksin kannatuste raja õnnelikult lõpuni käinud . Et mind on katsumustes – mida ei olnud vähe , jumal küll ! – piisavalt küpsetatud . Et mind on leitud õige olevat . Nõrgalt mõtlesin ka seda veel , et ees ootab mind lunastus . Mees teeskles , nagu näeks mu laiku alles esimest korda . See oli suur ja karvane , seisis tüükana keset põske , tundus , nagu oleks sinna istutatud võõra looma nahk . Kuid tegelikult oli ta seda kohta mitugi korda suudelnud ... Mis mind iga kord siiralt vapustas , sest laik oli tülgastav . --- Kuidas , kuidas ma häbenesin oma laiku . Võimalik , et see laik määras kogu mu saatuse , kogu teekonna läbi kannatuste , kogu mu tee kuni selle meheni ... Esialgu oli tegemist tühise pigmenditäpikesega , mida keegi isegi ei märganud , peaaegu ka mina ise mitte . Ent puberteedis hakkasid karvad kasvama mitte üksnes seal , kus see loomulik , vaid ka põsel . Mida rohkem tundsin end neiuna , kelle ülesanne on püüda endale mees ja sünnitada talle lapsi , seda tumedamaks muutus karvane täpp . Kraapisin täpi ära , pärast seda ei olnud see isegi enam täpp . Täpp kasvas mitu korda suuremaks , nagu seen . Ei aidanud tema vastu ei hape ega nõiasõnad . Täpp oli vihastanud ! Kuradi sõrm mu märkinud ! Varsti ei julgenud ma teisiti juba väljaski käia kui ainult mööda seinaääri , pea ära pööratud , olles täiesti kindel , et ükski mees , ükski inimene ei vaata nüüdsest iial mu poole hea pilguga . Kord aga ilmus rongijaamas minu juurde mustlane . Ta tahtis ennustada , kuid mul ei olnud raha ja siis ta ütles : " Tütreke ! Sa oled hea inimene ! " Olin hämmastunud ja liigutatud , sest kogu mu lapsearu ihkas nii väga olla hea inimene , keda kõik armastavad , ent mitte keegi ei märganud mu püüdlust . " Karvane lagendik sinu põsel ütleb , sa oled hea inimene , tütreke , " kinnitas mustlane veelkord , ta süsimustad silmad olid tõsised , ta läks järgmist klienti otsima . Niisiis ei olnud tõele au andes Toomas Tromb Tromb Tromb mitte päris esimene , kuid seda ma talle ei öelnud . Ning kas polnud võimatu seegi , et neid kaht seika sidusid omavahel aimamatud niidid . Täiesti võimalik , et mustlane ennustas mulle juba tookord ette seda meest . Et ilmub kord mees , kes ütleb : sa oled hea , Aet , sa oled väga hea mu meelest . Igatahes esimese muudatuse tõi mustlane mulle kohe , sest üsna varsti , võibolla isegi samal päeval sain tuttavaks oma esimese mehega . Tookord ma neid sündmusi omavahel seostada ei osanudki , alles aastaid hiljem märkasin , et laik oli pärast mustlast kaotanud oma kurjakuulutava tähenduse . Kuni mustlase sõnadeni oli mul paanika , suur paanika , siis see kadus , ma ei häbenenud laiku juba ammu , pealegi noormehi huvitasid hoopis muud asjad kui tühine näomoondus , mis küllap ei olnud isegi mitte moondus , vaid individuaalne eripära ja sellena ehk koguni huvitav . Kadus , et tekkida aastaid hiljem tagasi mu hinge ... Tarvik – Tarvik oli süüdi selles , lombakas ! Ei sallinud ta mu ülalpidamist , ei mu sõnu , ta häbenes mind südamepõhjani ja mõistagi jälestas ka laiku . Kui kuhugi kutsuti meid mõlemaid , ehkki seda juhtus harva , siis läks ta alati üksi – eks ma olin ka paistes ja sinisekirju ega kõlvanud – ning tema kaugemad sõbrad võibolla ei teadnudki , et ta on abielus . Kuivõrd teistsugune oli Toomas Tromb Tromb Tromb ... Mind jahmatas , et olin Tarviku kõrval täiesti unustanud , et keegi võib kedagi ka mõista . Eriti üks mees üht naist . Tema sai aru , ta tundis kaasa , ta lohutas . Kui sügavale pidin ma olema langenud , kui kaitsetu pidin olema , et headus ja inimlikkus näisid mulle juba millegi uskumatuna . Võpatasin . Mul oli enesest ja kadunud aastatest kohutavalt kahju , need olid olnud mu parimad aastad . Ning ma tunnistasin oma sõnadest kohkudes : " Ma armastan sind . " Minu üllatuseks , veel enam mu salajaseks rõõmuks ilmus õhetus ka mehe näole . " Sa oled selle lühikese aja jooksul juba väga palju muutunud ... " kostis mees rabedalt . " Võid uskuda või mitte , kuid parem seisab alles ees , seda teeb armastus , tal on imeline loomus ... " " Kas ma olen muutunud ? " söandasin küsida . Miskipärast soovisin äkki meeletult , et oleksin muutunud tundmatuseni . Ta märkas , et värisen , ja paitas mu juukseid , nagu oleksin tõesti laps , nagu oleksin väike laps . Ihkasin , et elu , mis mul oli , ei saaks mind enam iial kätte . " Kui sind esimest korda nägin , hõljusid me kohal inglid , " jutustas ta pooleldi kinnisilmi . " Pärast ma isegi ei mäletanud sind ! Su nägu , su keha , kõik oli üleni selle sädeme varjus , mis hõõgus me vahel . See oli tulise ääsi puudutus . See põletas märgi mu laubale . " Ta laubal ei olnud midagi . Ta paistis imestavat , et ma vaatasin . " Seejärel kirikus kella lüües mõtlesin sinule vist nii intensiivselt , et olid sinagi üks taeva inglite seast . Kuni – kui me viimaks tänaval vastamisi põrkusime , ei oleks ma sind peaaegu ära tundnud . Sa olid väga räsitud . Tuhmid salkus juuksed , võbisevad joodikukäed , kähe ragisev hääl , näonahk hall , vana väsinud viiruliseks puretud ... " Ahmisin suuga . Ta liialdas , meie kohtumine ei saanud päris kindlasti olla niisugune , miks tahtis ta mulle haiget teha . " Kuula ! See kõik hakkas muutuma juba esimesel kohtumisel ! " " Ära räägi edasi ... " hüüdsin peopesi kõrvadele surudes . Kuid ta tõmbas mu käed ära . " Ma ei hoolinud sellest – otsustasin , et võtan su vastu niisugusena , nagu sa oled . Sina olid ainus õige mu silmis , sinu pärast olin jäänud sellesse linna , sind ma ootasin , ainult sind . Sina palvelesid minu poole ja samal ajal palvelesin mina sinu edu ja õnne suunas , soovisin sulle head ning ühtäkki hakkasidki kortsud taanduma , silmalaugudelt , suunurkadest , põskedelt , laubalt kadus säbruline viirg , " – mu peeglilaud täitus kallihinnaliste salvide ja kreemidega , siis sellepärast ! – " su käed ei ole enam hernekepid , hääl on muutunud , sellest kostub helinat ... " Ta loetles seda kõike vaikselt ja rahulikult , nähtavasti oli ta oma hingeseisundeid vahepeal põhjalikult analüüsinud . Piipu toppides ta sõrmed siiski veidi värahtasid ning ta puhus lakke sügava mõtliku suitsujoa . " Sinu tulek , su olemasolu paiskas segamini kõik , mida arvasin elult ootavat . Ma olin kaotanud armastuse tundmise võime ega lootnud enam midagi . Halba , ainult halba , olin veel suuteline kahtlustama kõigist . Ning samal ajal küdesid selles lootusetuses fantastilised kujutelmad . Kas kõik või mitte midagi , ainult seda oskasin veel mõelda . Kas kujutad ette , tol silmapilgul ei olnud ma nõus leppima vähemaga kui unelmate printsess . Kõlab lapsikult , kuid mul olid isegi parameetrid . Paljudele neist sa ei vastanud – enamikule neist ! Sa ei olnud heledate juustega . Sa ei olnud eriti ilus , eriti noor , sa ei olnud süütu . Mis süütu , sa olid koguni abielus ja sul oli laps . " Taganesin temast valusa grimassiga , nagu oleks ta mind löönud . Kuid ta võttis mu oma käte vahele ja ma jällegi ainult olin , olin . Olin täiesti tüün nagu igavik . --- Ärkasin alles õhtuhämaruses , mingitest arusaamatutest kumedatest löökidest . Korraga tundus mulle , et viibin kirikus . Kuid see oli liiga ilus mõte , et olla võimalik , mismoodi võisid eksida minusugused langenud inglid kirikusse . Paraku kellalöögid kostsid edasi . Meloodia ei olnud ilus , õigupoolest ei olnud helidel üldse mingit korrastatud olekut ja ka mu silmad olid ärkvel ja kirikut ei olnud mu ümber , ent ometi tekkis tunne , nagu rändaksin mööda pühitsetud pinda . Mis muud sai see olla kui unenägu . Tõukasin pea trotslikult kuklasse ning astusin üle kiriku kulunud lävepaku , kivist maailma , kumedate helide keskele . Saatanlik musta kuuega mees põlvitas küünalde säras , harras vaikus valitses ta ümber . Vaikus , surmavaikus . Keset vaikust lummavad löögid ülevalt võlvkaarte kohalt . Võlvkaared kummardumas kui tiivad üle me peade , sfääride muusika ... Kuid löögid jätkusid sellegipoolest . Viimaks olin sunnitud võtma tõeks , et nende imeliste helide asupaik peab olema meie enese kontor . Paotasin arusaamatuses ukse . Märkasin seismas Toomas Tromb Tromb Trombi keset põrandat , käed püksitaskus . Ainult teda . Oma armast meest . Muhklik selg varjas kõik . Siiski mitte kõik – laes rippus kummaline läikiv hall süda . Süda kallas valgust ja Toomas Tromb Tromb Tromb vaatas seda kael õieli . Ta käed tolknesid taskutes nagu tänavapoisil , huultel oli tasane kelmikas vile . Aegajalt tõukas ta südame liikuma . Kuplid põrkusid vastamisi , põgenedes seejärel teineteisest helisedes eemale nagu Koit ja Hämarik , valgus kõikus kabinetis ja pimestas silmi . Valgus võbeles ja väreles . Järsku märkasin diivanil istumas kaht meest , kes vestlesid poolihääli . Nad olid esimesest pilgust peale kuidagi teistmoodi kui muud . Panin tähele , et neil olid õhukesed huuled . Nad rüüpasid väikeste lonksudega kohvi ja lehitsesid pildiajakirja , nagu ikka mehe sõbrad . Aga nende väljanägemine oli sellegipoolest väga veider . Näiteks ühel oli seljas kurguni kinni nööbitud läikiv siidpluus , nagu oleks ta lennanud siia teiselt planeedilt ning samal ajal meenutas ta mingil viisil kellakuplit , ilmselt oma halli metalse põhitooni tõttu . Ent selle mehe nimigi ei jäänud mulle meelde , ehkki ta ulatas mulle käe ja esitles ennast . Mäletasin vaid ta ruugeks värvunud nägu , lõtva rannet , nahal higi , prrr ! Isegi huuled näisid punetavat . Igas ta sõrmes kiiskas eblakas vääriskiviga sõrmus . Kuid see teine ... Temagi oli punase suuga ja koguni palja ülakehaga , tema prinki musklilist ihu kirjas sinise tindiga toksitud pilt , mis kujutas lahingut . Tuliselt kappasid hobused üle välja . Ratsanikud sihtisid üksteise suunas püssidega . Künkaharjalt juhatas vägesid uhke tuttkiivriga kindral . Jahmusin pildi tõetruudusest nii , et tahtsin seda puudutada . " Franketti , " sõnas mees julgustavalt . Ta võngutas ripsmeid . Seejärel sirutas ta mulle käe . Astusin sammu juba lähemale . Siis taipasin , et olen täiesti alasti . --- Kõrvuti kellaga kumises mu kõrvus , kuidas nad naersid . Nad ei naernud rämedalt ega irvitades , ent siiski – nad naersid ja mõmisesid . Tõmbasin ukse tagakätt vandudes kinni ning jooksin südame põksudes kardina vahele peitu . Kuidas ta tohtis ! Kuidas ta ometi tohtis ? Otsekui oleksin mänguasi või mööblitükk , mitte elus ... Hiljem , kui külalised viimaks lahkusid , alles mu jäise pilgu all paistis ta midagi mõistvat . Ta tõmbus küüru ning kahanes justkui väiksemaks mu ees . " Sa häbistasid mind ! " " Aga sa ju ise , Aet ... " kostis mees kohmetult . Kae oli langenud mu silmilt , illusioonid kadunud . Siiski mitte keegi ei pidanud minust tõeliselt lugu , isegi mitte see mees , temagi mängis minuga nagu parajasti tuju . " Mis mina ise ? Kas mitte sina ei jätnud mind keset päeva magama ? Kes ei hoiatanud , et meil on külalised ! Tore üllatus küll , nimetada mind lihaks ! " Mees ent jõnksatas . " Kell heliseb nii kaunilt ja puhtalt , sa kuuled , Aet ? " Kell tegi teises toas paar tumedat mütsatust ja vaikis . " Ah mina olen sulle ainult magamiseks ... " " Neid kaht , meie tänaseid külalisi , ei tarvitse sul kindlasti karta ! Nad on ohutud , täiesti ohutud mehed . Meistrid , kes valasid selle kella . " Nagu oleks sellega öeldud midagi olulist ja kõik kõige paremas korras . Ta tahtis mind koguni puudutada , ent suutsin suurivaevu ära põigelda . " Kell sümboliseerib tõotusi , mis ma kirikus andsin , ma tõotasin olla alati ja kõiges sinu kõrval ja vastutada sinu käekäigu eest , palju-palju tõotasin ... Ei ole enam seda veritsevat haava ! " --- Taas kogunesid mornid muhklikud mehed laudade taha . Ilmusid taas me ette ka noored mehed ülikondades , targad , tõsised ja puutumatud . Tulemas eikusagilt , kadumas eiteakuhu , vahepeal jutustades imelisi õpetuslugusid . Liikusime aina sügavamale . Analüüsisime ajalehtede külgi , lahkasime nende anatoomiat väikseimate luurootsudeni , ka kõige suuremad ja väärikamad varisesid põrmu õpetajate läbitungiva pilgu ees , sõna sai lihaks ja vereks . Soliidseimas ajalehes istus kunstnikulaua taga kõversilm , parimaski trükikojas sadas paberile värvipritsmeid , paber oli kollane ja kare , pildid hägusad . Auväärne kirjasõna muutus higiklombiks mu silmade ees ning ma vaatasin seda , suu lahti , ja kuulasin , unustades isegi vihiku . Juba lõhn , mis valitses koolimajas , lõi jalust nõrgaks . Pruunid laudpõrandad , potisinised seinad , hallid lubjatud laed , kõik mujal nii tavaline oli siin läbi immutatud tarkusega . Pealtnäha harilike töömeeste kätega püstitatud harilik ehitis , ent tegelikult põhjatu laegas . Loengute vaheajal kogunesid mehed pingiotsa juurde , kus me tüdrukutega hoovis istusime . Veidi itsitust , veidi võõristust ja juba pajatasid nad maast , ilmast ja iseenesest . Mina aga jälgisin , vaikija olin ma olnud kogu oma elu . Toomas Tromb Tromb Trombiga neid mitte mingil juhul võrrelda ei saanud , selleks oli nende pealispind liiga elu poolt raadatud , kuid kindlasti ei olnud nad lootusetud , kaugel sellest . Nad olid kavandatud ülemusteks trükikojas . Nad olid tarmukad , nad olid tulnud maalt linna , et läbi lüüa ja leida oma õnn . Õlise lõhnaga , aga sisemuses heinapebresed , võiks öelda . Imelik , nad tõid mulle meelde , et Tarvikul oli vahepeal olnud sünnipäev . Ei , vihikut ma siiski ei unustanud , kirjutasin sinna peatüki ! Õhtupoolikul saime õpetajalt ülesande laduda tinasse lööklause . Selleks pidi igaüks meist koostama fraasi , millega äri suudab maksimaalselt hästi võrgutada oma kliente . Mul ei olnud kunagi varem palutud kirjutada midagi päris ise , täiesti omast peast , kuid sellegipoolest tulin teistest kiiremini toime , mõni pigistas pliiatsi kämmalde vahel lausa puruks , mina aga kirjutasin lihtsalt ja kergelt : armsake , armsake ilma peal , meil iga päev on sünnipäev ! Ning nagu selgus pärast , seisis vastupidi tavalistele töödele kergus siin kummatigi hoopis edu poolel , sest kokkuvõtete ajal pidasid õpetajad mu sõnumit küll natuke laialivalguvaks , kuid rõhutasid samas , et sellesse – erinevalt teiste omadest – on kätketud eriline nihestatud võlu , ebamäärane agressiivsus , mis püüab pilku paremini kui klanitud ja hambutu lause ning seega olen ma ainsana tabanud ülesande tuuma , kas peakski reklaamtekstil olema mingit muud eesmärki ! Ainult minust räägitigi . Oleksid kedranud veel kaua oma filosoofiat , mis tekitas mus kummaliselt areda tunde ja pani palged õhetama , kuid paraku sülitas üks töömeestest , see , kes lonkas , järsku põrandale ning porises : " Plika on lihtsalt armunud . " Ta lehvitas kadedalt käes kirjaga " Oleme avatud <arv>-<arv> " , kuid talle anti teise kätte kalts ja pandi põrandat puhtaks küürima . Jaa , ma olin armunud ! Toomas Tromb Tromb Tromb seisis kogu aeg mul silme ees . Iga sõna , iga tähe kirjutasin justkui tema näkku . Vaevanägemise autasuks tohtisime oma lausejuppi trükkida nii palju , kui keegi ihaldas . Lahkusin koolist suure rulliga . Rebisin selle küljest tükke ja heitsin tuulde ning mu sõnad kandusid laiali üle maa . Postkontorist möödudes ostsin ümbriku ja margi . Saatsin ühe pika riba ka Tarvikule , sest temal erinevalt kujuteldavatest firmadest oli tõepoolest sünnipäev ... Olime veetnud ta sünnipäevad koos kõik need aastad . Küll vaid hommikupooled , sest kui ta pea juba surisema hakkas , otsis ta üles küla jäledad paadialused ning kadus koos nendega jäljetult , jättes minu osaks painava teadmatuse ja ootuse , mis kestis mõnikord päevi . Ravisin sellal rahus terveks oma varasemad haavad , aga ometi . Ei leevandanud igatsust seegi teadmine , et kui ta kassiahastuses naaseb , tuleb mul vahepealsete eksimuste eest – mida ju tegelikult polnudki – võtta vastu kohe järgmised rusikahoobid , kõigele vaatamata oli see valus mälestus , ta oli pidanud seekord ilma minuta ärkama . Tema öökapil ei olnud hommikukohvi . Saiakesi , mida ma küpsetasin . Võibolla klobis ta vihast vahutades mu last . Olin viimane tõbras . Isegi lilli ma ei toonud . --- Tegin õigesti , kirja postkasti visates kurbus lahtus ja mind valdas ääretu kergendustunne . Tundus , nagu oleksin pääsenud uppumissurmast või toodud tagasi põlevast ahjust . Koju jõudes kuulasin vaevalt ära mehe sissejuhatava köhatuse – tal meeldis mind küsitleda , et näha mu edusamme , tunda , mida mina olen tundnud , arvata , mida mina arvanud , hõljuda kaasa mu mõttekäikudes – , vist kuulasin , ent kas takerdus mu varvas lävepaku taha või hakkas põlv valel hetkel nõtkuma ning ma paiskusin ta embusse . Ma ei teadnud ka ise , et minu sees elas niisugune iha , niisugune jõud , niisugune vaimustus , kuidas sattus see mu sisse ! Olin justkui äsjasündinu . Kuum ja meeletu lõõm hõõgus me vahel . Me ei tarvitsenud isegi rõivaid seljast võtta – need plahvatasid . Need plahvatasid eemale me ihudelt , me tukslevailt südameilt . " See ei saa olla võimalik ! " " Ega üksinda mina , vaid me kahekesi , " kostis mees . " Siiski sina ! Ma ei ole kellegi teisega tundnud midagi ligilähedast . " " Jumal nendega ! Nad ei ole lihtsalt osanud sind helisema panna . Sa oled kõige paremini häälestatud klaver , mida ma tean , " jätkas mees . " Kõik su klahvid helisevad nii selgelt , nii puhtalt , nii kaunilt ! " Me ei maganud öö jooksul silmatäitki . Mustad klahvid , valged klahvid . Valged alustavad ja võidavad , kumises mu peas . Seda kõike tegi see mees minuga . " Tarvitseb vaid õrnalt vajutada su klahvidele , kui vallandub jumalik sfääride muusika , " rääkis mees . Kuulasin ikka veel kuminat oma peas . Mis oli kella kumin . " Sa oled kaunim veel kui kella hääl , " jätkas mees nagu kauguste kaja . Mis saabus põhjatute kuristike tagant . Kuhu , kuhu me paiskusime ja kuidas olime . Oh , me üksnes olime , kui olime , ma ei mõistnud enam midagi ! Ilmselt olid isegi mu silmad pahupidi . " Aet , juba esimesel korral jäin ma su külge ! Jäin kinni su külge ! " Tõesti , ma ei näinud midagi . Sel korral , seal tänaval , tallates kinganinasid – kas olin ma ähmiga suutnud midagi kuulda , midagi tähele panna , mõtelda , taibata , otsustada , meie esimesel kohtumisel ei oleks ma julgenudki , paljasjalgne nagu olin , vaatasin vaid härrale hardunult suhu ja põgenesin esimesel võimalusel linnast tagasi koju ! Ent järsku lagunes kõik . Mehe kirg taganes jahmatava rahu ees . Ta väitis häbematult , et meie esimesel kohtumisel olevat korjanud me käpuli põõsaste alt seeni ja viimaks , tüdinud sellest rumalast mängust , hammustanud neid toorelt viina peale ... Ta rääkis vaikselt , aga sellegipoolest tundus mulle , nagu ta karjuks . Tema hääl oli jahe , külm , kõle . Uhkus – vallutaja uhkus seisis ta sõnade taga ! Juba siis olevat ma tema embusse vajunud ... Ma ei suutnud tõesti taibata mitte kõige vähematki . Kuidas tohtis ta mulle valetada ? Pealegi , miks pidi ta üldse valetama . Sellel puudus igasugune ratsionaalne põhjendus . Aga ta valetas , ta valetas . Mõni harv kord elus olin minagi võibolla nõrkenud , ent mitte iial sellisel kombel , sedavõrd labaselt , sedavõrd madalale , ta laimas . Meil olevat olnud imeline embus , ketras mees arusaamatu visadusega . Ma ei peaks seda häbenema . Fantastiline kooskõla olevat valitsenud me vahel . Just sellepärast , just tookordse kooskõla pärast olimegi praegu siin , ta olevat seente ja põõsaste vahel mõistnud , et jumal on mõõtnud meid kaht teineteise jaoks . Ta vaatas minust läbi , aga kas ma olin klaasist või oli ta pime – ta ei näinud , mis pulbitses mu sees . Ta jälitas mind edasi oma sõnadega : see ei olnud veel kõik ! Minu ilmumine olevat andnud ootamatu ja otsustava tõuke kogu tema edasisele elule . Ränk probleem , millega ta heitles päevast päeva , ööst öösse , tunnist tundi , mille saatel uitas vaevatuna mööda maad ja metsi , olevat taganenud ta südamest nagu halb uni . Minu jalgade ees saabus talle selgus . Ta tegi oma otsuse , mida oli ikka ja jälle edasi lükanud . Ta pööras elus uue lehekülje , tuli linna ja jäi mind ootama . Nii lihtne kõik – see muinasjutt . --- Ometi ei olnud see kaugeltki muinasjutt . Või kui oli , siis muinasjutt Toomas Tromb Tromb Trombi vanaemast . Mees tuli ikka ja jälle tagasi selle teema juurde . See oli tema tüütu ja isegi ohtlik kinnisidee . Mind häiris kogu aeg – ehkki ma ei rääkinud sellest kunagi – , kuidas vanaema vaatas malbe pilguga kabineti seinalt alla meie peale . Vaatas kõiki me tegemisi . Oli iga kallistuse juures ... Lähemal vaatlusel ei olnudki vanaema malbe – nii malbe , nii soe pilk sugugi ühemõtteliselt puhas ja heatahtlik . Selles oli päris suur annus irooniat , kibedust , koguni trotsi . Jaa , vanaema oli ilus naine . Ent kunstnik oli püüdnud teda maalides kinni kummalise disharmoonia . Rahulolematus ei pesitsenud võibolla isegi mitte pilgus . Selle asupaik oli vanaema vaevumärgatavalt allapoole suunatud vasak suunurk . Kogu vasak näopool oli teisest tumedam ja heitis varju sirmile naise selja taga . Ebakõla tuli ilmsiks alles pärast põhjalikku vaatlemist , pärast seda , kui pilt ennast ise avas . Ent kui see juhtus , siis kiskus ta vaatleja üleni endasse nagu põhjatu kaev . Rabas jalust ega kadunud enam . Naine naeratas ning ühtaegu mässas toa vastu , kus ta asus , või vähemalt konksu vastu , mille külge ta oli riputatud . Ta ihkas liikuda . Aga ta ei saanud seda , tal ei olnud jalgu , häält , elu , mitte midagi ! Temaga võrreldes olin mina ka oma halvimail hetkil täielik õnneseen ... " See on vanaema , " lausus mees , kui märkas esimest korda mind pilti silmitsemas . Ka siis oli tema häälest kuulda uhkust . Miskipärast see riivas mind ja ma kohmasin mõttetult : " On hullemaidki ! Mõni on lausa hunt ! " Mu sõnad kõlasid tookord arusaamatult õõnsalt ja valusalt . Ent praegu tuli see miskipärast jälle meelde . Kuidas mees solvus ega rääkinud minuga õhtuni muust kui tööasjadest . Kuidas ta ei puudutanud mind kordagi . Vanaema oli tema jaoks püha , niisama püha nagu Indias lehm . Pärandus , mille najal mees oma elu kavatses üles ehitada , pärines ju temalt ... Pärast seda seika oli mees vanaemast aina rohkem juttu teinud . Ilmselt oli tal mõni teine tagamõte , arvatavasti soovis ta tuua nähtavale vanaema varjatud väärtused , et ma neid imetleksin , ent minul süvenes sellest aina enam tunne , et võibolla ma üldse ei solvanudki , vahest lobisesin pahaaimamatult välja hoopis vanaema saladuse : ta viibis eemal ja samas ka siin , teda ei saanud kõnetada , aga tema ise kuulis kõik ja pani kõrva taha , järsku oli ta siiski hunt – libahunt ? Ent selle üllatava tõdemuseni jõudes ei tundnud ma hirmu ega vapustust , vaid pigem vastupidi , mul tärkas pildi suhtes aukartus . Ning enam see ei kadunud . Pärast seda , kui olin avastanud , et vanaema nägu on ebasümmeetriline , leppisin tema paratamatu juuresolekuga . Ajuti tundus , et vanaema juhib kogu me elu siin . Mida muud rääkis see mees ka praegu : " Sestsaadik tean , et üksinda ei ole mul kuhugi teed ! Üksinda ei ole mu äril ja üldse millelgi edenemist . Mitte millelgi ei ole määratud mul kasvada ja õnnestuda ilma sinuta ja ma näen aina selgemini , et me oleme määratud teineteise jaoks . Ja seesama on ka vanaema soov . Kahekesi koos suudame me kõike ! " Ta silmad pärlendasid . Nagu oleks ta hinganud elavhõbedat . --- Tundus , et mees ei ole päris normaalne . Aga sellest hoolimata hoidsin oma pead ta põues ja igatsesin silitusi ja ta silitas . Kummati ta ka kõneles ning see tegi mulle aimamatult haiget . Kust teadis ta seda kõike ? Kes oli talle minust rääkinud ? Kas nuuskis ta küla peal ja kartoteekides , et registreerida iga mu hingetõmme ? See mees siin teadis algusest peale , et mul on mees ja mul on laps , kes ei ole iial oma isa näinud , teadis , et mu armastatu sai surma kohe pärast seda , kui me kohtusime , jättes mälestuseks oma seemne mu üska – ning ta tahtis mind ikka ! Ta teadis , et surmad tabasid mind nagu ankruketi lülid , mu isa ja ema surid teineteise kannul ning kui olid matused ja algas maru ja me varjusime õdedega puu alla , rabas seda puud välgunool . Ainult seda puud kogu metsas – aga ta tahtis mind kõigest sellest hoolimata ! Mina üksi pääsesin välgust . Ikka vaid mina . Kui üldse minagi pääsesin , sest mitu korda minagi vist surin , ah , ma ei mäletanud ! Ja miks ma pääsesin , ikka mina ja mina – kes teab ! Ilmselt selleks , et kohtaksin meest , kes mind tahab . Ta silmad olid udused , ta suu ketras rumalusi ja ma vajusin ta lõngadesse , ta tahtis mind jäägitult , niisugusena , nagu ma olin . " Millalgi näisid sa leidvat rahu , " sosistas mees justkui kombates mu südant ja sisemust , " keegi palus su kätt ... Aga juba imbus su sõnadesse uuesti ahastus ja valu . Kui mäletada suudaks ! Sa hüppasid sellele , et oled viljatu nagu kuivanud oks ja mees põlastab sind . Ja sa vaatasid mulle otsa nagu tigu , kes kaotanud karbi , punane veritsev mollusk . Ometi on hoopis tema oma ihu läbi põletanud ja viimse piisani kaotanud mahla – seda kõike sa rääkisid mulle tol künkal ... " Midagi niisugust ei olnud ma päris kindlasti rääkinud . " Ei , mitte sellel korral , varem ! " pareeris mees mu mõtteid lugedes . " Kas sa ei mäleta , kui me vestlesime murul sinu küla taga põlluservas ? " Kattusin külma higiga . Mitte midagi sellist ei saanud olla ! Mis muru ! Äkitselt tundus mulle , et ma ei olegi kaitsvate käte varjus , vaid hoopis kodukäija või kurja vaimu meelevallas , kelle eest külamoorid oma õudusjuttudes hoiatasid . Põrkusin mehest instinktiivselt eemale ja tegin ristimärgi . Aga miski ei aidanud . Mees paistis järsku ähvardav ja sünge , temast kiirgas pahelist üleolekut . " Kas sa tõesti ei mäleta ? " nõudis ta . Püüdsin endale sisendada , et puuslikud ei ole võimalikud , nad on haiglane fantaasia . Kuid see oli abitu sisendus . Ma olin puuslike eluga ja nende petlike tempudega kokku puutunud ning see , kes mulle kõneles praegu neid rumalusi , oli tüütu jäle puuslik ... " Mõni ime , et sa ei mäleta , sa olid purjus , " lajatas mees . Uks oli lukus . Akende ees seisid paksud kardinad . Mina ise täiesti ihualasti , rõivad ruumis laiali paisatud . Vaevalt keegi üldse teadis , et ma viibisin siin . Õnneks kadus mees seejärel kabinetti . Kuid ta tegi seda ainult hetkeks . Ainult selleks , et juba järgmisel hetkel kostaksid sealt kumedad kellalöögid . Mees seisis uksel pühaliku äraseletatud näoga . " Ma kinnitan kõigi jumalike jõudude ja veel enam kõigi kuratlike jõudude palge ees , " jätkas mees nagu transis ning samal ajal löögid jäid aina tasemaks ja harvemaks , kuni hääbusid , " et üle selle vaese vaevatud naisterahva ei ole veel iial laskunud inglite tiivad , mitte kõige väiksemagi ingli tiib ei ole puudutanud ta õlga , ta nägu ! Kui peate vajalikuks selles eraldi veenduda , mu härrad , siis võite ta läbi katsuda , sest ta seisab täiesti rikkumata ja alasti te ees . " Tundus , et tal on halb olla . " Mida ma silmas pean ? " küsis mees seintelt . " Seda , mu härrad , et ... Isegi vähim tuuleõhk tabab seda daami justkui laastavaim tormihoog ! Paistab kummati , et te vist ei mõista mu sõnu ? " Raputasin igaks juhuks pead . " Jah , kui unelmate printsess tõesti ka leidub , " deklameeris mees mööda põrandat sammuma nõksatades seosetult , " siis ei kuulu ta iial minule , ma ei kohtagi teda . Aga tühja sellest , arvatavasti on ta ennasttäis kapriisne tulehark . Hea iseloom ei ole tal kohe kindlasti . Ta ei ole küünemustagi väärt sinu kõrval , Aet . " Aega võtsid need vähesed laused lõputult . Vahetevahel jäi ta ainiti põrnitsema pilti seinal ning tegi selle ees jaburaid näomoondusi , nagu edev tüdruk teeb peegli ees . " Ma ei oleks pidanud sinu poole isegi vaatama . Mu pilk oleks saanud sinu peal takerduda vaid hukka mõistes , Aet ! Aga ma hülgasin vähimagi kõhkluseta kõik parameetrid ! " Ta ülalpidamine oli sedavõrd imelik ja teatraalne , et mulle kangastus , nagu ümbritseksid meid kirevad papist kulissid . Et ühtäkki tõugatakse need eest ja ma leian end alasti keset teatrilava , keset pealtvaatajate ilkumist , keset nende parastavaid repliike ja braavohüüdeid . Mul oli juba ammu hirm ja ma hakkasin värisema . Mees silitas mu tõmblevaid õlgu ning jätkas : " Mäletad , mu arm , sa rääkisid väga palju teo ja tagajärje seadusest . Sa küsisid , mida kurja sa oled teinud . Mind piinas su küsimus , ma ei suutnud sellele vastata . Vaatasin kaua , vaatasin läbi kogu su sisemuse , nii palju kui seda näha suutsin , nii kaugele kui ulatusin . Sa rääkisid ja rääkisid , joobunult ja pidevalt kõrvale kaldudes ja ometi sain ma kõigest aru . Ning sellegipoolest ei suutnud aidata ! Ma ei näinud mitte midagi , mitte ainsatki pattu sul ! Lõpuks olid sa kadunud , üksnes värelev õhk põõsaste vahel ... " Ta vaatas mulle pikalt otsa ja näis , nagu ootaks minu suust vastust . Aga mida oleksin ma osanud öelda . Meie kohtumine sai olla üksnes unenägu ning ka tema kirjeldus kinnitas seda , ent mees uskus kaljukindlalt aredasse sügishetkesse , mil ta uitas mööda linnataguseid tanumaid ja pidas enesega sisimas võitlust , kas võtab vastu selle linna väljakutse . See tundus talle ohtlik ja arutu . Oli päikeseline õhtupoolik , vananaiste suvi . Äkki olin ilmunud puude vahelt nagu lummutis tema ette ja võlunud ta ära . " Mis on mu rännaku siht ja tulemus ? " Toomas Tromb Tromb Trombi laubale ilmus higipisar . " Seda ei ole mulle öeldud . Aga kes seda ütlema peaks ? Kes seda üldse teisele ette öelda saab ? " Ta jõllitas seina poole , kus rippus vanaema pilt . Vanaema vasem suunurk , kelmikas vasem suunurk , tema haigutus ... " Aga öeldakse ! Vahetpidamata öeldakse ! " Kadunud , surnud vanaema ! Vanaema oli selles linnas oma nooruspäevad veetnud . Vanaema oli öelnud , kuidas peab toimima . Tema tegi nagu kästud , hüppas pea ees tulle ja oli õnnelik . Tundus hetkeks , nagu kõneleksin hoopis mina praegu tolle hullunud mehega ja nagu toimuks see kõnelus läbi haudade , läbi ammukustunud elude , läbi möödaniku jäise hinguse . Mul läks südame alt külmaks ning ma laususin katkendlikult : " Kui sa kõike seda nägid ja kõike teadsid , kuidas sa siis ... siis ikkagi ... " " Sa ei kujuta ette , kui õnnelik ma olen sinuga ! " õhkas mees , pigistades sõrmedega mu õhukest rinda , nii õhukest ja harbast , et see mahtus üleni ta pihku . " Et sa siiski tulid ! Kuidas su sõnad lõikasid veritseva haava mu hinge ... " Mis sõnad ? Millised sõnad ! Mu elu ei olnud tõesti kunagi olnud eriti õnnelik , isegi mitte rahulik , ta teadis seda ning sõtkus hoolimatult mu hinges ja tegi valu . Tõmbusin kaugemale , kuid ta jälitas mind mööda voodit . Olin nõrk ta jutust , veel enam ta puudutustest . Ja kas mul oligi tahtmist põgeneda . Sest kuigi ma ei mõistnud paljutki , siis kummalisel kombel sisendasid ka tema kõige veidramad ja rahutumad olekud rahu , see mees oli kaitsev pesa mu jaoks , koht , kuhu varjuda , kus leida rahu . Just rahu oli puudunud mu elust ! Ta püüdis mu kinni , kallistas-kallistas , kuidas ta mind kallistas ... " Ei ole – ei ole – ei ole ... " " Mida ei ole , " sosistasin vastu , lootes kuulda midagi ilusat . Ta vaatas mind tõsise ja uuriva näoga ning üksnes kehitas õlgu . Tõmbasin küüneotsaga hellalt üle ta ninasõõrmete . " Helbeke tasa-tasa , langeb linadele ... lumi-lumivalgetele linadele ... " " Tasa-tasa , " kordas mees ning turtsus ja aevastas nagu laps . --- Imelikul kombel rääkisime just tolsamal ööl sellest , mis vaevas mind kõigest rohkem ega lasknud hetkegi tunda end linnas päriselt nagu oma kodus – mu lastest , lapsukestest . Mu sündinud lapsest ja veel sündimata lastest . Vaevalt suutis keegi ette kujutada mu piina . Kui väga ma igatsesin lapsi ! Kuid Tarvik oli raevukas ka kõige arglikumate lähenemiskatsete puhul . Pigem kattis ta valged linad ligaste seemnelärakatega , mis kuivasid inetuteks kollakashallideks plekkideks , need elu allikad , ning kui ta mind siiski mõnikord ihaldas , siis võpatasin igast puudutusest ja me ööd olid valusad nagu vägistamine . " Oh , teie võite veel kümme last sünnitada ! " ütles arst mind kõhule patsutades , kui pääsesin haiglast pärast üht peksu . Hetkeks uskusingi seda . Lugematu arvu kordi palvetasin pühapiltide ees , et jumal avaks mu emakoja ! Aga imet ei toimunud , jumal jäi kurdiks ja kalgiks ka härdaimate anumiste suhtes . Ma jälestasin oma keha , mida aeg edasi , seda hullemini jälestasin . See oli kuiv ja surnud kaev . Sest mu sisemuses hõõgus kõrkuse ja uhkuse patt – surmapatt jumala vastu . " Surm on su ära märkinud , tütreke , " kinnitas küla vaimulik , kui käisin tema juures patte üles tunnistamas ja nende eest andeks palumas , arvates , et see ehk aitab . Mul oli hulk eksimusi meelde tuletatud , ent papi ees ununesid need viimseni . Juba esimeste sõnade juures hakkasid huuled värisema ja ma purskasin nutma . " Niisugune jumal ei saa olla õiglane jumal , mu pattude hulk ei ole ometi sedavõrd suur , et mind tuleb lõigata ära elu küljest ! " karjatasin tühjade võlvide all . See oli viimane asi , mida oleksin võinud kujutleda end tegevat . Ilmselt pani jumal ise mulle kirikus suhu need hukkamõistvad ja uskmatud sõnad , et kõik oleks selge , et kooruks üdini nähtavale mu kõrk meelelaad . Ent papp ei lasknud end nutust ja lärmist häirida . Ta jätkas venival laulval häälel selgitust , et minu jumal on siiski õiglane . Jumal nägi mind vale olevat ja saatis mulle kõige kohutavama karistuse , mis tal olemas – mu ihu oli viljatu , mu hing oli viljatu , kogu mu elu oli viljatu ja ilma lasteta , seletas papp . " Nii kestab seni , kuni sa ei armasta , " jätkas ta naerdes , tõmbas talaari sirgu ja sörkis käärkambrisse , jättes mu üksinda pühapiltide keskele . Võibolla oli kirikus koos meiega veel keegi , sest välja minnes kuulsin tornis löödavat kella , aeglaselt nagu matusel . Sealtpeale vaatasin oma last teiste silmadega : kust sain ma selle ühegi ? Ta oli justkui kingitus . Võibolla jumal halastas mulle selleks ainsaks korraks , mu hukkunud mehe pärast , elu viburlik seeme oli viimne mälestus temast maa peal . Aga võibolla jumalat ei olnudki mu teel – olin tema jaoks alles liiga noor . Aga võibolla – jah kindlasti ! – õnnistas jumal armastust . Ning ma püüdsin olla veel alandlikum Tarviku suhtes kui seni . Veel üksluisemaks muutus sellest me elu . Etteheide , et me ei saanud lapsi , luuras mind nagu needus kõikjalt , igas esemest , vähimastki oksaraost , ning kui ilmus nähtavale järjekordne kuupuhastuse veri , vajusin kägarasse nagu liigendnuga . Ka Tarviku ainus rahuldus oli tuua välja minust uut , üha uut verd ja mäda , temagi oli otsekui kuu . Paar korda muutus ta tavalisest tigedamaks ning lõi mul nina puruks või kõrva narmendama – hullemat ei juhtunud – , mina aga pagesin küla avarustele , metsa taha , kus leidus kaastundlikke inimesi , kes mind varjasid . Mees kahtlustas , et torman mõne uue kallima embusse , ning kui ma tagasi saabusin , täksis mind jalaga , kord isegi noaga , kuni muutusin tuimaks . Ta süüdistas , et varsti on mul lapsevääks põllesiilus – ah , oleks see vaid olnud nii ! Ilmselt ta isegi uskus , mida rääkis , sest keegi ei öelnud talle , kus viibisin tegelikult . Võibolla põlati teda selleks liialt , võibolla ka sellepärast , et teda peeti salalikuks ja kardeti , et ta võib tõsta kirve . Varitseb laugaste vahel , raiub tükkideks , tõukab mudaste mätaste alla – nii nad temast arvasid . Kuid tegelikult ei olnud ta selleks võimeline , sest kõndis nii aeglaselt ja vaevaliselt , et ka väike laps suutis tema eest pakku joosta . Ainult mina jäin talle pihku , oma viljatuse pärast ! Igatsesin nii väga , et uus laps , meie ühine laps toob viimaks pöörde me trööstitusse oleskellu , ent jumal ei halastanud ja Tarvik pidi kasvatama minu last nagu võõras oma kodus , leidmata rahuldust iseenese vere jätkumises . Olin saabunud lapsega võõrasse pessa nagu saatana irve . Seda rääkides puhkesin ohjeldamatult nutma Toomas Tromb Tromb Trombi ees . Miks ometi ei õnnistanud jumal , kõikvõimas halastaja jumal meie koosolemist veresidemega , mispärast keelas ta mul tõeliseks naiseks saada , keda mees võiks ihaldada oma pöörase ihaga ? Võibolla oli mul ikkagi vale jumal ! Tundsin ennast nagu ristilöödu oma viimses ahastuses , viimses hingetõmbes – olin üksi , olin jumalata , usuta , lootuseta . Mulle tundus , et mu mure on nii suur , nii hõlmamatu , et seda ei suuda seletada ükski sõna . Ent tark , uskumatult tark oli mees mu kõrval . " Jumal on alati õige , " lausus see tark mees mu kõrval valgetel linadel , " ta on seesama mis usk . Tuleb ainult uskuda ja kõik on võimalik ja õige . " " Mina ei uskunud ? " " Küllap uskusid ! Aga mitte Tarvikusse . Jumal nägi , et Tarvik ei vääri last . " Korraks mees siiski takerdus . " Last ta võibolla väärib , igaüks väärib last , needus ja patt oleks kinnitada vastupidist – kuid ta ei väärinud sind . Korraks tõmbusite te nagu magnetid ja saite omavahel kokku , aga mitte enamat . Sina oled hea poolus , tema on kuri poolus . " " Jaa , ta ei vääri ! " hüüdsin äkilise raevuga . Mu jõud lõppes ja ma hüüdsin : " Toomas Tromb Tromb Tromb , ma tahan last ... " " Tean seda ! " ütles mees . " Kätkesin sinu soovi tookord kellahelinasse ja see paiskus kirikutornist otse taevasse ning taevas naeratas vastu . Mõistad sa mu sõnu , ta naeratas meile mõlemale . " Nüüd olin siin , linnas , armastuses ... " Nüüd võibolla ? " küsisin laugudelt pisaraid pühkides . Mees mu kõrval noogutas ja ma uskusin teda iga rakuga . Ta oli teine taevalik olend mu elus . Mis oli toimunud vahepeal ? Ma ei mäletanud . Vahepealne elu kulges põrgus . Olin olnud saatana irve põrgus ... Järsku koguni muigasin sellele mõeldes . --- Järgmine õppepäev möödus paraku nagu viirastus . Kui pikisilmi olin oodanud seda kogu nädala , kuidas olin hull kooli ja tarkuse järele , ent ei saanud nüüd aru ka kõige lihtsamatest asjadest . Käsi kirjutas masinlikult üles vaid seosetuid katkendeid , milles puudusid alused , öeldised , sihitised ja vähimgi mõte . Järjest pidasid kõik ringisõeluvad professorid ja akadeemikud vajalikuks istuda minu laua taha , minu kõrvale , nad patsutasid mulle õlale ja vaatasid mind imelikult . Vaatasid ka vihikusse , seda täitsid sõnad , sõnad , sõnad . Kuid ma olin vait ega reetnud midagi . Mu õnnetus seisnes selles , et enne loenguid olin põiganud peaaegu niisama , üksnes nalja pärast postkontorisse . Sinna oli ilmunud kiri nõudmiseni minu nimele . See oli mul taskus kägaras . " Armastan sind samuti . " Rohkem ei midagi . Ootasin paaniliselt , millal loengud lõpevad . Tahtsin puistata Toomas Tromb Tromb Trombile südant , ihkasin kallata selle tema ette pahupidi . Mu sisemust kõrvetas tuline ora . Kohutav , kohutav oli Tarviku lause ! Kuidas sai see mõjuda nii hullusti , ma ei suutnud seda mõista . Kui viimaks pääsesin piinapingist , siis kogu kodutee kujutlesin , kuidas öögin mehe kaitsva rinna najal välja oma mustuse ja saasta . Aga ma ei saanud seda teha ... Selgus , et ta ei olnud üksi ! Kõige tähtsamal , kõige otsustavamal silmapilgul ei olnud ta üksi ! Mu tulipunane hõõguv nägu oli vist üpris hirmuäratav , seda ka veel pärast jalutuskäiku läbi jahedate tuuliste tänavate – aga ma ju lausa tormasin kodu poole , Toomas Tromb Tromb Trombi poole ! – , sest mees taganes mind nähes lävelt kaugemale . Kuid võibolla oli tema kohkumuse põhjus milleski muus . Järgnesin talle tuppa ning avastasin sealt tütarlapse . Õigemini , tütarlapsest oli asi kaugel . Kontori diivanil lösutas lihav hiiglasekasvu neiu . Põlved olid tal demonstratiivselt kokku surutud . Neiu ei rääkinud sõnagi , ainult õhetas . Mees oli talle isegi kohvi serveerinud , tal oli süles tass . Istusin laua taha ja keerasin võlli vahele valge paberilehe . Mees tahtis ju nii väga , et trükiksin koolis kuuldu masinal ümber . Kuid ma ei suutnud vähimalgi määral süveneda töösse . Vihik virvendas silmade ees ja niigi mõttetud sõnad lagunesid üksikuteks tähtedeks . Ruumi täitis kurb rütmitu , peaaegu kakofooniline heli , mis reetis mu hingeseisundit veel paremini kui miski muu . See peletislik neiu aga täitis kogu ülejäänud ruumi helivõngete vahel . Kujutlesin , kuidas Toomas Tromb Tromb Trombi käsi äsja teda kallistas , samamoodi nagu mind . Mul tungisid pisarad kurku ja ma laususin : " Piisab vaid hetkeks lahkuda , kui lokkama lööb korralagedus ... " Vaikus , haudvaikus valitses ruumis . " Soodom ja Komorra , " neelatasin tasa . Mu neelatus paiskus vastu seinu ja tõusis laeni . " Klient , " kostis Toomas Tromb Tromb Tromb kuidagi ebamugavalt . " Klient ! " Tüdruk niheles toolil ja matsutas tassist rüübates inetult . Ent kui kohv lõppes ja mees andis talle peanoogutusega märku lahkumiseks , haaras tüdruk võpatades ridiküli . Sellest ilmus paberikuhi ning ka – veidi raha . " Mul on kõne , " kohmas tüdruk . Need olid tal peaaegu ainsad sõnad minu kuuldes . --- Mul oli südames raske tunne ja ma tegin ettepaneku , et me võiksime kuidagi tähistada edukat koolipäeva . Imelikul kombel oli mees sellega nõus , võibolla soovis temagi tähistada oma päeva . Kas kõrtsitoa hämaruse , kas kange tumeda õlle või äsjaste üleelamiste tõttu , kuid mulle viirastus seal , et ta ei olegi niisugune tark ja soliidne härra , nagu siiani oma loomupärases kartlikkuses arvasin . Temalgi näis üks näopool olevat teisest tumedam , nagu ta vanaemal . Jah tõesti , ilmselt oli just õlu see , mis vallandas mu keele ning ma söandasin küsida : " Miks sa mu siiski enese juurde võtsid ? " Tal ei paistnud mind põrmugi vaja olevat oma äri eduks . Päevade kaupa mind õpetades raiskas ta vaid aega , kõik tööd seisid . Kui tal muidugi üldse oli plaanis teha tööd , võimalik , et vanaema pärandus oli põhjatu ja sellest jätkus elu lõpuni . " Me oleme ju sellest rääkinud ! " vastas mees üllatunult . " Aga ma ei oska ju peaaegu midagi ... " " Kui sa tõesti midagi veel ei oska , siis õpid ! " kostis mees lühidalt . " Nagu näed , ma aitan sind igal sammul ... Me teeme veel imet ! Ühel päeval tormad sa minust ette ja aitad juba mind . Näengi terendamas seda päeva , see ei ole kaugel , Aet . " Ta tellis meile järgmise õlle , arvates vist , et sellega on teema ammendatud . See oli mulle liig . Tema arulage sisutu soig – kelleks ta mind pidas ? Pühkisin käisega kruusi tal huulilt ning vaatasin talle pinevalt otsa . Häbematud kõrvallaua tüdrukud õhetasid praegugi imelikult . Üldse paistis , et tal on naiste hulgas menu . Aina enam hämmastas mind , miks ta kõige selle juures ikkagi soovis mind , nii väga just mind . Ent kui nõudsin talt aru , halises ta : " See tuleb õllest . " " Mis tuleb õllest ? See ei tule õllest , Toomas Tromb Tromb Tromb , ei tule ! " " See , et sa küsid neid rumalusi , ikka ja jälle ... " " Rumalusi ! Me elame koos ja mina küsin rumalusi ? " Ta lõi ainult käega ega vaevunud isegi vastama . Kuum õhk , mis meid alati saatis , oli äkitselt kadunud . --- Nähtavasti olin tõesti seganud nende idülli , sest mehe edasine käitumine oli kõike muud kui armastusväärne . Voodis oli ta niisama tuline ja kirglik kui alati , küllap harjumusest , kuid järgmiseks hommikuks mõtles ta mulle välja rafineeritud kättemaksu . Ta sundis mu töölaua taha ja nõudis , et hakkaksin neiu poolt maha jäetud paberipahna masinal ümber lööma . Paber haises . Neiu elas nähtavasti kusagil ärklitoas . Vähe sellest , paber oli täidetud vanamoodsa pruuni tindiga , mida kasutasid ainult väga rumalad , kopitusest läbi imbunud inimesed . Tähed olid ülima püüdlikkusega kaunistatud eriti vanamoodsate lehvidega . Tegin muudkui vigu ja vigu , ma peaaegu ei näinudki enese ette . Iga liigutus paiskas tähed , mida kirjutasin , aina suuremasse kaosesse , kuni paberid olid parandustest kirjud ja määrdunud . Kartsin , et mees peab minus pettuma . Liiga palju oli ta mulle lootusi asetanud . Kuid mis oli see minu asi , olin kõigest tühipaljas tööle palgatud mõrd ! mõtlesin samas trotslikult . Peaasi , et ta mulle palka maksis . Äkitselt läbistas mind kuum juga : palk ! Söök , kohv , isegi rõivad olid mehe poolt ning me töö ja armastus olid märkamatult sulandunud üheks – võibolla arvas ta , et selles seisnebki kogu mu palk ? Lootis , et olen rumal talleke tema juures , igavesti õnnelik ja vagur ? Ometi , kunagi kutsus ta mu enese juurde tööle , justnimelt tööd tegema , mitte armukeseks . Ning asjaolu , et ta tarvitas mind töö kõrvalt voodikaaslasena , ei olnud siinjuures mingi vabandus . Vastupidi , see oli ilmselge kõlvatus , mis linna härrasmeeste juures kuulus hoopis lisatasu alla ! Ma teadsin seda küll ! Mul oli pere , mul oli laps . Mees oli mu naiivsust osavasti ära kasutanud . Praegugi uimastas ta mind oma mõttetu tiraadiga . " Sa oled mu pälvimus tegude eest , mis ma olen elu jooksul sooritanud . tagantjärele olen hakanud mõtlema , et minulgi ei olnud kosmilist kaitset . Kuid nüüd on kosmos meid kokku viinud . Kosmos on näinud , et kokkuvõttes on meie teod olnud head . Millest mul selline arvamus ? Sest et sina oled hea ... " Vaatasin talle pinevalt otsa ja nõudsin raha . Mees vakatas poolelt sõnalt . Kosmosest enam juttu ei tulnud . Isegi kell ei helisenud meie armastuse tähiseks . Sirutasin ette oma märsi ja ta viskas sinna sõnagi lausumata kogu selle rahanutsaku , mille tütarlaps talle ennist andis . " Peab see ikka küll suur armastus olema , " pomisesin ettevaatlikult . Mees vaatas mind imelikult . " Suurepärane , et sa oled võtnud töö endale südameasjaks . Et oled nii palju õppinud ! " See kõlas nagu küüniline irvitus . " Viimaks kujuneb sinust samasugune meister nagu need , kes sind praegu õpetavad , võibolla isegi parem , sest sa oled tark tüdruk . Siis ei pea sa enam iial vaevlema karjalautades ja sõnnikukuhjade taga , sulle on kindlustatud puhas töö kogu eluks . " Mu sõrmed ei tabanud enam klahve . Mees ootas kannatlikult , et jätkaksin , ent ma raputasin pead , olin väsinud . " Mul on üks kujutelm ! Kas räägin sulle sellest , Aet ? " " Mõni teine kord , " vastasin napilt . " Ma pean korraks välja minema . Pea valutab nii hullusti ... " " Me oleme käinud kõikjal koos , " lausus mees . " Aga mitte alati ! " röökisin kahe käega peast kinni hoides . " Mitte kursusel ! Ja nüüd ! Nüüd ma tahan olla üksi ! " Ma ei saanud enam hetkegi viivitada , juba laskis rong sissesõidu vilet , mis kostis läbi linna . Mäletasin , et Tarvik ei olnud viimane kord mind löönud . Võibolla oli ta muutunud ? Ma nii väga lootsin seda . Mul oli kaasas virn läikivate ümbrispaberitega küpsiseid ja keeksipakke . Puistasin need köögilauale laiali . Mul olid peened linnariided seljas . Tõesti , ta oligi seda . " Kus sa oled olnud ? " küsis Tarvik , silmad heitunult küpsistel . " Olin , kus olin , " vastasin . Rohkem ei osanudki ta küsida . Selle asemel purskas hoopis nutma . Aeglaselt ja ulgudes , nagu suutis ainult tema . Ent rusikad isegi ei võpatanud . Ka vanatoi , kes minu olemasolu muidu kunagi niisama tähele ei pannud , loivas kööki . Tal oli lõuani tilkuv hambutu naeratus ning ta sirutas mulle käe nagu ammusele sõbrale . Veidi aja pärast jäin ometi rahutuks . Koogid ei olnud mõeldud ometi nendele . Aga kus asus laps , mu pojuke ? Mispärast teda mulle ei näidatud ? Selle asemel mälusime vaikides imalat poekeeksi , mille taolist ma ise ei oleks iial küpsetanud , ja rüüpasime teed . Olin hiilinud minema nagu varas , järgnedes vaid omaenese egoistlikele ihadele . Olin jätnud lapse , oma ainsa varanduse hoolimatult võõraste sekka , nende meelevalla alla . Nad ei olnud teda kunagi liiga palju sallinud . Hüvastigi ei taibanud ma lapsele öelda . Linnas mõtlesin temale kogu aeg , kogu aeg . Teadmine , et olin ta hüljanud , uuristas mind lakkamatult , ka kõige helgematele hetkedele järgnesid vääramatult tusameelehood . Hakkas lähenema südaöö , kuid teda ei olnud miskipärast ikka veel . Ah , püüdsin sellele mitte tähelepanu pöörata ! Küpsised ja keeksid kahanesid hirmuäratava kiirusega vanatoi krigisevate hammaste vahel . Viimaks pühkis vanatoi koogipurud vakstult peopessa ja neelas lõnksatades alla . Tema peopesa oli väike , värisev ning ometi – missugune jõud selles pesitses ! Kord virutas ta Tarvikule lahtise käega kõrvakiilu ja see lendas toanurka kägarasse , tõusmata sealt enne hommikut , nii et arvasime , et ta on surnud . Kui palju raevusööste , kui palju purustavaid vihurihooge võis vahepeal majast läbi käinud olla ... Kõik , mida olin eemaloleku ajal kujutlenud , uhkas korraga mu silmade ette , kõik need verdtarretavad vaatepildid . Kuhu ta oli peidetud ! Mul olid huuled värvitud , põskedel puna , mu silme all sätendavad litrid . Mis aga oli nendel , üksnes piibuving ! Koukisin taskust lõhnaõlipudeli ja viskasin hooletu piisa kõrva taha . Köök hakkas lehkama nagu pigine roosiaed . Linn oli muutnud kõik , kõik ! Ma ei suutnud . Rohkem ei suutnud ma taluda rahu ja leelõuka praginat köögis . " Siin on täpne raha , " laususin Tarvikule . --- Tarviku ebaühtlased kaugenevad sammud olid justkui kaja minu varasemast elust , mu minevikust , kui palju kordi olin neid kuulnud . Iga samm kriipis mu hinge ning samal ajal panin aeglaselt , väga aeglaselt , väga pikkamisi lauale kolm teeklaasi . Vanatoi püsis hiirvaikselt pingil , nagu ei märkaks midagi , nagu teda ei olekski ruumis . Suvatsesin muiata selle peale ning vanatoi hakkas vist häbenema , sest sülgas piiburöga põrandale mu jalge ette . Kuid ma olin tõepoolest muutunud – sülitasin samuti . Vanatoi pilku sugenes mingisugune orjameelsus , mida ma ei olnud seal varem täheldanud . Aga kas oli mul varem ka olnud raha , ei olnud ! Kujutlesin vaimusilmas , et annan talle korralduse köögist lahkuda ning ta tõusebki . Panin üliväga imeks , et olin suutnud seda jõuetut ja pehkinud kändu karta nagu tuld – veel hullemini kui Tarvikut . Ning mis mees oli üldse Tarvik : koperdas kohale , laup higine , juuksed pulstis , suu vahul , sõrmede vahel sogane mulksuv pudel ... Oli jooksnud . Vaevas oma vigast jalga ainult selleks , et olla minu meele järele . Ulatas vanatoile aupaklikult vanatoi klaasi . Ulatas minule veel aupaklikumalt minu kandilise klaasi . Kõlistasime klaasid kokku ja olime kolmjalg – olime romantiline kolmainus küünalde valgel pilkases öös , isa , poeg ja mina püha vaim . Enne olin eikeegi , praegu ent naine , rikas naine , perenaine , võibolla koguni esiema , kelle ette kummardavad eksinud pojad . Ning ma kahetsesin , miks nad olid pidanud mind nagu jalamatti , kui sisimas olid nemadki inimesed ! Isegi talutavad inimesed ! Kogu kartus ja vimm oli lahtunud mu südames . Jook valgus kurgust kõrvetades alla , imelikult magus nagu mesi . Mulle tuli korraks taas kirvendavalt meelde möödanik , kuid ma ei meenutanud ainsagi sõnaga , kui palju nad olid minu vastu eksinud . Kas olin ainult külas neil ? Kas ainult vaatamas last ja meest ja vanatoid ? Kummaline rammestav tunne tabas mind , olin äkki justnagu kodus ... Ainuski lihas ei tukselnud mu näos . Nüüd viimaks usaldasin küsida oma küsimuse . " Kus Kabjake ? Sõnagi lapsest ei räägi ? " Lõputu , lõputu vaikus vastas mulle . Olin enese arvates juba kõike taluma pidanud . Aga ma teadsin , et mu karikas ei ole ikka veel täis.Aeglaselt nõrises Tarviku silmanurk . " Ei , mitte seda , ta ei ole surnud ! Ta lihtsalt ei soovi sind näha . Ta põlgab sind . " Koguni vanatoi näis kaastundlikult noogutavat . Ahmisin õhku , kiskusin taskust uusi ja uusi rahapabereid ning käskisin tuua pudeleid selle hõrgu põletava nestega . --- Ärkasin esiku jalamatil , pea vastu solgiämbrit . Samas sulgesin uuesti väsinult silmad , sest Tarvik toppis irvitades jalga pükse mu kõrval . Mu vaene pea lõhkus valutada – ei olnud ma siinse eluga siiski enam harjunud . Valu keskel ei suutnud ma päriselt mõista , kas oli see viirastus või nägin tõesti ilmsi , et Kabjake kummardub mu kohale ja vaatab mind . Ta vaatas mind vastikusega ning tormas kilgates õue . Kuid vaatepilt oli sedavõrd tõetruu , et tõmbasin end kapiserva najal jalgele ja tuigerdasin akna juurde . See oli tõepoolest tema , ta jagas poistekarjale irvitades uudiseid . Ta vihkas mind . Aga ta oli vähemalt olemas ! Tõmbasin akna lahti ja hüüdsin kähinal : " Kabjake ... " Ent tema – ta pages minu suunas jubedaid lõustu tehes koos kaaslastega nurga taha , justnagu oleksin kohutav peletis , mitte tema ema ja ainus kaitsja selles metsloomade karjas . See kõik oli minu süü : olin ta reetnud , eemale tõuganud ! Kas tohtisingi enam hüüda teda Kabjakeseks ? Võibolla oli mul edaspidi õigus kasutada ainult seda vaimuvaest ristinime , mille panin talle sündides ja mis nüüdseks oli ununenud . Hoopis Tarvik oli olnud see , kes andis talle õrnushetkel niisuguse hellitava nime , mis meeldis kõigile ... Valmistasin nagu vanadel headel aegadel hommikusöögi . Mu oskused olid säilinud , suutsin keeta selle peaaegu eimillestki ja kõikjale levis hõrgutavat lõhna , kuid laps ei tulnud isegi vaatama . Külarahvas kogunes kiigele õhtut veetma , ta eelistas minna sinna ... Näksisin taldrikust jahuklimpe ega teadnud , mida ette võtta . Varem Kabjake kiigeplatsil hullamas ei käinud . Tarvik ei lubanud ja minagi vist mitte , ent nüüd oli nähtavasti kõik muutunud . Ning mind , paistis , ei olnud siin enam kellelegi tarvis . Mis oli järel mu peene daami seisusest , millega saabusin ? Mu huulte ja põskede puna oli laiali valgunud . Olin pooleldi alasti . Võibolla olin ma võidelnud . Ma ei mäletanud midagi . Mõistsin , et mu ainus pääsetee oleks otsekohe lahkuda . Selleks , et nad vaevuksid mind taluma , pidin paluma , lunima , roomama jalgade ees , taganema uuesti mülkassetõugatud jätiseks , kaotama kõik , sellal kui teisal suhtuti minusse nagu jumalannasse , linnas oodati mind pikisilmi ja kannatades , minu pärast varises seal praegu võibolla kokku kellegi elu ... Millised kohutavad kaalukausid , millel vaeti mu saatust , kui erinevad , kui ebaõiglaselt erinevad ! Aga ma ei saanud , ma pidin jääma oma lapse juurde . Tarvikul oli julmal kombel õigus , laps oli südamepõhjani solvunud mu peale . Ma tegin ainult haiget , kõigile ja iseendale . Ma ei suutnud isegi mõelda enam ! Jooksin taldrikut kõrvale tõugates ummisjalu kiigeplatsile . --- Kiigel oli masendavalt palju rahvast . Nad oleksid nagu oodanud midagi . Minu saabudes hullamine katkes ning justkui tervituseks kostis korraga sajast kõrist halastamatu naer . Märkasin , et teiste seas oli koguni Tarvik . Seejärel tõstis Tarvik miskipärast maast kivi . Rahvas jäi ootuses vait ja vaimulik küsis minu käest : " Kas oled hakanud armastama , Aet ? " Kivi tõstis ka Kabjake . Piibel jooksis mul silme eest läbi . Vaimulik vehkis suure puust ristiga üle kohalviibijate ja küsis : " Kes viskab esimese kivi ? " Seisin langetatud päi nende hukkamõistva rivi ees , vaevu kaetud villase palakaga . Kusagilt ilmus mu silmadesse see mees , see ainus mees , kes mind armastas , ja lausus mulle : Aga tema saatus on parem kui sellel , kes viskab kivi . Kivid rabisesid mu jalgade ette , vigastamata , isegi puudutamata mind . Ning ma astusin edasi , kummaline jõud mu kannul , kummaline vägi jalgades . Astusin sammu ja rahvahulk jagunes kaheks leeriks , lastes mu läbi . Läksin ja läksin mööda inimeste koridori , kaua nagu unes . Ent kui sirutasin käe Kabjakese suunas , et teda endaga kaasa võtta , et teda vähemalt korraks kallistada , haaras keegi ta põlle varju ning viis teiste naerulagina saatel enesega . See oli puskarimoor , langenud naine , kõige viimane selles külas . Peatusin tigedalt . Milline jäle trikk ! Milline primitiivsus ! Etendada komöödia , kuidas ema jälitab kadunud poega , et pärast , kui kiik saab kätte oma õige hoo , tooks küla tänumeeles oma vähese rahanatukese tema juurde ... Mõtlesin kibedalt , et kui ta vaid teaks , kes oli tema eilse suure sissetuleku autor , siis ta lömitaks praegu põlvili mu ees , siis ta lausa pakuks ise poissi – aga kas oskas temasugune seda arvata ! Ning mu uhkus ei lubanud talle seda öelda . Selle asemel sumpasin küla pilkude all läbi pori tagasi ning ablas lastekari karjus aina suurema vaimustusega mu kannul : " Linna lits ! Sa oled Tohmaka lits ! " See oli kohutav tee . Uskumatu ja õudne oli kuulda , et küla valvas silm jälgis mind linnaski , mu armastust . Toomas Tromb Tromb Trombi olemasolu ei olnud siin teadmata . --- Vastu kapinurka oli mind ikka aegajalt virutatud ja sellepärast ma ei imestanud . Nuuksusin , ent mitte valust . Valu ei olnud . Lamasin põrandal , silmad pärani , ning lagi pöörles mu kohal ja mul oli kõrvetavalt piinlik . Mis õigusega olin ma tohtinud häbistada Tarvikut ? Kogu küla ilkus mu mehe kallal , et tal oli seesugune naine . Ta pidi mind ikka väga palju armastama , et võttis mu üldse uuesti vastu ... " Proovi aga proovi , ära solva mind . Võtab valu ära ! " urahtas Tarvik viimaks ja küünitas minu poole lepituseks klaasi sogase vedelikuga . Mu märss oli laual . Teisel pingiotsal tüükas vanatoi . Tavaline pilvine vanatoi , ilma õlise naeratuseta , selline , kellest ei võinud iial teada , mida ta järgmisena ette võtab . Ta laskis tupsutada mul viinase nartsuga oma mädaseid muhke ja röhkis rahulolevalt , kuni kukkus taburetilt . Ning vaene , vaene Kabjake , hella südamega usaldav poiss , kes oli valmis armastama isegi puskarimoori ! Missuguse löögi alla olin ta oma arutu käitumisega seadnud ! Ei voolanud temas ju tilkagi küla verd . Ime , et midagi ei olnud juhtunud . Üksnes tänu sellele , et Tarvik ja vanatoi teda kaitsesid , ta omaks võtsid , nende juured olid ju igiammuselt siin ... Kuid öösel eraldas meid aimamatu vahesein . Tarvik õnneks isegi ei üritanud . See oli hea , kartsin , et muidu pean talle järele andma . Kasvõi sellepärast , et ta ei teeks midagi mu lapsele . Pealegi mu rind valutas . Kuid ta oli saanud sammuda puskarimoori vahet kuni varase hommikuni ning varises koos rõivaste , peprede ja tolmutortidega meelemärkuseta pikali nagu laip . --- Vähkresin unetult voodil , püüdes korrastada mõtteid , ent sellest ainult suurenes masendus mu hinges . Viimaks muutus see juba sedavõrd talumatuks , et surusin peopesad palveks kokku ning anusin , et pimedusse ilmuks valguskiir , mis annaks mu tegudele suuna . See oli mõttetu anumine . Kuid nähtavasti seisis mu hea iseloom kusagil kirjas . Sest imelikul kombel võeti mu anumist tõepoolest kuulda . Halastaja ilmus kollase kerana , mis oli otsekui päike – ümmargune ja soe . Ta oli ainult palju väiksem , küünesuurune . Võimalik , et hetkel ma isegi magasin . Kera veeres tuppa ja eksles mõnda aega sihitult kappide vahel . Ta pragises nagu küdev puu ja viskas sädemeid , ent ometi ei kartnud ma teda raasugi . Kõige järgi oli selgesti näha , et ta otsib mind . Ainult et ta ei suutnud mind kuidagi leida . Kas oli ta liiga väike selleks või olin ma tõesti juba sedavõrd olematu , et mind ei olnud võimalik enam otsideski märgata . Viimaks hõikasin ta poole . Kartsin , et muidu põleb ta järsku enne lõpuni , kui kohale jõuab . Kera laugles üle noriseva Tarviku mu peatsisse . " Miks sa oled teinud kõigile kurja , Aet ? " küsis kera etteheitvalt . " Ma ei tea , " tunnistasin . " Ma olen nii halb . " " Sa oled halb , " kordas kera nagu kaja . " Kas mul ei ole mingit võimalust oma tegusid heastada ? " " Rumaluke ! " hüüatas kollane kera . " Kõik on ümmargune , kõike poleeritakse , kõik on pööratav . " Nende sõnade järel kera kadus . Lihtsalt kadus , ta ei läinud tagasi sinna , kust oli tulnud , vaid haihtus otse õhus . Kas võis see olla minu must südametunnistus , mis lakkas , mõtlesin tärkava lootusega ja luurasin silmadega ringi , lootes näha ja kuulda järgmist märki , ennustust , tähendussõna . Kuid tuba oli täpselt samasugune kui enne . Sellesse ei olnud lisandunud isegi pühadust . Üksnes süda peksles veidi . Ent varsti rahunes ka süda . Hommikul magasin liiga kaua . Tarvik lamas mu kõrval . Ta suu oli vahus , ta silmis purjus rähm . Kujutasin ette , kuidas ta tapab mu . Samal ajal kumises kõrvus kellahelin , see lootusetu kutse ... Sukeldusin metsa , sohu , taas kibedate kailude vahele . Pealtnäha silmapaistmatu keskealine mees – õlgadest kiitsakas ja kummuva kõhuga , koguni veidi kiilaspäine . Kuidagi kaitsetu ja lähemal pilgul üldse mitte suur . Prillid vaibale libisenud , pea töölaual , päikesekiirte värelus näol . Aga milline imelik vägi temast kiirgus ! Silmitsesin kaua ja segamatult tema kõrget laupa ja jõulist lõuaotsa , millel kasvas kare habemeädal , ta kaunilt kaarduvaid kulme , ta tukkus keset päist päeva oma kontoris ning paistis ääretult armas . Surusin huuled harduspuhanguga ta ninale . See oli mu tervitus . Mees ei ärganud , kuid naeratas läbi une . Ning kui ma pugesin voodisse , tuttavate valgete linade vahele – kuidas olin kogu selle aja igatsenud ilu ja puhtuse järele ! – , tekkis mul tunne , et see oli kõigest uni või luul , kus ma vahepeal viibisin . Olin olnud kiskjate urus ja taas närinud puujuurikaid , ent jumala abiga pääsenud seegikord imekombel eluga . Alles praegu mõistsin , kui väga vajasin rahu , vaikust , linu , hoolitsust , hellitusi , seda kõike , millega olin siin , selle mehe juures märkamatult harjunud . Ning ma uinusin nii , nagu oleksin leidnud viimaks oma rahu . Millalgi ta ärkas . Ta ei häirinud mind , lubades magada mul lõpuni kogu selle pika sügava une . Kuid ta ei olnud ka mind vastu tervitanud . Seda ei olnud võimalik küll millegagi tõestada , ent seda tundis mu laup , mu nahk , iga ihupoor . Külm kivi oli toas . Külm heli kostis lae alt , kellakupli pikk metalne ulg . " Kas pean ära minema , " mõmisesin unesegaselt ja umbropsu , pigem vist kellale . " Mõmm , mõmm , mõmm , oh ! " Ma ei olnud kordagi julgenud tunnistada , et see kell mulle ei meeldi , kuid tegelikult lasksid südamekujulised kuplid ruumi liiga vähe valgust ning ka see vähene kõikus nagu merehädalise laevuke . Kellast õhkus midagi tumedat , ärevakstegevat , justkui oleks see läbi imbunud meistrite pahelisusest . See ei olnudki kell . See oli lihtsalt üks lamp . Alles nüüd ärkasin päriselt ja tohutu kergendus valdas mind , märgates , et olin siin , et olin kodus , see ei olnudki uni . Kuid mees võpatas mu haigutades öeldud sõnadest . Ta vaatas mulle hirmunud õnneliku pilguga otsa . " Ära ! " See sõna purskas tal suust nagu tuline laava . " Kuidas ära ! Iga sinuta veedetud hetk lööb ora mu südamesse . " Selgus , et ta ei olnud vahepeal hetkegi maganud , kõik need päevad . Mida ta siis tegi ? Ta , rumaluke , jõllitas kõik need neetud päevad ja ööd aknal nagu tardunud kivikuju . Nagu muuseumi eksponaat . Nagu topis näitusel . Alles veidi enne minu saabumist varises kokku . " Oh sind , " hüüdsin tema juukseid sasides . " Magada ei saa ! Süüa ei saa , mitte midagi ! Aega on palju , aga kõige vähem saab töötada , pea on halvatud , iga mõte tuiskelb sinu kannul mööda ilma lagendikke . Ah , kõike seda tead sa niigi suurepäraselt ... Miks sa teed seda , Aet , miks teed seda ometi ? " Neelatas , vaikis . " Mitte midagi ma ei suutnud , mitte midagi ! Kõik paberid seisid ! Nii nagu sa nad jätsid ! Nad on üleni täis sinu hingeõhku , su sõrmede puudutust , su mõtteid , su tundeid , su elu . " Ta raputas nagu lehvikut käes paberilehti , mis olin jõudnud valmis trükkida . Neil olid täidetud tema kliendi mõttetute mõtetega , tundetute tunnetega . Ma ei suutnud varjata muiet . Ent mees ei märganud midagi . Tal olid lõhkised huuled ja palavik . " Ei julgenud kodust välja minna , isegi mitte poodi , ootasin teadet ! Arvasin , et kohe-kohe ilmud sa nurga tagant . Paljud naised käisid riides nagu sina . Rüht oli nagu sinul . Isegi nägu oli neil nagu sinul . Ja veel need ööd ! Pimedus , jubedus – mõtted . Niisugused mõtted . Ma ei oleks tahtnud mingil tingimusel niisuguseid mõtteid ... " Järsku vaatas ta mulle ootamatult selgelt ja karmilt otsa . --- " Kus sa olid ? " nõudis ta . " Olin , kus olin , " kostsin ehmunult . Kuidagi tuttav oli see küsimus juba ! Mees oli aga visa ja järjekindel , teda närisid kahtlustused . " Sa lubasid minna ainult hetkeks jalutama ... Aet , sa olid seal ! " " Ma olen tagasi , kas sa ei näe . Sellest peaks piisama . " Andsin kellakuplile rusikaga pettunud hoobi , et see ometi kord vaikiks . Aga mitte miski mul praegu ei õnnestunud , hoobist kogus kella halamine ainult hoogu . Kas oli siis midagi imestada selle üle , et mees oli praegu niisugune , kui ta oli vahepeal lasknud kellal endale ette mängida neid rusuvaid helisid . " Kange iseloom sul , " lausus mees peaaegu tunnustavalt . " Ah ei olegi enam hea iseloom või ? " Mees vakatas , nähtavasti oli mu torge talle ootamatu ja ebamugav . " Liiga hea iseloom ... See ei lase sul teha haiget ka tollele , kes on sind alati ainult tümitanud ! Aet , ma ei uskunud , et sa läksid tagasi . Ma tahtsin surra . " Sõnad jäid õhku rippuma me vahele . Olin sunnitud tunnistama , et tal oli õigus , loodus oli andnud mulle kaasa tõesti ülearu hea ja kaastundliku iseloomu . Just selle neetud iseloomu tõttu olin praegu taas siin . Loobusin selle tõttu pojast , mehest , kodust , videvikutundidest söögilaua taga , veel paljudest-paljudest pisiasjadest – ometi just neist näilikest pisiasjadest seisis koos minu elu – , loobusin kogu oma elust , valmistasin lähedastele kibedust ja valu , sest ei saanud , ei suutnud maha jätta seda meest , kes lootis nii väga mu peale ja igatses head . Aga mis mu eneseohverdusest välja tuli – see mees ei rõõmustanudki mu tagasisaabumise üle , vaid hoopis vihastas ja laskus etteheidetesse ! Kavatsesin aru nõuda , kas ta üldse tahab minuga koos olla või olen tõesti ainult mängukann ta käes , tema ori , tema tundetu hüpikhukk , ent ootamatult ta puudutas mind . Taas mõjus tema puudutus nagu elektrilöök . Liibusin alandlikult vastu meest ja sosistasin uduste silmadega : " Tahtsin vaid korraks oma lapsega kokku saada . " Kuid mees vangutas arusaamatult pead ega mõistnud midagi . " Mul ei ole midagi selle vastu , et sa kohtud oma lapsega , vastupidi , see on täiesti loomulik , ma olen sellega igati päri , ehkki siin tuleks leida parem lahendus – kuid me räägime erinevat keelt . Sa ei tohiks mulle valetada ... " " Nüüd , mil see on toimunud , olen ma rahulikum , " ütlesin veelgi kõlatumalt . See kõlas kui lubadus jääda igaveseks siia . " Aga nüüd ma nõuan , Aet ! " Mehe hääl muutus süngeks ja pidulikuks . " Ma nõuan , sa pead küla unustama ! " Kollane , kollane kera ilma peal , hoia mul ometi silma peal ! sosistasin ja purskasin kibedalt linadesse , patjadesse : " Sind ei näi mu laps põrmugi huvitavat ! Küla ja küla ! " Keset pimedust viivuks ärkvele tulles avastasin , et mees hoiab minust nii tugevasti kinni , nagu oleks tal tõesti vahepeal olnud tunne , et ta on jäänud minust ilma . Mees magas väga sügavalt , ta palgeil väreles rahulik ja süütu naeratus . Suudlesin teda uuesti laubale ning mulle tundus ühtäkki , et küla ei ole tõesti olemas , mu käik oli ainult unenägu . --- Ma armastasin Toomas Tromb Tromb Trombi , armastasin jäägitult Toomas Tromb Tromb Trombi , tema suudlusi , tema kallistusi , ka kõige lihtsamaid tema puudutusi , ta olemist samas ruumis kus mina , tema olemasolu , maailma koos temaga . Ning kas ma olin kunagi armastanud seda äbarikku lakkekrantsi – vaevalt ! Ei , kindlasti mitte ! Nüüd , mil olin kohanud Toomas Tromb Tromb Trombi , võisin kinnitada täie selgusega , käsi piiblil , et mitte küünevõrdki . Armastasin vaid teda , teda , teda . Esimene armastus ta mul siiski ei olnud , ehkki nii talle kord ütlesin ja isegi uskusin seda . Kogu elu oli läinud saatuselöökide rägas meelest ... Mu mees ! Minu esimene mees ja armastus ! Ta tuli mu juurde nagu pöörihoog . Kuidas ka tõrjusin teda , kuidas tõukasin teda ära , ta tuli ikkagi . Meie vahel ei olnud iial lahkhelisid , selles oli ta üle kõigist , isegi Toomas Tromb Tromb Trombist . Aga tülisid ei saanudki meil olla , olime ju alles väga noored ! Kepsutasime nurmedel nagu süütud varsakesed , kepslesime täiesti vaid teineteise päralt ning meil puudus vähimgi ettekujutus karidest , mis elu võiks veeretada me ette . Äkki – äkki oli kõik möödas . Esimene kari , viimane kari , ta sõitis paadiga kärestikust alla , mu mees . Paadijuht pääses , tema jäi kadunuks . Teda ei leitudki , ta võeti kohe taevasse . Jäin ootama teda tagasi ning kui olin vargsi oodanud juba lõputu aja , siis ühel päeval tungis surma hingus ka minusse . Hakkasin tundma , et minagi olin olnud selles paadis , ka mina uppusin . Pärast pikki , pärast lõputult pikki ja kurnavaid uitamisi ilmusin ma välja . Seisin küla taga nurmel . Mul oli laps käte vahel . See oli tema laps , sündinud pärast ta kadumist , idanenud surmaväljadel . Ning üks mees möödus minust lähedalt . Olin vist nähtamatu , sest ta ei märganud mind , ehkki ümbrus oli lage ja ma oleksin võinud teda puudutada . Puudutasingi . Ta võpatas , otsekui tunneks ta külma . " Tere , " ütlesin lihtsameelselt . See oli kaunis mees , sirge ja uhke nagu Rooma sõdalane . Alles nüüd vaatas ta hääle järgi minu poole . Värinad vapustasid ta keha . Ta jooksis küla poole ning karjus : " Tont , appi , seal on tont ! " Seejärel tulid mehed hangudega . Ma peitsin end ära . Nad otsisid kõik kohad läbi ja viimaks lahkusid . Ent üks lombakas noormees jäi teistest maha . Ta ei jõudnud kõndida . Ta istus kännul ning ma läksin tema juurde ja asetasin oma pea talle sülle . Noormees vaatas mind heitunult . Tema silmad tungisid kolbast välja ja ta ütles nagu kuutõbine : " Siis sina see oled . Arvasin juba , et ei kedagi . " Läksin temaga kaasa , sest olin väsinud kolamast kodutuna mööda maad . Külas ei saadudki aru , et olen seesama lummutis , keda nad taga ajasid . Isegi ilus mees , keda olin puudutanud , ei tundnud mind ära . Kirjelduse järgi olnud ma sinise nahaga ja punaste leekivate silmadega . Olin tõesti teistest veidi kahvatum . Kuid enamik mehi jõudis mulle silma heita , lombakat nad ei kartnud . Imestati vaid tema ootamatu õnne üle . Too olla kogu aeg kinnitanud , et on sõlminud kellegagi naise osas pühaliku lepingu , ent kes teda uskus . Nüüd aga oligi tal järsku imekena noorik . Vähemalt nii nad ütlesid , kui purju jäid . Pikkamööda elevus lahtus , meid jäeti omavahele , vigane jõi ennast igal õhtul silmini täis . Me elu oli vaikne ja tüütu . – Mu laua kõrval seisis õpetaja . Ta vaatas mulle murelikult otsa . Olin üksi , kõik teised olid auditooriumist lahkunud . Olin isegi selle unustanud , et viibisin koolis . Kas teil hakkas halb , tahtis õpetaja vist küsida . Korjasin vihiku kaenlasse ja jooksin tänavale . --- Mees armastas mind vist tõesti väga . Mille muuga võinuks seletada seda pöörast sammu , mille ta oli vahepeal teinud ... Ta kutsus mu õue jalutama . Jah , lihtsalt jalutama . Ilm ei olnud kõige ilusam , pelgasin , et tuul võib mu läbi tõmmata , ning seetõttu alguses isegi tõrkusin . Kuid mees osutus kõigutamatuks . Ta haaras mu käe oma pihku ja me kõndisime käsikäes nagu väikesed lapsed – taas nagu lapsed , taas nagu alguses . Arvasin , et ta kavatseb osta mulle mõne kingituse , aga me möödusime peatumata kõigist poodidest ja suundusime äärelinna . Möödusime ka viimastest linnamajadest , kuni mul hakkas juba kõhe . Äkitselt sirutus pajuvõsast meie ette kipakas torn . Lükkasime oksarägu kõrvale ning leidsime end räämas hoovist . Keset hoovi seisis nagu unustatud rüütel väike puust kirik , uks pärani . See oli väga kurb kirik . Uks oli küll valla , ent kinni see olla ei saanudki , sest ripendas vaevaliselt hingedel . Teedki ukse juurde ei viinud . Üksnes vaevuaimatav rada lookles läbi peakõrguste nõgesepuhmaste sinna . Kiriku hallid seinad pärlendasid sooaurudest . Kõikjal oli rõskus , rõskus , hämarus , hallitus , isegi taimede varred olid hallid . Torn oli ainus , mis sirutus nii kõrgele üles , et selleni küündisid päikesekiired . Ent mis kasu sellestki ! Päike tõi nähtavale nukra tõe , et torn on viltu vajunud , ümberkukkumise äärel . Peatusin segaduses , oli võimatu uskuda , et niisuguses jumalast hüljatud paigas saaks olla kirik . Toomas Tromb Tromb Tromb tõmbas mu õrnalt läbi nõgesepõllu kiriku ukseavast sisse . Põrand värises ja vetrus . Oli tunne , et kui jalg veidi tugevamalt maha toetada , siis murduvad sarikad ja katus kukub meile peale . Surusin end tihedalt vastu meest , temaga koos ma ei kartnud . " See kirik on sinule – meile kahele , " lausus Toomas Tromb Tromb Tromb . " Näed , ma tegingi oma ammuse unistuse teoks . Siia tuleme me elama . " Arvasin , et ta teeb nalja . Kuid miskipärast ei suutnud ma muiata . Kõigele vaatamata vist veidi kartsin . Sääsk istus mu säärele ja pures . Kirik oli vana ja puust , päevad ammu ära elanud . " Nüüd oleme siin kahekesi koos ja meil on hea , " jätkas Toomas Tromb Tromb Tromb üminal , otsekui kannaks ette palveid . Ta tõstis mu sülle nagu haokubu , nagu halu ning jooksis ummisjalu trepist üles . Kogu hoone ragises , seinast pudenes värvi ja takutorte . Pehkinud rõdul asus kooriruum . Kuid sealgi ei võtnud ta kuulda mu hädaldusi , me möödusime orelist ja tõusime mööda väikest nagisevat treppi üles torni . Sammud äratasid linnuparve . Parv paiskus tiibade plaginal torniaknast välja . Rohmakamad linnud riivasid tiibadega nägu . Peatusime alles päris kõrgel , peaaegu tipus . Seal asus kell . " Tookord lugesin lööke ja neid oli palju , et need on sinu eluaastad . Seejärel lugesin uuesti lööke ja need on sinu lapsed , neid saab seitse . " Kell oli lihtne , vasest . Mitte palju suurem lambivarjust meie kontoris . Ammugi roheliseks oksüdeerunud . Mees vaatas mind juhmi õnneliku näoga , nagu viibiks ta jumala palge ees . Ta võttis sel armetul kellal ettevaatlikult tilast ja laskis selle siis lahti . Kostis mahe , tõepoolest ilus hääl . Hääl kajas selgelt ja kaugele , vaibumata , kustumata . Linnud tiirlesid kärsitult puulatvades ning ootasid meie lahkumist , et vallutada tagasi oma pesad . " Ma ei saa lapsi , sa tead ... " Toomas Tromb Tromb Tromb kinnitas pühalikult : " Ma tean , sa saad lapsi ! Vaja vaid hellust ja sa vabaned painetest ja kurnatusest ja saad . " Ta lõi veelkord kella . Kogu tagasitee vaikisime . Uskusin iga sammuga aina enam , et ta tõesti ostiski selle kiriku . --- Nüüdsest käisime sageli kiriku juures . Enam ei olnud üllatust , ehmatust , oli vaid äratundmine . Nagu koer liputas kirik meie poole saba . Ja nagu koer oli ta salalik . Ta paistis väike , kerge , tühine , kuid ei olnud seda . Märatsevad linnud ta tornis sümboliseerisid seda . Ent nemad olid nähtavad , märgatavad ja seetõttu tühised nende ohtude kõrval , mis varitsesid meid salaja . " Ma kõnnin justkui mööda kanepiköit , mis tõmmatud kuristikule , " filosofeeris mees pärast mitut higist leemendavat ja täiesti mõttetut päeva , mis püüdsid anda kirikule tagasi siledat ilmet . " Isegi silmad on võibolla kinni seotud . Võin kasvõi röökida – ehkki parem mitte , et nöör ei hakkaks kõikuma – , kuid miski ei muuda fakti , et tagasitee mul puudub . Kas jõuan üle või hukkun . Kes teab , kes oskab öelda , mis üldse asub teisel pool kuristikku ? Mis mu rännaku siht ja tulemus ? " Sõnade loopimine ja kaunid igavikulised küsimused ei aidanud meid paraku sammugi kaugemale . Mees kujutles end mängivat oma suurt elumängu , ent tal puudus igasugune taip ehitusasjades . Viimaks sai otsa ka minu mõistus ning me kutsusime kohale ehitusmeistri . Kuid me esitasime oma tellimuse ilmselt valesti , sest meile sattus vanaldane poolpime ätt , kes suutis jalagi üksnes suurivaevu üle kiriku lävepaku tõsta . Sammusime tal kannul . Meistri jalg oli nähtavasti väga haige . Ta komistas peaaegu siledal põrandal . " Kullakesed , pilt on selge nagu seebivesi , " sõnas ta viimaks oma piibupigist laigulist habemetorti siludes ning paistis tahtvat lahkuda . " Mis on selge nagu seebivesi ? " küsisin teda käisest kinni hoides . " Mõistan , mõistan , mõte on õige ! Aga minu seisukoht on selline , " libises meister sujuvalt edasi , " et esimese asjana tuleb kogu kupatus tõsta õhku ja asendada alumised palgiread uutega . " " Kuidas õhku ? " kohkus Toomas Tromb Tromb Tromb ja nihutas kuidagi närviliselt prille ninajuurel edasi-tagasi . " See on imelihtne ! Tungrauad nurkadesse ja õhku , " jätkas meister kirvega palke täksides . " Näete ise , puu paistab esmapilgul igal pool ühesugune , kuid siin ta kõliseb , aga seal ainult mütsub tuhmilt ja hoobist jääb sälk – see palk on pehastunud . Kogu pehk on tarvis ära koristada , mis siin kunsti . " Järgmisena võttis ta kätte kangi ja tõmbas üles põrandalaua . See tuli kergesti lahti ning läks pooleks . " Jälle mäda ja mäda ! Aga mis on lagedega , need ei meeldi mulle ... " Ta kangutas ahvi kombel mööda kantsliserva turnides prooviks ripakile paar laelauda ning laksutas neid küünega uuristades tunnustavalt keelt . " Pole viga ! Aga ilmselt tuleb mõni sarikas välja vahetada ? Kogu katus võibolla ? " Ätt haaras Toomas Tromb Tromb Trombil särginööbist ja keerutas seda sõrmede vahel , jätkates aina suurema innukusega : " Katus kindlasti ! Te võite endale suurepäraselt ette kujutada , mis juhtub , kui seate sisemuse ideaalsesse korda , ent see , mis kõrgub kõige kohal , mis katab ja varjab , on auklik nagu sõel – sisemuse korrastamisest ei ole siis vähimatki kasu , juba järgmisel hetkel leotab vihm kõik jälle läbi . Uskuge , head inimesed , kõik , mille te paigutate katusesse , tuleb teile hiljem kümnekordselt tagasi . Aga nüüd torni ! " Kuid Toomas Tromb Tromb Tromb tõkestas otsustavalt tema tee üles . " Seal on linnud – ohtlik ! " " Ma ei oleks ehitusmeister , kui ma kardaksin linde ! Ma ei oleks müüriladuja ! " " Torni säilitame täpselt niisugusena , nagu see on . Torn ei kuulu vaidlemise alla , " pressis Toomas Tromb Tromb Tromb läbi hammaste . Meister vangutas etteheitvalt pead ja tegi veel ühe ebaõnnestunud katse siseneda . Mees seisis nagu prunt tornitrepi ava ees . " Uskuge mind , seda te ei saa säilitada ! " hüüdis ehitusmeister . " Kuulake mu soovitust , kõige odavam , kõige kiirem , kõige targem on kogu sellele ehitisele pomm alla panna . Te ei taha ometi siia elama tulla ? " " Kas kirikutes siis ei kõlba elada ? " kähvas äkitselt Toomas Tromb Tromb Tromb . Nägin vist üldse esimest korda teda kõhklevat milleski . See lisas talle päris suure hulga väärtust mu silmis . Olin juba kartma löönud , et temagi on üks nende ülearu enesekindlate tüüpide seast , kes iial ei tunnista oma vigu . " Ei kõlba . Te olete teinud imeliku valiku , " jätkas meister meelekindlalt . " Seda ei pea ometi teie arvustama ! " Ent vigu ei tunnistanud Toomas Tromb Tromb Tromb sellegipoolest ! Taas ilmus nähtavale tema iseloomu varjukülg . Kui miski ei meeldinud , asus ta tegema selgeks oma mõttetuid vaateid . Ta ei jaganud ehituskunstist midagi , ent seda enam tema suu vahutas , vahutas . Ta seletas mitte milleski süüdiolevale ehitusmeistrile kõrgilt , et kiriku puhul olevat mängus tolle jaoks absoluutselt arusaamatud tagamaad – märgid , mälestused , palved , helinad ... Kirik pidavat sümboliseerima alatist ühtekuuluvust . Inimese ja jumala . Inimese ja inimese . Ema ja lapse . Koguni kella ja linnu . Nii nagu on kohtutud eriskummalisel viisil , nii ka jäädakse ka elama eriskummalist ja püha elu . " Oleksin ma hinges arvanud , missugused asjalood ! " kostis ätt peaaegu lõbusalt . Rohkem ei rääkinud Toomas Tromb Tromb Tromb meistriga mitte üht sõna . Pärast tema lahkumist nühkis isegi põrandad – täiesti iseseisvalt , ilma minu abita – kaltsuga puhtaks . " Kirikut ei tohi ometi hävitada , see on pühakoda ! " kaebles ta heitunult . Samamoodi peletasime ka teised , kelle kutsusime – mitte ükski ei andnud meile lootust . Taas olime kahekesi kiriku kallal . Takseerisime seinu , lagesid , katust , kõike . Mida paremini saime aimu ehituse eripäradest , seda põhjalikumalt olime sunnitud takseerima . Avastasime , et nurkadesse oli keegi naelutanud õhukesed puutahvlid ning maalinud neile ilustuseks näod , mis aja jooksul olid tuhmunud ja laiali läinud . Nägude ümber olid kuldkollased sõõrid . Sõõridki olid laiali valgunud . Nende kohal asetsesid teised , niisked hallitanud sõõrid . Kui kopsisime maja kirveteraga läbi , siis kõlinat kostis harva . " Maja on üleni mäda , " tegin lohutu järelduse . " Ei ole ! " hüüdis mees . " Majas on vamm , " ütlesin vaikselt ja tõmbasin ühe tahvli ära . Selle taga haigutas vihmavee poolt uuristatud auk . --- " Kirikutes ei ole vammi ! " puhkes mees vappudes naerma . Nähtavasti oli ta võtnud nõuks keelduda tunnistamast ka kõige selgemaid tõsiasju . Oletasin kibedalt , et küllap oli tema vanaema selles kirikus ristitud , leeritatud , laulatatud . Ainult niisugune fataalne teadmine võis tõmmata meest kiriku poole säärase arutu hooga , et ta isegi ei kaalutlenud . Rahunedes kiskus ta mu kättpidi õue ning viis abihoonete juurde , mis asusid kiriku taga võsas . Ikka ja jälle viis ta mu sinna . See oli tema paradiis , ta õnnemaa . Seal jalg enam ei vetrunud . Piisas vaid lükata pajuoksad kõrvale ning õhk muutus tüüneks ja soojaks . Seal algas ilus selge sinine südapäev – ja sa lihtsalt seisid ja vaatasid ega isegi näinud , sest päike , mille olemasolu võis muidu unustada , neelas su täiesti enesesse . Imeline oaas vargsete mädavoogude kannul . Ning hooned ! Hoopis suuremad ja väärikamad olid need hooned kui kirik . Arvatavasti olid jumalasulased pidanud kiriku ümber loomi . Sellest töökast ajajärgust oli säilinud rasketest kõlisevatest männipalkidest laut , mis ladestas eneses kunagist rõõmu , higi , väsimust , võibolla ka kirgi . Lauda kõrval asus saun . Saunast olid alles küll vaid seinad ja roostes keriseahi . Metsaserva palistasid puuriidad , halud korralikult riitadesse laotud . Imearmsad , pehmed , sammaldunud , küürus riidad , üraskitest ja putukatest puretud . Keset lagendikku seisis tööriistakuur , tulvil kummalisi aegade jooksul unustatud riistu . Hiiglaslikud loogad , painutatud teadmata milleks , roostest pruuniks tõmbunud kruvid ja saelehed , kõik tehtud nagu muistse kangelase jaoks . Lugematu hulk peitleid , raspleid , haamreid , naelakaste . Päris mitmesugust rikkust oli kirikuteenrid jumalat kummardades kogunud ! Hoovil asus koguni avar hobusetall , kuivanud sõnnikuhunnik nurgas . Unustatud aegade sõnnik , tardunud koos kadunud päevadega . Meie ülesanne oli aeg taas liikuma panna , selline pidulik ja harras töö . Ent seejärel raputasin kahtlevalt pead , võibolla ei olnudki tegemist sajandite hingusega , nii ainult tundus ? Koguni kivist tõllakuur leidus oaasis , tsivilisatsiooni viibe . Kuid mis oli temast saanud – kõle , üksnes kõle ja murenenud koobas . Ning järsku mõtlesin , et võibolla oli täpselt vastupidi : aeg siin mitte ei seisnud , vaid liikus mitmekordse kiirusega . Aga märkamatult . Tal ei olnud nägijaid . Siin sellel lagendikul valitses puhas aeg , ilma inimesteta , kes oleksid tema pehastamistööd pidurdanud . Meie olime nüüd need inimesed , kes pidid astuma ajale vastu . " Näed , siin ei ole vammi , " lausus mees . Kas ta üldse aimas , milline suur võitlus seisab tal ees , võitlus ajaga . Aga kas ta hoolis sellest , ta paistis olevat kangekaelne nagu Sisyphos . Kuid mis oli tema tardunud kivi – tema tõllakuur , mis valmistus mäetipult alla varisema , nii nagu Sisyphose töö alati . Ometi , see mäetipp asus niigi juba sügaval soolaugaste vahel , kuhu oli tal veel variseda ? Ainult otse põrgusse ! Ning äkitselt meenusid mulle koledad muinasjutud kirikutest , mis imeti koos lõbusate pulmalistega maapõhja . Niisuguseid asju juhtus igal pool ... Tunnistasin kõheldes , et siin ei ole vammi . Siin on kerge hingata , süda rahul , pomisesin . Oleksin tahtnud juhtida mehe tähelepanu sellele , et aega ei ole suutnud veel keegi võita , keegi ei ole saavutanud surematust , isegi mitte Kronos , räägitagu mis tahes . Alati leidus vamm , mis sõi ära parimadki püüdlused . Aga kas oleks ta vaevunud kuulama mu kahtlusi . Ta paistis järgivat lootusetut deviisi , et püüdma peab ka siis , kui ei ole vähimatki mõtet . " Kui vaja , võime mõne aja elada saunas , nagu oli kombeks kunagi me esivanematel , " rääkis see mees jaburalt . Just sauna oli aja hambuline suu kõige peenemaks jahvatada jõudnud . Ent mehel olid peas nähtavasti teistsugused silmad , mis vaatasid mujale , mis nägid muud . Ma isegi ei naernud , kuid oli päevselge , et tema eblakas vanaema ei oleks päevagi saunas vastu pidanud ... Ning mulle tuli meelde mehe jutustus – kah omalaadne muinasjutt , kah elu kontsentraat ! – sellest , kuidas vanaema pidanud oma noorpõlves siin linnas , siiski kusagil kesklinnas , mitte rabas , mitte mülgastes , uhkes majas , millest ei olnud tänaseks jäänud alles varemeidki , nii nagu ka vanaema kunagisest kuulsusest – ta pidas selles majas salongi , suhtles riigimeestega ja avaldas neile mõju . Ta olevat andnud neile isegi ideid , rõhutas mees . Kui söandasin kahelda , kuhjas mees lauale raamatuid poliitikute memuaaridega ja vedas sõrmega õhinal mööda ridu . Tal olid isegi lipikud raamatute vahel . Mees näis siiralt uskuvat , et sõnade tulevärk mu pimestab . Kuid ma arvan , et pigem oli tema vanaema mõnele neist armukeseks . " Usu , me teeme veel sellel aastal siin pulmad , " sõnas mees . Mulle tundus , et maapind nõtkus neist sõnadest . Kuid mehe entusiasm oli sellegipoolest liigutav ja ma tõotasin teda aidata kõiges , mis minu võimuses . Sulgesin suudlusega ta sõnad , kompasin huultega nahka ta kõhul , tõotasin olla talle ikka ja alati hea naine . --- Nagu refrään kõlas mu tõotus , nagu laulurida . Aga ma laulsingi ! Laulsin võidu lindudega , kes lendasid parves tagasi kirikutorni . Nende röögatused ja tiivaplaksud andsid mulle äkitselt selge ja ilmutusliku teadmise . Võibolla riivas mõni lind nokaga kella , sest tundus , nagu hakkaks ümbrus kumisema . Õhk muutus hämaraks ja niiskeks . Mõtlesin , et iial ei tule mul selles kirikus pulmi . Kõige vähem tänavu , ma olen ju abielus . Ma ei vaju maast läbi koos kirikuga . " Kas tead , Aet , kui sa oleksid keeldunud tulemast mu juurde , siis oleksin ma jätnud kogu oma ettevõtmise . Ma ei oleks kedagi teist kutsunud enese juurde , üldse mitte kedagi , ainult sind ! " Kas ma tõesti kuulsin niisuguseid sõnu ? Kas kuulsin neid sõnu unes või ilmsi ? Arvatavasti ei olnud sel vahet . Need olid kaunid ja uskumatud sõnad , aga ma kuulsin neid kogu aeg . Mida ta rääkiski ... Algus oli tal olnud nii nagu kõigil , ta saabus siia linna kavatsusega rajada ettevõtte . Ent järgnevat oli liig uskuda isegi minusuguse harimatu maaplika jaoks : tema ettevõte , ta plaan oli kirjutada kõnesid ning mitte lihtsalt kõnesid , vaid poliitikutele . Tal oli kõrge kaardus laubasagar , ta silme ees olid peene raamiga näpitsprillid . Tal olid arvatavasti kõik eeldused teha hästi seda tööd . Ning ta tundis võimukoridorides paljusid , küllap isegi kõiki ja oli ka varem juba kirjutanud kõnesid . Aga oleks ta vähemalt saabunud kaugest maakolkast ! Siis saanuks seda linnakest käsitada hüppelauana pealinna meepottide ja lihaliudade suunas . Kõigi paleus ja reisisiht , kes vähegi pürgisid karjääriredelil edasi , oli pealinn , seal luusis neid karjade kaupa ümber parlamendihoone ja presidendilossi , kuid tema pages just nimelt pealinnast , otse poliitikute tõotatud maalt tundmatusse . Sedagi võis veel mõista – kuid sõita ära kavatsusega rajada ettevõte , mis kirjutaks poliitikutele kõnesid ? See oli absurdne , arusaamatu , hullumeelne ... Muidugi leidus tal sõpru ka siin . Kes olid kahtlemata võrreldamatult intelligentsemad kui metsistunud külamehed . Aga ükski neist ei olnud poliitik . Poliitik peab olema karismaatiline , ta peab rinna kummi ajama ja minema rahva sekka ja tegema kõva häält , end maksma panema . Need aga kokutasid ja mudisid kohmetult kohvitassi . Ja nurga taga sosistasid ... Veel hullem , kui nad oleksid olnud poliitikud , siis oleksid nad lasknud oma kõned kirjutada tutvuse poolest niisama . Seega ei olnud neist vähimatki kasu . Kuni lõpuks olin sunnitud hakkama arvama , et mees rääkis täiesti tõsimeeli , et teda juhatas siia võitmatu sundus , mingi rahutu helin hinges , midagi kõrgemat kui maapealne ettevõte , mida ta kirjeldas . Ta ütles imeliku uhkusega hääles , et mitte tema ise ei juhi oma samme , vaid vanaema . " Vanaema on saatnud sinu kui saatuse märgi mu teele , Aet ... " Ikka ja jälle jõudis ta vanaemani . See isegi solvas mind . Nagu oleksin vaid nupuke vanaema käes , tema ettur , tema ratsu või oda . Näis , et müütiline vanaema , kes rippus me seinal , oli oma varandust Toomas Tromb Tromb Trombile pärandades määranud kogu ta elu . --- Aja jooksul hakkasin arvama , et ehk oli vanaema siiski vaid ettekääne . Viigileht , millega ta varjas oma kummalist trotsi seltskonna vastu . Ta püüdis minu kaudu justkui midagi vägisi tõestada . Ta tutvustas mind igale külalisele ülevoolava uhkusega . Ajuti paistis , nagu demonstreeriks ta mind nagu mõnd haruldast puurilooma . Ei olnud mul ju ei haridust ega peeneid kombeid . " Saage tuttavaks , see on Aet , " hüüdis iga ta rakk . Teda ei häirinud põrmugi sõprade sosinad ja silmapilgutused , et vaevalt leidub tal sekretäri jaoks piisavalt tööd , aga teame , teame , saame aru – mees ainult naeris selle peale . Julmemad paiskasid koguni : " See peletis , see vanamutt ei hakka ometi iial riigimeestele kõnesid kirjutama , vaata vaid talle näkku ! " Ent tema naeris . Ta ütles ka ise mulle keerutamata , et ma ei ole ülearu kaunis . Kuid see ei lugevat , lugevat muu . Lugevat palju-palju-palju muud . Ning ta silmist vaatas seda öeldes vastu siiras rõõm ja lugupidamine . Ühel õhtul , kui taas ilmus järjekordne sõber diivanile jalgu kõigutama ja lobisema ning mu mees unustas end pikkadeks tundideks viljatusse vestlusse , üldse märkamata , et sõber on saabunud tühjade kätega , võtsin julguse kokku . Seisin otsustavalt tema ja ta sõbra ette ning küsisin : " Kes pärast kõigi nende räpakollide tagant kasib ja koristab , kes peseb kohvitassid , kes hõõrub vaibalt jalajäljed , ega ometi sina ? Sina oled ju mees ! " Võimalik , et kasutasin valesid sõnu . Nende põhjal võis tunduda , nagu püüaksin sõpra maha teha . Kuid mu ainus soov oli üksnes Toomas Tromb Tromb Trombile delikaatselt selgitada , kuidas on asjalood tegelikult : nad ei telli temalt iial midagi , mitte ainsatki kõnet ! " Mida sa tahad ? " küsis mees häiritult . " Ma ei taha , et nad nii sageli käivad . " " Aga nad ei käi sageli . " See oli abitu vale . Naersin salvavalt . Imelik , kuidas ta ise ei märganud , et nad imevad kaanidena tema energiat . Kui õnnelikuks muutus alati tema nägu nende lahkudes ! Kuidas ta lausa hüppas mulle kaela ja suudles ja kallistas nagu meeletu ! " Muud midagi , kui et osa neist on ebameeldivad . Võta see endale teadmiseks ! " See oli vahepeal peaaegu ainus mu töö : olla mitte mina ise , vaid daam . Pidin naeratama ja suu pidama . Viilisin ja lakkisin küüsi , võõpasin huuli ja silmaümbruseid , õlitasin laupa ja põski , sest meest ei rahuldanud mu igapäevane jume , rullisin juustesse lokke , põimisin kumme ja lindikesi . Tegin kõike seda , millega ma ei olnud varem kokku puutunud . Jah , kes oleks võinud iial aimata , et missuguse veidra ameti endale kord saan ! Esialgu ei olnud ükski poliitik veel õnneks meie poole pöördunud , alles valmistusime ... --- " Aet , sa oled tark , " sosistas mees . " Ma annan asjaajamise sulle üle ... Sina tead paremini , mida meil vaja läheb , Aet ! " Tõesti , seni oli üha Toomas Tromb Tromb Tromb asju ajanud ning asjad ei olnud edenenud . Ta kinnitas aina , et edu ei tohi forsseerida . Et nii võib tõusta küll korraks taevalaotusse nagu meteoor , kuid liiga pöörane lend saab olla üksnes illusioon , veel kiiremini järgneb sellele läbipõlemine . Ent mida rõõmustavat toimus kiriku ümber ? Mitte midagi . Veel hullemini kiratses tema ettevõte . Eliidi heaks pidi see töötama , kuid ainsaks kliendiks oli jäänudki too kalavõrk . Ning ka teda ei olnud ma rohkem enam näinud . Ilmselt kohtus mees temaga nüüd kusagil mujal ... Enamik päevi veetsime kahekesi tagatoas , tüdinemata ja tüdinemata teineteisest ... Nähtavasti oli ta hakanud minust tüdinema . Küllap oli tema tagamõte , et mind linna läkitades võis ta taas rahus võõrustada oma sõpru või ka kliente , nagu ta mõnesid neist nimetas . Ma ei olnud rumal , nägin ta läbi . Nägin läbi , kuid sellegipoolest olin usalduse üle äärmiselt rõõmus . Tegelikult olin omaette juba ammu mõelnud , et mu võimed väärivad paremat rakendust . Pelgasin vaid mehega seda teemat puudutada – et järsku ta solvub . Järsku arvab ta , et mul on liigsed ambitsioonid . Midagi erilist ju ei tarvitsenudki teha ! Tuli vaid tormata läbi soliidsemate firmade esindused ja kauplused , samuti kõik nurgatagused poed , kirjutada vihikud kirjuks märkustest ja koostada kartoteegid , kuni käed väsivad , villid plaksatavad jalgades lõhki ja hing on tühi , ent õnnelik . Missugune kontrast võrreldes mu senise eluga , kus mul ei olnud lubatud isegi hingata ... Kuigi teadsin täpselt , mida minult oodatakse – mida ise eneselt ootasin ! – , kõndisin esialgu hajameelselt ja sihitult mööda peatänavaid . Koguni poodidesse põikasin harva . Pikad päevad , nädalad , kuud , vahest koguni tööst tulvil aastad seisid ees . Liigne kiirustamine võis ajada üksnes võhmale , kärsitus põhjustada vääratusi ja eksisamme , mille eest hoiatas Toomas Tromb Tromb Tromb . Alles harjusin , elasin sisse . Niigi oli kogu linn täis tüütut saginat . Ma ei suutnud kuidagi mõista , kuidas linna poole palvelevad nii paljud . Minule ei olnud linna põrmugi vaja . Olin selles kloaagis , naiivsete maatüdrukute tõotatud maal üksnes sellepärast , et jumaldasin üht meest , üht härrasmeest ega tahtnud iial kaotada . Kui siin ei oleks Toomas Tromb Tromb Trombi , siis oleksin lahkunud viivitamatult . --- Kaua ei pidanud ma siiski ekslema . Juba lähimas ehitustarvete äris panin tähele , et kummardun sama prill-laua kohale koos ühe ootamatult tuttava mehega . Me pead olid hinnalipikut vaadates kõrvuti . Ta ei tundnud mind ära . Kui ta kavatses suunduda edasi vannide osakonda , astusin tema juurde ja tutvustasin ennast . Jaak vaatas mind tuttavate tühjade heledate silmadega , mille sügavamas põhjas väreles kelmikas uudishimu . " Vabandust ... " ütles ta peast kinni haarates , nagu püüaks meenutada , kes ma olen . Justkui kõik kohe-kohe meenuks . Kõõritas , kas annan talle mõne selgitava niidi . Paraku mul neid ei olnud , niidid olid katkenud . Olin üks suvaline tütarlaps tuhandete seast tema suvedes . Tammusin tummalt , pimedalt , pidetult vannide vahel . " Tarvikut mäletad ? " lipsas ootamatult mu suust . Kust ilmusid need mõttetud sõnad , see nimi ? Kuid mingil imelisel viisil tabasin märki . Jaagu nägu valgustas põlglik grimass . " See kõver ... " Ta nägu oli täpselt niisama kõver kui Tarviku jalg ning ma puhkesin naerma . " Teist seesugust pole maamunal olemaski ! " irvitas ka Jaak . " Kuidas ta silmad vilasid , kuidas ta ila tilkus , on mul õigus ... " " Ma olen tema naine . " " See ei saa olla võimalik ! Sa oled noorem . Sa oled ju tükk maad noorem kui tema naine . Ma ei saa eksida ! " Jaak vaatas mind siira hämmastusega . Talle näis meenuvat veel midagi . Ehk midagi neist ilusatest hetkedest , mis olid kunagi me vahel ? Ta ümmargune nägu muutus siledaks nagu õhupall ning hakkas tunduma , et temagi silmad vilavad ja suunurkadest tilgub ila . " Isegi hääl on sul hoopis teine , hele , sa petad ? Tal ei saa olla ometi uut naist ! " " Ma olen vahepeal käinud läbi ajamasina , " kinnitasin talle täiesti tõsimeelselt . Jaak kloppis mulle oma jämeda rusikaga tunnustavalt vastu õlga ning kuum juga jooksis mul mööda selgroogu alla . --- Justkui mustast kotisuust jooksis välja nägemus ehitajatest . Nad saabusid külasse rivilauluga ja jäid kogu suveks . Kust nad saabusid , kes nad kutsus , kes seda teadis ja kas oli see oluline . Piisas sellest , et kõikjal leiti midagi parandada , kõikjal oli tarvis järsku püstitada seinu , aedu , müüre . Küla elas ja õitses selle suve . Ning õhtud ja ööd täitis ohjeldamatu pillerkaar , sest ehitajatel oli raha piisavalt , kõik , mis külas leidus , liikus nende sõrmede vahelt läbi , et seejärel kaduda poodide , turgude , kärakamooride virvarri . Pealtnäha ei erinenud ehitusbrigaad kohalikest meestest mitte millegi poolest , kuid tegelikult oli vahe mäekõrgune . Nad olid harukordselt lõbusad sellid , nad olid vabamad kui keegi iganes , ent ometi saatis neid kõikjal aimamatu sisemine väärikus . Nagu nad loodisid sirgeks ka kõrgeimad seinad , samamoodi loodisid nad elu . Nad tõmbasid alati selge piiri . Uhtusid hommikuti karge kaevuveega rähma silmast , heitsid külatüdrukud lakast välja ja komberdasid tööle . Töö lendas neil käes . Külla ilmusid moodsad vankrikuurid , viljakuivatid , töökodade hallid kivikarbid . Nad olid isegi sedavõrd väärikad , et ka kõige paadunumad , kõige ärritunumad peremamslid , kes lausa vihkasid neid , andsid maanteeservas aupakliku susinaga teed nende raskele jalaastele . Ning mõistagi oli igaühel nende hulgas oma lemmik . Lõhkikäristatud püksipõlvedega harjasjuukseline Jaak , kes mängis tantsupidudel akordionit , kes võis tõmmata oma lõõtsa lõputult , kes jaksas laulu joristada võidu kuldnokkadega ja kui need vaikisid , siis konnatiigi krudiseva kooriga , ja kui vaikus vastas juba sealtki , siis oli tema ikka veel laulmas . Ta oli põhjani tühjade pärani silmadega noor laulik , noor vana mees , kes ei leidnud ainsatki Joukahaist enesega rinda pistma . Ta klahvid kõlisesid igatsevalt . Hommikukastes istusin ta kõrval , kuni kerkis päike . Tarvik kiristas kiige taga hambaid , saamata vigase jala tõttu mind tantsulegi kutsuda . Kogu selle pika suve ei andnud ta mulle peksa . Ühtki märkust ei pudenenud tema suust töömeestele . Kui need narrides talle liginesid , siis ta üksnes muigutas huuli . Tavaliselt imes ta end juba aegsasti puskarist oimetuks ja kukkus murule kummuli . Erinevalt ehitajatest ei olnud tal hommikuti kiire ning sageli leidis ka õhtune simman ta samast kohast . " Mida peavad mu silmad nägema , mitte midagi , kuhu panen nad häbiga , mitte kuhugi , " lalises Tarvik pudise suuga loojuva päikese suunas , kuni selle vajutas kinni kapatäis sogast viina . Enamasti pakkus viina talle Jaak . Talle pakkus põrgulikku nalja , kuidas Tarvik teeb oma kompjalal paar aeglast ebakindlat ringikest metsaviiru taustal ning vajub siis kiige taha kägarasse . Tavaliselt põimis Jaak sel puhul mulle hella käe ümber õlgade ja sosistas : " Vaata . " Ning ma vaatasin , kuid ei näinudki Tarvikut kukkumas läbi udu , mis looritas mu silmi . Teda lihtsalt ei olnud . Teised nägid , mina mitte . Nii kordus see õhtust õhtusse ja ikka ütles Jaak mulle : vaata ! Ah , pärast pikkadel pimedatel talvekuudel tegi Tarvik kõik kuhjaga tagasi , siis läks elu päris hulluks ... Nüüdki võttis Jaak mul hella käega õlgadest ning ühtäkki tundus , et oleme taas keset suve , keset küla kõige kuumemat suve . Seda suve täitsid lärmakad nilbevõitu hõiked , suitsuving , trobikond tunkedes ehitajaid , kes tegid aega parajaks või tähistasid sarikate püstitamist või lihtsalt palgapäeva . Jaak tutvustas mind neile kui oma vallatut koeraplikat . Aga ma ei solvunud , see oli tema stiil , säärasel kombel käitus ta ju kõigiga . Kõik oli täpselt samamoodi kui kunagi sel unustussevajunud ajal ! --- Jaak patsutas bravuurselt oma kõhukat rahakotti ja lubas mul tellida endale kõike , mida hing ihaldab . Teesklesin , nagu jääksin mõttesse . Kuid tegelikult teadsin algusest peale , mida soovin . Takseerisin asjaliku põlgusega vigurpudeleid riiulis teisel pool letti ja näitasin ühele , mis asus kõige ülemisel riiulil ja paistis isegi kergelt tolmune . Pelgasin , et Jaak teatab kahetsusega , et tegu on arutu raharaiskamisega . Võibolla tal üldse ei olegi nii palju raha , kui läheb tarvis viski jaoks ! Külas jõi temagi puskarit , aamide kaupa jõi ta puskarit ning ta sõrmed sibasid nagu sipelgad üle akordioni . Kuid tema laksutas hoopis tunnustavalt keelt vastu suulage . Oo , ütles ta pilk ! Paraku tolles viskis ei olnudki midagi erilist . See oli kollane nagu puskar ja kõrvetas kurku samamoodi . Ent ta tegi ülemeelikuks . Enne veel , kui Jaak küünitas uuesti rahakoti järele , kippus ta silitama mu põlve . Ning ta silmis , kogu tema näol oli nii meelas läige , nagu seda võib kohata ainult linnas – külas ei lubanud temagi endale kunagi midagi niisugust . Ma ei tahtnud teda näha sellisena , linnast räsituna ja hüüdsin ta kätt viisakalt kaugemale nihutades : " Ma ehitan maja ja mul on raha nagu raba ! " " Aga tütarlastel ei pea olema raha , " lõkerdas Jaak . Sedatüüpi tegelasi olin oma elu jooksul liigagi palju kohanud . Et nad paika panna , tuli näidata neile korraks oma üleolekut . Vaid korraks , sellest piisas . Heitsin tagakätt lauale kogu raha , mille Toomas Tromb Tromb Tromb oli mulle hommikul kaasa andnud , ja nipsutasin sõrmedega . Kelner jooksis kohale ning ma tellisin mitte viskit , vaid rummi . See oli naise üleolek . See paistis võibolla isegi veidi naeruväärne , ent ometi vaadati mind seejärel hoopis teise pilguga . Rumm oli kangem , see oli päris kange ja hea . Jaak sulges õhku ahmides suu . Lisaks tuli tal alla neelata kahemõttelised märkused , mis sadasid kõigist lokaali nurkadest meie aadressil . " Ma ei ole mitte mingi karjatalitaja , nagu sa näid arvavat , vaid professori isiklik sekretär , " poetasin selgituseks . Kodunt väljudes puudus mul ettekujutus , kuidas oma ülesanne ellu viia . Oli üksnes ebamäärane soov tõestada Toomas Tromb Tromb Trombile , et saan hakkama , et suudan koguni temast suuremat kasu tuua . Et avastan õiged klahvid ja vajutan nendele ning hoidun valedest klahvidest , mille ohvriks tema minu arvates alatasa sattus . Avastasin , et mu asjaajamine hakkas vägisi , isegi erilise taganttõukamiseta õiget ilmet võtma . Olin märkamatult loovinud keset soovituste tulva , vasakult ja paremalt sadasid ideed ja selgitused , aina selgemad , aina kaunimad , kogu lokaal paistis omavahel võistlevat , kuidas vaimusilmas ehitada mu maja . Ma ei julgenud iitsatadagi , et tegu on kirikuga . Seda nad ei oleks uskunud . Veel vähem oleksid nad suutnud ette kujutada , et miski võib olla nii halvas seisukorras . Mulle nihutati ette klaasitäis vahutavat jooki , mis kõditas suud , ning kuulanud veel veidi aega nõuandeid , tellisin omakorda kogu laudkonnale rummi . Igaühele piisakese , kokkuhoidlikult . Strateegia paistis olevat Toomas Tromb Tromb Trombi nõrk koht , just sellega ma praegu tegelesin . Temal oli kindlasti teistsugune , hoopis madalam ettekujutus raha paigutamisest : põrandalauad , saviplaadid , krohv ... Et ostaksin poodidest kokku asju . Kannaksin koju , kui midagi soodsat silma puutub . Kuid mis olid trepikäsipuud ehitajate värbamise kõrval ! See oli strateegia väljatöötamine ! Nad rääkisid pootshaagist ? Vaata ette , Jaak , kui sa käperdamist ei jäta , see plika lajatab sulle pootshaagiga vastu kukalt , on alles merekaru , kuulsin tunnustavat naerumöiratust – ah lausa rummi ! Ning ma hüüdsin Jaagule äkilisel selgushetkel : " Sina see olidki , kes Tarvikule lauda taga hanguga ribidesse virutas ! " Sellest ajast oli Tarvik , kes muidu oli kõver vasakule , hakanud hoidma kinni paremast puusast . Ta kõndis nüüd nagu murdunud ja raagus puu . " Mis ta siis muudkui immitses , " heitis Jaak süüdimatult . " Aga mitte hanguga , hoopis telliskiviga . Kui see oli muidugi sama juhtum ... " Olin ainus naine saalis ja seetõttu tähelepanu keskpunktis . Ümberringi kõik sumises ja virvendas , Jaak hüüdis välja järgmise rummi , ent mina ainult küsisin ja mu küsimused olid ülimalt asjalikud : ehitusmaterjalide hinnad , turukonjunktuur , kohad , kust saab osta odavamalt . Ning ma kirjutasin kõik vihikusse usinasti üles , kuni käsi väsis ning pliiats pudenes sõrmede vahelt . Tõukasin tühja klaasi endast eemale ja tõusin sõnagi lausumata . Kui õnnelik olin ma kodu poole minnes . Õnnest purjus , tuikusin sisse kodu uksest . --- Kuid vaid selleks , et näha Toomas Tromb Tromb Trombi nägu muutuvat süngeks nagu süsi . Ta isegi ei rääkinud minuga . " Klassivahe , " ütles ta ainult . Ta jättis lõpetamata . Ta rippus sõna me kohal nagu ähvardus . " Kui väsinud ma olen ! Sa ei suuda ette kujutada , kui mitu poodi ma läbi marssisin , kui palju hindu üles kirjutasin . Kogu vihik on neid paksult täis , " ohkasin voodile viskudes . Nööpisin justkui kogemata lahti kaeluse , ent seegi ei pehmendanud mehe südant . Mees kõndis närviliselt mööda tuba , näris piibuotsa hammaste vahel nagu oksaroigast ning mis kõige ebameeldivam , luristas aegajalt ninaga . Seejärel marssis ta minu poole vaatamata uksest välja , nagu oleksin õhk . Püüdsin uinuda – olin tõesti kuratlikult väsinud . Kuid ma ei suutnud . Tinane vaikus lasus ruumis . Tagusin jõuetus raevus kellakupleid laes vastamisi , vähemalt kellgi helises mulle , ehkki plekiselt , nagu oleksid meistrid valanud selle ilma sisemise sädemeta . Aga kust mina teadsin , kuidas tekivad kellad , võibolla teevad neid hoopis masinad . Imelik , iga hetkega aina rohkem igatsesin Toomas Tromb Tromb Trombi järele . Tema puudutused tundusid praegu eriti valusalt lähedal olevat , ja tegelikult oli üksnes voodi , üksnes üksildased valendavad tärgeldatud linad mu ümber . Sel nõiduslikul kellahelinal oli siiski nähtavasti mõju . Kas unes või ilmsi , aga ma tõusin ja nõjatusin aknalauale ja vaatasin kollast ümmargust kuud . Nägin , kuidas selle pinnal viipavad väikesed kuuejalgsed putukad minu suunas . Nad olid nii armsad , et ma ei saanud kuidagi jätta neid vastu tervitamata . – Kostis kilkeid ja jauramist . Leti ääres veiklesid lambid ja taamal istus keset pöörast melu Toomas Tromb Tromb Tromb . Temagi tundus nii üksildane . Ümberringi olid ta parimad sõbrad , kuid kas tema neid üldse märkas . Juba järgmisel hetkel olin tema käte vahel . Keegi isegi plaksutas . --- Panin tähele , et joviaalne plaksutaja oli lipitseva naeratusega Franketti . Kuid meil kahel leidus silmi ainult teineteise jaoks . Laud oli kaetud pokaalidega , millest ta oli vaid korraks rüübanud . Ka parimad joogid ei maitsenud talle . Need peened , eksootilised , magusa uimastava lõhnaga joogid . Koguni värvid olid neil imelikud , oranž , roheline , sinine ... " Miks sa oled siin , Toomas Tromb Tromb Tromb ? Sa ei sobi kõrtsidesse , mitte kuidagi ei sobi sa kõrtsidesse . See on umbes nagu sina ja heinahang või pootshaak ... " Rääkisin rumalusi . Kuid ta nägu muutus sellest pikapeale rõõmsamaks . Tundus , et talle meeldib iga sõna , mis ma ütlen . Võibolla ta ei kuulanudki sõnu , vaid üksnes häält . Isegi lapsena ei olnud mu hääl ilus , mis siis veel edaspidi , aga mu mees ja tema naeratused ja kallistused olid teinud sellega imet ... Ning ma rääkisin ja nautisin ta hõrkusid jooke , mille nimesid ma ei teadnud . " Kunagi olin ma teistsugune , kahju , et sa juba sellel ajal mind ei tundnud , " heitsin pea nukralt kuklasse ja keerutasin sõrmede vahel oma tumedaid pulstunud juukseid . " Mul oli hele linalakk pea ja ma olin lõbus , sõbrad olid mul ümber , kõik oli hoopis teisiti ! Muide , sinine on hoopis magusam kui oranž , too mulle veel üks sinine ! " Ent ta kuulis siiski ka sõnu – ta raputas pead . " Mis ikka , mingem siis tantsima ! " hüüdsin teda kõigi silme all kaelustades . Need magusad joogid panid mind tundma end iseäralikult , olin justnagu õuedaam , konkubiin , suure ärimehe armuke ta lõburetkel . Kujutasin ette , kuidas me nõjatume hiiglasliku laeva reelingule keset lõputut ookeani , tuuleiilid sasivad me juukseid ja laternad heidavad ähmast valgust , isegi kajakaid ega kormorane ei tiirle me ümber , on vaikus , on öö , aga ei ole isegi vaikus , on mere sügav ohe , ta kohin , lainete laksatused vastu laeva parrast , kollane kuu . Baari keskel asus tantsuplats , seal kõikus paar purjus paari . Kuid Toomas Tromb Tromb Tromb ütles huuli väärutades , et tantsimiseks on liiga umbne . " Kas sa oled lombakas või ? Sa oled täpselt nagu Tarvik ... " sosistasin talle pettunult . Üle mehe näo libises sünge vari . " Kuidas sa tohid meid võrrelda ... " " Kas ei tohi siis või , kõike tohib ! Vaadake , " pöördusin käsi laiutades teiste lauasolijate poole , " siin istub imeloom , keda ei tohi võrrelda ! " Kummutasin tilgatumaks ta viimase pokaali , mida ta ise ei olnud peaaegu üldse puudutanud , ning vaatasin Frankettile sügavalt silma sisse . Nii sügavalt ja nõudlikult , et too – juhm inimene – taipas ning kutsus mu tantsule . --- Franketti veiderdav kummardus oli sedavõrd äraolev ja naiselik , et kartsin kõige halvemat . Ka esimesed sammud astus ta nagu kõrkjas või õlekõrs , justkui pudeneks kohe-kohe koost. Seda suurem oli aga mu üllatus ja rõõm , kui ilmnes , et haprusel leidub ka häid omadusi . Franketti tantsis erakordselt nõtkelt ja sujuvalt . Tundus , nagu nagu oleks ta kõrkjas kaldavees ja ma lasen tal ennast juhtida mööda veepinda . Aga me viibisime siiski ohutus vees , kalda äärest me kaugemale ei läinud . Ometi – kuidas olin ma sattunud kaldale , kui äsja alles viibisin kaugel ulgumerel ? Kas olin vahepeal elanud üle laevahuku ? Ma ujusin , ujusin , ujusin , kuu saatis mu rännakut ja valgustas lainete vahuseid harju , pehmeid paitavaid lainevälju , joonistas mu ette silmapiiri ja üksiku saare . Saare kaldavees ujus kõrkjas . Märkasin , et Toomas Tromb Tromb Tromb piidleb meid ainiti nurgast . Tema pilgust ilmus taas põrand mu jalgade alla . Räpane baar paiskus mu silmade ette . Mu jalg takerdus mingi juhtme taha . Franketti arvas vist , et olen võtmas mõnd eriti jõulist tantsusammu , tuli sellega hoogsalt kaasa ja me lausa lendasime üle põranda . Mu kukkumine oli tema jaoks sedavõrd ootamatu , et ta ei jõudnud isegi reageerida . Leidsin end ristseliti keset põrandat , põlv marraskil ja verine , Toomas Tromb Tromb Trombi ehmunud nägu mu kohal . " Sa käia ikka saad ? " uuris ta murelikult ning aitas mu püsti . Muusika vaikis . Ettekandja tormas lapiga põrandalt verd pühkima . Olin purustanud ka paar klaasi , mees maksis need kinni . Kuid lauda ma sellegipoolest ei läinud . Teatasin Toomas Tromb Tromb Trombile kõrgilt , et olen vaba inimene ja tal puudub õigus mind käsutada . Õnneks olin piisavalt purjus , et mitte tunda valu . Nõjatusin seljaga vastu stendi , millel rippus menüü , ning sulgesin väsinult silmad . Menüü hakkas ähvardavalt kõikuma . " Sa tahad kõik purustada – miks ometi , Aet ! " kiunatas mees . Avasin vastutulelikult taas silmad , vaatasin talle otsa oma lahkeima naeratusega ja lubasin , et istun tagasi lauda niipea , kui leian sellelt pokaali Üampanjat . --- Minu üllatuseks astus ta tõepoolest leti äärde . Veel suuremaks üllatuseks tellis ta terve pudeli . Kuid ikka suutis ta kõik ära rikkuda – ta ei valanud üksnes minule , vaid ka oma kaaslastele . Sõpradele ! Nood seirasid teda vesisel pilgul . Kõigi nende pokaalid täitusid lilla kihiseva ollusega , mis paistis nagu desinfitseerimisvedelik . Veel enam , kui tõstsin klaasi suule , siis ta torises : " Ära joo nii palju . Näed , mis juba juhtus . " Tahtsin talle öelda , mida arvan , mida tunnen praegu oma sisemuses , ent mees – minu mees – ei vaevunud mind isegi tähelepanu vääriliseks pidama . Ta kallutas kõrva demonstratiivselt naabri poole oma teisel käel ning süvenes keskustellu mingist rapsist , mingist sojajahust . Toetusin otsekui juhuslikult vastu tema õlga , kuid ta tõmbus eemale , nagu kardaks end määrida . " Selline siga ... " oli ainus , mida suutsin talle öelda . Sedagi tegin vaikselt ja kähinal . " Siga ? " muigas ta vastu . " Tõepoolest , siga sööb rapsi ja sojat ilmatu suure isuga , ta on peaaegu sama mis inimene . " " Mehed on kõik sead ... " " Täpselt nii , Aet , sul on õigus , just mehed ongi inimesed , " narris mees edasi . Taas asus ta minust kaugel eemal . Seda isegi mitte nii väga ruumis , vastupidi , me istusime täiesti kõrvuti , kuid side me vahel oli piinavalt habras järsku . Mehe suunast õhkus arusaamatut jäisust . " Mehed jah söövad sojat , " kostsin põlglikult . Ent ta ei vaevunud mulle isegi vastama enam . " Näe naist , missugune loogika , seda koguni praeguses seisundis ! " praalis ta oma naabrile selle asemel . Oleks siis veel kellele praalinud ! Tegu oli tolle sama juhmi professoriga , kes ei osanud kirjutada Argentiina suhkrust . Kuid Toomas Tromb Tromb Trombi jaoks oli see abitu professor justkui kõrgem olend ja mina tema kõrval põhk . Suhtumine oli seda imelikum , et oma ettevõtte kavatses ta viia unistuste radadele minu , mitte professori abiga . Kas lootis ta põhu peale ? Olidki ta unistused üksnes põhk – võibolla olid nad tõesti ? " Sead ... Sead on mehed , kõik ! " purskasin . " Aga sina , naine , jah , oled inimese sõber , " narris Toomas Tromb Tromb Tromb mind häbematult edasi . " Sina , jah , siga ei ole . " " Sul on õigus , temas leidub potentsiaali , " targutas professor . " Kummatigi ma ei usu , et ... " Miskipärast ta takerdus . " Seda on raske – jah , teoorias on raske seda seletada , kuid räni ta on . Räniks ta jääb . " Toomas Tromb Tromb Tromb vaatas teda kuidagi heitunult ja raputas siis jonnakalt pead . Paraku katkestas professor ta malbe käeviipega juba enne , kui jõudis ilmuda esimene sõna . Ning mu mees lubas sellel muidugi juhtuda , ta lausa koogutas vanamehe ees . " Skeptiline olen ? Teen sulle haiget , jajah , vanapoiss ? " Segased , segased sõnad , neile järgnemas veel sõgedam naer – niisugune oli minu mehe värviliste jookide mõju professorile . Punased bakenbardid hüplesid nagu tuustid ta põskedel . " Olgu pealegi , lihvimisel ilmub teemant , " lisas see viimaks leplikult . Nad rääkisid minust nagu kaubast . Toomas Tromb Tromb Trombi jutt oli ilmselgelt mõttetu . Taamal istus Franketti , seljas pitsiline pluus , suurte lillade , roosade ja pruunide laikudega , mis meenutasid lilleõisi . Miks ei võinud olla Toomas Tromb Tromb Tromb niisama lihtne ? Ta oli ju Toomas , uskmatu , poliitikute karmikäeline õpetaja ! Pluus kattis tuttkiivi . Oleksin tahtnud seda praegu lohutuseks vaadata , kogu sõjakäiku . Franketti seiras mind oma pikkade ripsmete alt hella ja osavõtliku pilguga , justkui mõistaks , mis mul viga . --- Aga ma ei mõistnud ka ise , mul ei olnud midagi viga . Ja nõnda siis laususin aeglaselt , iga sõna rõhutades , koguni professori ette püsti tõustes : " Tead mis ! Ole sa kasvõi akadeemik , aga sina oled siin selles kõrtsis kõige suurem siga . Kas mäletad , kuidas sa isegi naisest ei suutnud üle olla . Argentiina , pampa , selva , ptüi , ptüi ! Teised pidid kõik ära tegema ! Trükkima ! Naised ! " Torkasin oma plekilise sõrme , oma marraskil ja verise sõrme nagu piigi tema habemesse . Võibolla just sellepärast tegin seda , et ka habe oli punane nagu veri . Tundus , et tabasin õigesse kohta . Professori silmad muutusid hägusaks ja tõmbusid kissi . Näis peaaegu , nagu oleks andnud mu sõrm talle elektrilöögi . Vanamees oli sedavõrd jõuetu olemisega , et võibolla saigi ta haiget , kes teab . Koguni pisaranire veeres silmast või muutus nägu higiseks . Ta asus pühkima taskurätiga prilliklaase . Toomas Tromb Tromb Trombi nägu tõmbus kahvatuks nagu lubi . " Aet , ära tee talle haiget , vähemalt mitte praegu ... " Meeste alatu , alatu sosin ... Niikaua kui nokiti minu kallal , oli kõik kõige paremas korras . Mees ei kaitsnud mind vähimalgi määral , vaid õhutas hoopis mõnuga kaasa . Arvas , et ma pean olema madalam kui muru . Arvas täpipealt sama mis Tarvik , mis küla – mitte mingit vahet ... " Mitte kõige vähematki vahet , " kordasin äratundmisest rabatuna . Nüüd olid äkki trumbid kogunenud minu kätte . Oh kui ebamugavalt nad järsku end tundsid ! " Aet , naine läks tema juurest ära ... " " Vaat kus mul õnnetus ! Võin mütsi ära süüa , et kahju hakkas tal alles pärast seda , kui naine oli juba läinud . Kas oli nii , aulik professor , oli jah ? " Torkasin käed puusa ja kõigutasin oma keha vanamehe ees , nagu oleksin merel või keset neegrite tantsuringi , kuni tolle pea vajus sügavale salatikausi kohale . " Tema naisel olid kindlasti omad põhjused . Naistel on alati põhjused . Aga milleks on mehed ? Ainult selleks , et teha naistele haiget ! " " Noor daam . Minu naine suri , " lausus professor tuhmilt . " Näed ! Tal oli põhjus ! Ta on ju naine ! Suhkruroog jäi kurku . Muide , Toomas Tromb Tromb Tromb , ka sina oled tegelikult siga , ole sa nii hea ja tark mees kui tahes enese meelest . Upsakas rasvane siga . Sinu sõber ei ole aga isegi siga ... " " Jätame selle , " palus mees . " Sa ei lase mul rääkida , ah ? Sa ei lase mul kunagi rääkida , mida ma arvan – võta teatavaks , just sellepärast sa oledki siga ! " Ootamatult haaras mees mu kaenlasse . Koos turske ettekandjaga sai ta minust , väetist naisest , raskusteta jagu . Siga . Siga . Siga . Mehed olid käitunud täna nagu viimased sead , hommikust saadik , eranditult kõik mehed . Ärgates mu käed värisesid . Põlv oli marraskil , jalg üleni paistes ja sinine , sõrm tursunud , ilmnes , et ka küünarnukk oli viga saanud . Nagu oleksin jäänud rehepeksumasina vahele . Vaatepilt oleks pidanud tekitama kaastunnet ka kõige südametumas südames , kuid mees oli halastamatu . Ta pritsis mulle näkku ja kaelale jääkülma vett ning põrnitses voodi veerel nagu madu , leebe , kuid mürgine madu , kuni tõusin vastumeelselt püsti ja riietusin . Ta sundis mu koos enesega välja . Loksusin tal kaasas , samm maas , kaks sammu maas , justkui pantvang . Palusin , et võtaksime vähemalt voorimehe , kui mitte taksoautot , ent sellelegi palvele – ainsale minu palvele – jäi ta kurdiks . Pärast ohjeldamatut eilset sõprade seltsis oli tal järsku rahast kahju . Me läksime alati ainult ühte kohta . See oli justkui meie palverännakute sihtpunkt . Ei olnud ilmselt enam kaugel aeg , mil me jalgadest kulub maakamarasse üksildane rada linna piirini . Mehel olid seal öeldud suured palved , aga minul ? Mis sidus mind selle paigaga ? Kas see , et ta palveles seal juhtumisi just minu poole ? Ent see oli tema vaba valik ! Minu käest ei olnud ta selleks nõusolekut küsinud . Õigemini oli see vanaema sund . Mees mu kõrval oli seega hull . Ja mina olin märatseva hullu meelevallas , söandamata põigata teisele rajale . Tema kujutluses pidime just praegu , just täna alustama kiriku ülesehitust . Meil ei olnud kive , palke , plekiribasid , isegi naelu , mitte midagi ei olnud veel tellitud , töö oli alguste alguses , aga tema sellest ei hoolinud . Sellest , et kõigepealt tuleb konsulteerida ehitusmeestega , ei julgenud ma isegi iitsatada , see oleks taas kaevanud üles minu eilse eksimuse . Ning eks tegelikult teadis ka mees suurepäraselt , et kõik ettevalmistused on tegemata . Ja et seda ei tehta ühe päevaga . Kuid ta teadis seda vaid siis , kui viibis selge mõistuse juures . Praegu soovis ta piinata mind , mu nõrka ihu . Ta oli kärsitu , kohutavalt kärsitu . Ta sundis mu peaaegu jooksule . Kujutasin ette , kuidas kõige muu ebameeldiva kõrval ootab ees turnimine varisevas kirikus ja kui see õnnelikult lõpeb , siis pikk tagasitee . Ent kui jätsime viimase tänava , viimase allee , viimased korralikud paigad selja taha ning algas padrik sooaurudega , juhtus midagi ebaharilikku . Ta isegi ei peatanud mind , vaid lihtsalt varises nagu rabanduses mulle peale . Kukkusin maha . Aga ma kukkusin nagu sulg , jalgu mul ühtäkki ei olnudki ning mu jalutu , kätetu , tahtetu keha laugles mööda õhku , ma kukkusin korraga alla ja korraga üles ega mõistnud , mis minuga toimub . Kogu vimm oli hetkega lahtunud . Taas oli kõik nagu alati . Me vajusime otse kirikulävele ja tänasime jumalat viljakuserituaaliga nii nagu meid loodud ega häbenenud mitte kõige vähematki ! Esimest korda tundsin kiriku suhtes harrast poolehoidu . See oli väike vaene puust kirik ja palju kannatanud . Ta oli hull ! --- Hullus veetleski mind vist kõigest enam . Ma kadusin hulluse sisse , mul ei olnud sellele midagi vastu panna . Lamasime tihedalt teineteise vastu surutuna murul ja värisesime , miskipärast värisesime . Tundus , et oleme maailmas ainsad , ainuüksi meie pärast ongi olemas see maailm . Olime üle piiri , nende põõsastega algas meie ala , meie maa , meie maailm . Olime tormanud siia vaid selleks , et leida võõraste silmade eest varjul paik . Ning imelik , mu viimase piirini piitsutatud ihu ei olnud üldse väsinud . Lebasin , nägu mehe kaenlasse surutud , hingasin ta kirbet higisegust lõhna , Toomas Tromb Tromb Trombi lõhna , mis uimastas , hullutas ja muutis hinge kargeks . Mehel ei paistnud enam olevat vähimatki kiiret . Ta pikutas samblatuustil ning jälgis pilukil silmil tuule mängu põõsaste okstega . Või mõtles niisama või ei mõelnudki midagi , laskis enesest läbi tundeid , värve ja loodetavasti mind . Oh teda lollpead , säärasel juhul oleksime samahästi võinud jääda koju ... Samas tabas mind ebameeldiv aimdus . Tundus , justnagu jälgiks meid keegi . Arvustav silmapaar ülevalt . See tunne aina tugevnes . " Me oleme teinud pattu , " sosistasin viimaks , naksates meest igaks juhuks naljatlevalt kõrvalestast . Miks kadus neist sõnadest vaikus . Miks tõusin tema kannul samblalt , miks kloppisin rohulibled rõivailt , miks läksin ta kannul kirikusse . Kuid ma läksin , mehel oli minu üle imelikku mõju . Tal oli ka imelikke andeid . Tegelikult olid need ülimalt tavalised , kõigile jõukohased anded . Kuid Toomas Tromb Tromb Trombiga oli neid raske seostada ja seetõttu paistsid nad erilised . Ta rõhutas alati , et ei tea füüsilisest tööst mitte midagi , isegi naela lõin kodus seina mina . Ent nüüd kiskus ta kangi ja sõra abil kiriku põranda monotoonselt üles . Hakkas ühest nurgast pihta ja kangutas latt lati järel . Põrandat ei oleks saanud nagunii päästa , seda olime juba ammu mõistnud . Kuid ma olin kindel , et ta palkab lammutustele mõne ringiluusiva joodiku turu juurest . Ta sundis higiselt ja hingeldades mindki . Käskis mul toksida seintelt haamriga krohvi . Kuid see oli tolmune töö ja ajas läkastama . Lõpuks ma peaaegu oksendasin . Vaatasin tema rahmeldamist altaril jalgu kõlgutades , minust ei olnud siin vähimatki abi . Viimaks läksin iiveldades õue jalutama ja sattusin sõstrapõõsale . Sõstrad olid hapud , leevendades veidi mu südant . Mulle heideti tagantpoolt käed silmadele . --- " Lits ... " Rohkem ei midagi . Vaikus . Kauged kohinad . Veidi hingeldamist , taas vaikus ja pimedus . Võõrad külmad karedad käed silmile pigistatud . Avastasin , et suu on vaba ja ma võiksin karjuda . Aga ma ei karjunud . " Siia see sureb . " Mul ei olnud miskipärast vähimatki hirmu . Peast sööstis läbi vaid imelik mõte , kes on see kiusaja ? Või äkki ei olegi kiusaja , vaid hoopis lunastaja ? Lunastaja ise ? Koguni viimsepäeva kohtunik ? Seesuguses jumalast maha jäetud paigas nagu mädanenud puukiriku õu ei kartnud ma isegi viimset päeva , mitte midagi . Viimaks pöörasid kämblad mu ümber – see oli kõigest Tarvik . Tarviku nägu oli kurb , mitte tige . Ta ei tulnud mulle kallale . Vastupidi , ta laskis mu koguni lahti . Seisime teineteise vastas ja hõõgusime kumbki piinlikkusest . " Sa nägid , nägid ? Ma ei tahtnud , ta sundis , " pomisesin . " Oh , sa oled siiski olemas ... " pomises Tarvik vastu . " Kogu küla loeb su kirju , õpib pähe , irvitab , Kabjake nutab , parem juba täielik vaikus ja hukkamõist , kallis ... " Mu süda tõmbus kokku . Ma ei olnud kirjutades hetkekski mõelnud , et mu kirjad satuvad võõraste pilkude alla ja saavad avalikuks , taas olin Tarvikut solvanud ... " Kas nad peksavad Kabjakest selle pärast ? " " Peksavad ? " imestas Tarvik . " Miks nad peksavad ? " Silmapilgu valitses halvaendeline vaikus . Tarviku silmanurka ilmus väike pisar , valgudes mööda põske nirena alla . " Nad peksavad ! " Seda ma kartsin ! " Nad peksavad ta vaeseomaks , " kähises Tarvik vaevaliselt ja ahmis õhku . Ent kummalisel kombel ei ennustanud see vihahoo saabumist . " Vaene Kabjake ... " Ei lasknud ta mul õieti veel leppidagi kuulduga , kui toimus uskumatu . Tarvik hüppas parinal tunnistama , et kannatab kohutavalt kõige selle pärast , mida on minule põhjustanud . Ta sosistas peast juukseid kiskudes , et on olnud siga , kohutav siga . Et ta püüab nüüd oma süüd lunastada , ehkki mõistab , et see ei ole enam võimalik . Ta tegevat kõige lihtsamaid maatöid , peaaegu tasuta , ainult lunastuse pärast . Ta oli koguni sedavõrd asjalik , et võrdles end külahulluga oma noorpõlves , keda põlastati ja kardeti korraga . Kelletaolisi leidus ka muudes külades . Kelle käes olid tõe võtmed . Kuulasin ta patukahetsust ja olin täiesti põrutatud . Midagi niisugust ei oleks ma osanud ette kujutada ka helgeimas unenäos . " Nendessegi kätesse antakse võibolla kunagi tõe võtmed , " ütles Tarvik unistavalt , sirutades ette oma korbatanud käed . Ma ei olnud iial näinud teda unistamas . Ning äkitselt tekkis mul idee . " Nagu sa tead – ehkki see kõlab hirmsalt – , aga ma elan koos ühe mehega ... " " Sa elad temaga koos ? " " See tähendab , võibolla mitte päris koos , " jätkasin ebamäärasemalt , kuigi oli ilmne , et Tarvik oli äsja kõike pealt näinud ! Või mitte siiski ? " Ta on minu ülemus , me viibime sageli samas ruumis ... Mida ma tahtsingi öelda . Ah , ma parem ei räägi , see mõte oli nii rumal . " " Räägi ! " " Vahest sa ei taha kuulata ... " " Kuidas sa võid ! Üksildane inimloomake tahab kuulata kõike , korjata üles vähimagi sõna , mis pudeneb sinu suust ! " Tarvik näis olevat minust siiras vaimustuses . Vaatasin teda ja mõtlesin : see ei ole Tarvik . " See mees , kelle juures ma olen praegu ametis – ta on tark . Kohutavalt tark . Ta ei keeldu kindlasti oma abist . Ta leiab lahenduse . Minule on ta palju selgeks teinud . Ma arvan , et te võiksite kohtuda . " " Ta on peen mees , peenem veel kui sina , " kokutas Tarvik . Enne , kui jõudsin jätkata või üldse midagi taibata , kadus ta käratult põõsaste taha , kust oli tulnud . --- Kui kirikusse tagasi saabusin , oli mees juba peaaegu kogu põranda üles kiskunud . Lauad seisid ukse kõrval korralikult virnas . Parajasti vinnas ta välja pikki ümmargusi prusspalke , mis olid võibolla sadu aastaid seda põrandat kandnud . Need olid märjad , libedad , mädast tursunud palgid , väga suured ja rasked . Aga mehe jõud oli veel suurem , ta oli lausa jahmatavalt tugev . Ühtäkki oli kogu hiigelsuur põrandalahmakas muutunud mullaks . Tuhandete inimeste jalajäljed ja põlvitused , nende sosinad ja salaunistused , kogu ajalugu oli kadunud ühe päevaga ... Tundsin – peaaegu nägin – , kuidas maa jahe rõskus imbub järjest kirikusse . Altar seisis häbelikult ja alasti mullakünkal . " Altar las jääb , vahest toob see õnne tagasi , " arutles mees omaette kõva häälega . Siis märkas mind ja paistis rõõmustavat . " Olin natuke väljas , päikese käes , päevitasin , " selgitasin vabandades . " Sa ei taha ju , et mu nahk oleks valge nagu luigel ? Süda läigib . Muide , loodetavasti ei tule meil enam kaua kannatada ! Kui sa vähegi soovid , siis saabub siia tõeline ehitusmees , mitte säärane nagu need , kes seni käisid . Oma ala tõeline asjatundja . Rääkisin eile temaga kõik asjad kokku . Jaa , ma tegin eile siiski tõsist tööd ... Usu , see mees teeb siin kõik veel korda ! " Ent taas eksisin oma sõnades . Püüdsin äratada optimismi , lootsin paigutada end Toomas Tromb Tromb Trombi silmis kasvõi natuke paremasse valgusse , kuid reaktsioon oli vastupidine . " Ma mõtlen kogu aeg sinu peale , " urahtas mees selga sirutades . " Eile tekkis jälle meie vahele klassivahe ... Kui sulle meeldib pätt rohkem kui professor , siis see ei ole väärikas ... " Millest ta rääkis sedavõrd süngelt ? Ma ei suutnud taibata vihjete tagamaad , ent mõistsin kurvastusega , et ta ei olnudki jooksnud lihtsalt niisama kiriku poole , nagu arvasin , nagu lootsin . Vaid ta turja rõhus koormatäis mõttetut kibestumust . " Franketti on pätt , ta on kogu oma elu vangis veetnud , " täpsustas mees . " Aga ta valas kella ... " " Ja ta tantsib hästi ? " heitis mees sarkastiliselt . " Need on tema ainsad oskused . Enne seda viilis ta võtmeid ja tühjendas kortereid . Aga sina , sa tuled ka kirikut ehitades koju auru all ... " Ta oli saanud kaua järele mõelda , pika päeva kangutades põrandat . Ning ka aegadetagused jalad , mis patseerisid kunagi ammu sel põrandal , olid nüüd nähtavasti kättemaksuks tunginud tema hinge ja sõtkunud oma jäljed sellesse . Jälle ilmus tagasi raiuv , mõõdetud hääletoon , mis mind heidutas . Parv teravaks ihutud küsimusi ja hinnanguid sadas robinal mu peale : " Kas ülesanne , mille ma sulle andsin , tekitas proletaarse signaali su hinges ? See puhus sulle töölise pasunat ? Sa kujutlesid ehk , et tööliste sekka minnes pead omaks võtma ka nende normid ja mõtted ja käitumise ? Aga võibolla ei olegi sul teistsuguseid norme , vahest sa ei oska tahtagi midagi muud , Aet ? Seni olen alati pidanud endastmõistetavaks imperatiiviks , et sa igatsed kõigest hingest porist välja , aga võibolla arvad sa , et hoopis see on sulle hukatuslik – see teine , võõras , tundmatu maailm ? " Olin alles liiga kinni Tarviku probleemides , et suuta jälgida ta mõttekäiku . Tundus , nagu püüaks Toomas Tromb Tromb Tromb oma keeruliste küsimusepüstitustega vägisi üle trumbata Tarvikut , olla iga hinna eest tema vastaspoolus . Et kui too astus porimülkast rambivalgusse ja muutus ühtäkki arusaadavaks , siis tema peab varjutama valguse sõnade sirmiga , kui Tarvik ilmub põrgust maa peale , siis Toomas Tromb Tromb Tromb , suutmata temaga sama õhku hingata , tõuseb maa pealt taevasse . Sest ta kõneles , silmad unelevalt tornil , ta vasest kellal : " Aet , see on vägagi võimalik ! Uus tuleb alles luua . Ma olen isegi lammutades , isegi nina maa poole suunates taeva ligi , olen jumalik äke tundmatu stepi serval , ääretuse piiril . Ja sina ? Sa oled minu üleskündmata uudismaa , Aet . " Me läksime tagasi lõputu aja . Mu jalg põles põrgulikus valus . Mõtlesin kogu tee kibedalt , et Toomas Tromb Tromb Tromb parastab mind sisimas , et ma liipan nagu Tarvik . --- Ent kui jõudsime südalinna ning meid ümbritsesid taas tugevad korralikud kivist hooned , mis ei varisenud , mis isegi ei pudenenud , mis olid niisugused nagu peab , toimus uuesti muudatus ka mehes . Juba ostis ta mulle jäätise , juba saiakese , juba kihisevat limonaadi . Juba naeratas jälle oma imearmsat naeratust . " Elu on meil nüüd korras , järgmisena teeme sinu korda ! Teeme sinu uuesti korda-aa ! " Ta keksles keset tänavat nagu poisike ja lausa laulis neid korda-aa-sõnu . Tiris mu sisse juuksuritöökoja uksest . Sundis istuma ootetoolile . Valis kataloogist värvi . Ta valis ise , usaldamata minu maitset . Ta laskis mu blondeerida niivõrd kiiresti ja ettevalmistamatult , et ma ei jõudnud isegi protesteerida . Alles seejärel , kui silmnähtavalt tulemusega rahul juuksur palus mul imetleda end peeglist , taipasin , mis on juhtunud – ma olin taas iseenese moodi ! Peeglist vaatas mulle vastu minu enese nägu . Ning Toomas Tromb Tromb Tromb seiras mind kuidagi hellalt . Temagi näis olevat jahmunud . " Seda ma arvasin , " ahhetas ta ja külvas juuksuri üle jootrahaga . Ta oleks pidanud kohtama mind viis aastat tagasi , mitte nüüd – kümme aastat tagasi ! Isegi veel aasta tagasi olid mul ilusad nisukollased patsipalmikud , mis langesid niueteni . Kuid ma pügasin oma pea ilma igasuguse põhjuseta , üksnes igavusest lühikeseks ja võõpasin mustaks nagu tökat . Kõige odavama värviga , mis ei oleks pidanud püsima kauem kui mõned päevad . Aga minuga juhtus teisiti , värv imbus juuksejuurtesse ja heledaks nad enam ei saanud . " Juba sel silmapilgul oli su abielu lõplikult murdunud , " lausus mees seda kuuldes . " Juukseid lõigatakse leina ajal. On niisugune rituaal , levinud üle kogu maailma . " Ma ei olnud sellele tookord juuksuri juures päris kindlasti mõelnud , sest kui ka kõik oli halvasti , siis vähemalt leina meil ei olnud , vähemalt seda mitte . Aga ma ei hakanud vastu vaidlema . Mees oli targem kui mina ja tal oli kindlasti õigus . Oli nagu sünnipäev . " Ongi sünnipäev , see on meie suure kokkusaamise sünnipäev , " rääkis mees pidulikult ja süütas puhvetkapil küünlad . " Sinu elu on nüüd uus . Sa unustad küla ja selle koledused . " Kellahela , hämarus , mehe ümin – kokku mõjus see mulle nii , et hakkasin ka ise uskuma , et kõik ongi nii lihtne . Kui lõin kahtlema , siis piisas vaid sellest , et vaatasin korraks peeglisse ... " Võibolla tõesti hakkab olema minu elu nüüd teine . Ma tahan , et see oleks jälle samasugune kui vanasti , " söandasin öelda välja oma lootuse , oma unistuse . Sulgesin silmad ja mulle meenusid lõputud maasikatest punetavad nurmed . Mul olid sõbradki ? Kuhu olin nad kaotanud ? " Kas ma saan sind sellel teekonnal aidata , kas sa tahaksid seda ? " küsis mees vaikselt ja kuidagi lootusrikkalt . " Jaa , ma tahan , " kostsin vastuseks . Marjad nopiti üles , ja mõned neist kärbusid . Vihm , lakkamatu vihm niisutas maad , kuni sellest sai porimülgas . Kuhu vajusid sõbrad ? Kuhu vajusin ma ise ? " Tarvikut ei ole olemas , on elu ! Ent ka kannatusi tuleb tänada , " jätkas mees . " Muidu ei oleks sa heitnud minu poole pilkugi . Oleksid minust kõrgilt mööda jalutanud , sest erinevalt sinust ei ole minul kuigi hea iseloom , sa oleksid ammu ülikoolis , magister , doktor . Aga kannatused viisid su minuga kokku . " " Siis on need teod , mis minuga sündinud , head ja õnnelikud ning kannatused väärt olnud taluda . Ma ei usu , et saaksin kellegi teisega iial olla nii õnnelik kui sinuga , " vastasin talle . " Nüüd õpid sa minu käe all ja see on su saatus . Armas , just niiviisi annab endast teada teo ja tagajärje seadus ! " Lõpetanud , kõmistas Toomas Tromb Tromb Tromb tükk aega kella , mis rippus me peade kohal laes . Äike kärgatas sel hetkel akna taga . Midagi oli ilmselgelt teisiti kui varem . --- Kõik oli nagu vanasti , nagu parimail hetkil . Ent siiski ainult üürikese viivu . Ilmselt taipas ta oma tegevuse lootusetust kiriku kallal ning sinna ei läinud me juba mitmendat päeva , kuid seda innukamalt sukeldus ta järsku käsikirja kallale . Ta konutas kontoris mu töölaua taga , näol äraseletatud ilme ega näinud midagi enese ümber . Kohvitassi võttis ta vastu tänamata , justkui masin . Kui ütlesin , et toon postkastist ajalehe ja arved , siis ta isegi ei reageerinud . Tema kärmed sõrmed toksisid muudkui sõnu , meie ainsa kliendi vaevalisi sõnu , mis olid külmad ja kohmakad ning söövitasid augud mu hinge nagu hape . Kolletunud paberilehtede hunnik täitis korratult laua . Kui mõned neist libisesid põrandale ja ma püüdsin aidata neid üles tõsta , siis mees lausa võpatas sellest ning peletas mu ägedate paaniliste žestidega eemale . Ta parandas pliiatsiga käigupealt lauseid , kriipsutas maha ridu ja terveid lõike ja ohkas . Seejärel jätkus kirjutusmasina ühtlane tärin . Nii kestis lõputu aja . Minul ei olnud teha muud kui lamaskleda voodil ja sirvida ajalehti . Need olid tema pühad kirjad ! Tukastasin , aga Toomas Tromb Tromb Tromb töötas ikka veel . Viimaks põimisin käed ta õlgadele , nii nagu vanasti , nagu alati , nagu parimail hetkil . Suudlesin ta jahedaid korbatanud huuli ning , ime küll , ta tõstiski silmad . Neist peegeldus tinane raskus , väsimus . " Ära häiri mind , ma töötan . Töö on raske ... Muide , ka sinu töö tuleb raske ... " Justkui plekikolinat kuuldus tema häälest . Mind ei olnud tema jaoks olemas . Kuid midagi mu sekkumine ilmselt siiski tähendas , klõbin klahvidega muutus harvaks ja lakkas seejärel hoopis . " Mõttelõng läks kuidagi ... " kostis laua tagant porisedes . Järgnesid veel mõned harvad plaksatused . Tukastasin uuesti , ent äkitselt viskus ta minu kõrvale voodisse . Ometi oli tal ka nüüd suus Hiiob sõnum . " Aet , harjud , küll sa harjud ! " Millega ? Millega ometi ? Oleksin vastanud , et ma ei kavatsegi sellega harjuda , ent kuidagi kartsin teda praegu , ta arusaamatut olekut . " Ma paistan sulle kentsakas , Aet ? " küsis mees äkki justnagu päris inimene . Noogutasin , ta oli olnud enam kui naljakas ! " Vaata , Aet , töömehel ei ole elu , tal ei ole lugupidamist isegi oma kõige kallimate vastu , tal on ainult tema laused . Ta ei taha , pigem ta ei saa siis näha midagi enese ümber , kuidas sulle seda seletada ... Kujutle , et su ees on vaasiks poleeritav savi , veel vormitu , ent vaimusilmas juba täiuslik , aina täiuslikum . Siis äkki laguneb see vaas kildudeks . Sest mind on puudutatud ! Mind on kõnetatud ! Mulle on soovitud kõige paremat – ja ometi on see soov purustanud vaasi ... Just nii mõjub noil hetkil su kallistus . Suudad sa seda mõista , Aet ? " Raputasin pead , päris kindlasti ma ei mõistnud seda . Pelgasin , et ka räägib veel kaua oma ebameeldivaid teooriaid . Ent kuigi tema sõnad saagisid , muutus ta nägu aina mahedamaks ning ta muudkui vaatas ja vaatas mind ja naeratas . Vaatas imetledes mu juukseid , need olid kaunid , talle vist nii väga meeldis näha neid heledana nagu lina . Silitas neid meeleliigutusega . Ent miskipärast hakkasin ta käe all värisema . " Miks sa oled nii morn , Aet ? " " Ma ei tea , " tunnistasin , et meest mitte pahandada . Kuid ma ei suutnud enam ! " Kaeble aga kaeble , " sosistas mu suu – ilma minu tahtmata . " Nagu ma ei näeks , kuidas selle sõgeda emakalkuni käsikiri sind võlub . Isegi masinakirja töö oled ahnitsenud enesele , nii tahad olla temaga koos ! " " Oh , see kõne , millest saatuse tahtel on saanud meie firma esimene pääsuke , on tõeline retoorika ime . Tema kõne kestab seitse tundi ! See on terve raamat , seejuures kujuteldamatult igav raamat ! Ka tikutulega ei leia sealt vähimatki mõtet , nagu sa ehk isegi märkasid . " Ta püüdis visata muretut nalja , ent nähtavasti olin tabanud valusat kohta . Mehe huulile ilmus kibe rant . Küllap soovis ta anda mõista , et trükkimine oli minu töö , kuid minul ei olnud see edenenud ... Aga nii oli ainult alguses , enam ei olnud ta mulle seda pakkunudki ! --- Ja siiski õnnestus mul teda eksitada ! Kui ta lõpetas oma selgitused ning kavatses suunduda tagasi laua juurde , siis jõudsin temast ette . Vahetasin mehe kohkumuseks paberi võlli vahel puhta vastu , tõmbasin lindi masinast välja , pöörasin kopeerigi tagurpidi ja demonstreerisin talle trikki , mida me õppisime koolis jõudehetkel . Tagusin ja tagusin kangikesi justkui mõttetult vastu paberit . Ent samal ajal ilmus lehe tagaküljele muster . Ma ei saanud aru , kas ta tõesti ei olnud kursis , tark ja terane , nagu ta oli , kuid ta uuris ja uudistas paberit ülalt ja alt , eest ja tagant ega mõistnud absoluutselt mitte midagi . Tema jaoks oli seal arusaamatu graafiline kunstiteos . Seejärel sundisin ta peegli juurde . Näitasin , kuidas peegliaknas muutub graafika võluväel täiesti tavaliseks kirjaks . Ning ta rõõmustas selle peale nagu laps ! Ta luges kuuldavalt veerides kokku sõnad , mis ilmutusid meile läbi sileda klaaspinna . " Sa oled mu ainus , " olin ma kirjutanud . Nüüd viimaks trikki taibanud , keeras temagi omakorda võlli vahele paberi ning kirjutas vastu . " Joobumusi , loobumusi , Aet ! Joo mu musi , loo mu musi , Aet ! " Lugesin ja naersin läbi peegli ta silmadesse ning tunnistasin omakorda : " Liiga raske minu jaoks ja ometi vaid udusulg . " Tema aga : " Udus ulg , mis on ta kulg ? " Sodisime vastastikku ülemeelikult täis hulga sedeleid , peegeldasime neid teineteisele ja põletasime nad pärast ahjus tuhaks . Seda võis nimetada luuletamiseks . Sinised , rohelised , kollased leegiotsad limpsisid olematuks me äraspidised sõnad . Vaatasime nende tööd pidulikult seistes ja au andes . Läks kaua aega , enne kui talle meenus uuesti sõgeda tütarlapse kõne , ning ta lausus siira kergendustundega : " Pole midagi , pole midagi , kõik on kõige paremas korras ! Säärane jamps võib oodata kasvõi matusepäevani ! " Ta oli minust võlutud . Olin vallutanud viimse kui raku tal . Mu konkurent lamas sügaval põrmus ! Parima meelega oleksin kõne lõhki rebinud ja väikeste tükkidena laiali pillutanud , kuid seda ma siiski ei teinud . Küllap võisin ka teisiti kasseerida sisse tasu oma piinade eest . Ning ma silitasin sõrmega Toomas Tromb Tromb Trombi peopesa ja hüüdsin kelmikalt : " Auväärt härra ! Mul on harukordne rõõm teatada , et alandlikul tööorjal on löönud tasumise tund . " Mu vaimusilma ees seisis absurdne ja isegi alandav pilt , kuidas see õhetav emakalkun poetas lauanurgale rahanutsaku ja kuidas mees vaatas seda hämmastusega , sest arvatavasti oli ta valmis tüdruku heaks rabama tööd nagu heategija , talle võibolla isegi kuni viimse püksinööbini tema võlude eest peale maksma , ja kuidas siis tüdruk , kes mõistis tema žesti kui pettumust , pomises närviliselt : ettemaks , kõigest ettemaks ... Võimalik , et mu äraolekul jõuti maksta veel nii mõnigi ettemaks ! Miks muidu töötas mees niisuguse hooga , et unustas kõik enese ümber . Ning kui ta ikka veel ei taibanud , rapsisin veidi oma kuldseid kiharaid . Tõesti , ma olin ilus ! " Mul on au koputada teie kukru südametunnistusele ... " Päriselt ei uskunud ma oma edusse nüüdki veel . Kuid ta avas laeka ja viskas selle sisu hooletult õhku , nagu oleks tegu kõige igapäevasema asjaga . Rahatähed laperdasid veidi mööda kabinetti ja pudenesid põrandale maha . Mees lubas mul laskuda käpuli ning korjata raha kokku . Kartsin , et ta võtab kõik kohe tagasi , kuid tema seiras mind leebel pilgul taamalt . Siiski , üks väike rahatäht oli kaugele laua alla laperdanud ning ühtäkki tegi ta kentsaka hüppe , et jõuda selleni enne mind . Hetkeks puutusid me sõrmed kokku . Ma tundsin sähvatust , ta käsi justkui põletas . " Tahad , ma tutvustan sulle linna ! " hüüatasin veerand tundi hiljem Tarvikule . Aga linn näis kätkevat endas kõiki Tarviku õnnetusi , see oli tema meelehärmi allikas . " Mul on tähtsad asjaajamised maakonnavalitsuses , " lausus ta uhkelt . Ilm oli soe , tuuletu , täis päikest . Hoopis ilusam , kui tundus umbses toas . Ma isegi ei märganud , mismoodi läksin , laperdasin nagu liblikas ja vilistasin terve tee , jakihõlmad kuumusest pärani . Tarvik konutas rongijaama ootepaviljonis . Mind märgates hakkas ta lähemale liipama . Tal oli äravahetamatu ette-taha visklev kõnnak . See oli ilmselt koomiline , ent seostus mulle hoopis millegi ebameeldiva ja ohtlikuga . Elustas mingi kustunud joone meie minevikust . Kahetsesin , et olin üldse tulnud . Seisin ja vaatasin , suutmata astuda enam sammugi lähemale , olin nagu soolasammas . Paviljoni arvustavate pilkude all liikus Tarvik . Kui ta viimaks minuni jõudis , langetas ta koonu nagu koer ning lõnksatas käelabaga jõuetult läbi õhu , nagu tahaks tervitada . Pilgud vaatasid ka mind ja võrdlesid . Ning siis need pilgud vangutasid pead . Kas ma olin tõesti abiellunud niisuguse peletisega – olin ta unustanud ! Istusime kohmetult pargipingile . Mul oli mõlemas käes avatud õllepudel . Rüüpasin neist vaheldumisi , kord enese eest , kord Tarviku eest ja haukasin peale kibesoolast kuivanud kala , see kestis kaua , lõputult kaua . Kartsin , et olen rikkunud ta päeva . Ei osanud ma ju hingeski arvata , et eelmise korra viirastuslik tusk ei olnud tal möödunud , vaid jätkus ning süvenes . Üksnes parimate soovidega , üksnes külakostiks , meeleheaks , selleks , et leevendada Tarviku tuska , olin ostnud talle puhvetist kange õlle ja voblasid , aga tema vaatas neid põlglikult ... " Võibolla ma segan sind , sa pead minema maakonnavalitsusse asju ajama ... " " Asjaajamised ? " Tarvik ärkas tardumusest . " Mul on linnas täpselt üks asjaajamine , ma tulin linna ainult selleks , et sind tänada . Ei enamat ! " Hetkeks värahtas ta hääl – kõik tema ümber on pidevalt purjus , kogu küla . Kõik nad peksavad naisi . Ning tema on siis lohutamatu ja tunneb rahutust , sest isegi mitte arga päikesekiirt ei paista kusagilt , rääkimata lunastusest . Kaldusin juba arvama , et kuulen valesti , kuid Tarvik jätkas : " Inimloomake on teinud otsuse . Sa ju tead , et ta muidu isegi ei märganud , kunas ilmus üha uus ja uus pudel tema kätte . See oli harjunud asi . Ei kuulanud mitte kellegi manitsusi . Aga kes olekski manitsenud , kas sõbrad ? " Ta kõneles , nagu vaataks enese peale kusagilt eemalt . Ta põlastas ennast täiesti . Nägin paistes , magamatusest paistes silmalaugusid , mis reetsid nii mõndagi , pikad , pikad olid olnud tema üksildased õhtud ja ööd ... " Tal on pahad , väga pahad sõbrad . Sul on õigus , Aet . " Sülitas südametäiega möödujate jalgade ette . " Üks andis läinud nädal otsad , Pärdiku-raisk . Peiel jälle sama lugu , nagu kaanid oleks kokku saanud ! Loomake ei tohi ennast kirstu juua . Sa oled avanud tema silmad . Hilja , aga asi seegi . See on ränk otsus . " Varem ma üldse ei uskunud , et tema suust ilmub kolm arukat sõna reas . See oli hoopis teine Tarvik , üllatav , leebe , äravahetatud Tarvik . Täiesti uuest maailmast pärit . Üksnes lehk oli tal endine . Ta asetas käe areldi mu varrukale ja niutsatas . Ma ei pühkinud kätt eemale , imelikul kombel tundus ta puudutus isegi meeldiv . Käe nahk oli kare . Kui sile on see Toomas Tromb Tromb Trombil , võrdlesin ootamatult . Samas heitusin sellest mõttest . Kas oli siis see siin , minu mees , mingilgi määral süüdi , et ta on parkunud ja krobeline – kas sai ta valida oma saatust ! Kas oli tema süü , et ta sattus sündima külakolkasse , kus tuli eluaeg rühmata rasket tööd , sellal kui too teine võis tänu vuhvakale vanaemale ja tema paksule rahakotile lamaskleda siidpatjadel nagu kuningas . Sellise üllatava tõdemuseni jõudes hakkasin tundma lausa lõbu sellest , et kõnnin koos lombakaga mööda kesklinna tänavaid . Ma ei hoolinud küünevõrdki , et meid võidi märgata koos . Vastupidi , mul tekkis igatsus sattuda vastamisi koguni Toomas Tromb Tromb Trombi enesega , oleksin väga tahtnud näha tema nägu . Mul oli õllepudel käes ja ta ei tarvitsenud isegi nuusutada mu hingeõhku , et olla selles kindel ! Ma olin koos oma seadusliku mehega – mida oli tal selle vastu ütelda ! --- Ent mu bravuur oli siiski vaid näiline . Tegelikult ajasin ma tänuväärset asja . Olin siin selleks , et inimest aidata . Olgu ta pealegi nii tühine kui Tarvik . " See ei ole mingi probleem ! Ütle , et olen maal . Külas oma pojal . Sina oled samal ajal linnas ja ta ei hakka midagi kahtlustama , " nämmutasin juba ei tea mitmendat korda . Tarvik oli kokkukukkumise äärel . Eluvapustused ja loobumused võttis ta vastu püstipäi , isegi üllatavalt püstipäi . Ent mõttest , et ta peab oma eluplaani jaoks nõuandeid küsima minu ülemuse käest , kiskusid koguni lõualuud tal krampi . Ehkki just sellepärast oligi ta saabunud linna . Ta leidis aina uusi vastuväiteid sellele visiidile . Kaebas lõdisedes , et ei suuda leida usutavat seletust minu kadumise kohta – ja mu ülemus küsib selle kohta kindlasti . Tarviku paaniline hirm küündis kuni absurdse kujutelmani , et võibolla hakkab mu ülemus teda kägistama . Raputab kraest . Vahistab ta . Minevik oli temasse kõigele vaatamata väga sügavalt sisse juurdunud . " Mõtle , kallis , selle peale , et me saame olla täna jälle koos , ja sa näed , kuidas sõnad jooksevad iseenesest huultele , " õpetasin teda kuni tüdimuseni ning viimaks tärkas mul idee . " Kõikjal meie ümber leidub nägijaid , kurje silmi – see on ju linn . Pealegi on mul jalg haige , kukkusin . Arvan , et kõige targem oleks , kui ma ootan sind selles samas hotellis siin . " Näitasin sõrmega huupi lähimale võõrastemajale kesklinnas . Selle ukse ees seisis igavledes livrees teener ja vaid mõni üksik aken oli valgustatud . " Sa lähed oma hotellidega loomakesele väga kalliks , " urises Tarvik ootamatult . " Sul on minu jaoks rahast kahju ? Kõik need piinad ja kannatused , mis sa oled mulle põhjustanud , ei vääri isegi hotelli ? " " Ei ole kahju , " kostis Tarvik . Kuid ma märkasin , et tal oli päris tugevasti kahju . " Sa ei joo enam , raha jääb üle ... " " Mis raha ! " hüüatas Tarvik . " Tööd tehtud puha tasuta ... Kabjake nõuab käsi pikka maiustusi ... " " Vasta ausalt , sa lihtsalt ei taha olla minuga koos ! Ja mina veel tegin üleinimlikke pingutusi , et pääseda sinu juurde . Olgu , ma siis lähen , hüvasti , Tarvik ! " Astusingi esimese sammu eemale . Tarvik jõnksatas nagu uss , haaras mu käe ja raputas seda tuliselt . " Olgu ! Ainult see üks öö , homme pean ma lahkuma . " " Kuidas sa oskad mind niimoodi üllatada kogu aeg – hotell ! Ma ei ole mitte kunagi varem hotellis ööbinud , Tarvik ! Oh , oleksid sa olnud kogu aeg niisugune ! Kuidas me oleksime siis elanud ! " Lugesin Tarvikule veelkord sõnad peale ning saatsin ta põgusa suudlusega teele . Kujutasin ette , kuidas kohe kohtuvad minu kaks meest . See oli nagu duell minu pärast . Kahjuks ei olnud mul võimalik seda pealt näha . Ent juba teadmine , et see toimub , muutis meele hellaks . Viibisin justkui keskajas , mind ümmardasid sõjakad rüütlid . --- Mõlemad rüütlid asusid koos ja kõrvuti mul südames – üht aitasin eluraskustes , pärast tema lahkumist asusin tegema tööd teise mehe heaks ... Jälgisin , uurisin , kompasin käega , jättes hoolega meelde kõik , mis hotelli sisustuses oluline ja huvipakkuv . Mu pea töötas nagu arvutusmasin . Pikki vaipu võiksime ka meie kasutada kiriku juures , need peidavad konarused ja kulunud kohad . Uksed seevastu olid ülearu luksuslikud , käepidemetel eblakad kaunistused . Veekraanid olid parimad , mis ma kunagi näinud , ent võibolla liiga kallid ? Kõndisin võlutult vaipadel , mis palistasid treppe ja koridore , kõndisin kroonlühtrite säras , kõigest , mida nägin , jäi mulle suurepärane mulje . Isegi diivanile viskudes oli mu esimene mõte , et see on küll pehme nagu ahjuvärske sai , kuid kahele inimesele kitsavõitu . Kui ärkasin , magas Tarvik mu kõrval , habe õnnelikult puhevil . Ma ei olnud märganud , millal ta saabus . Oli sügav öö . Tõmbasin kardina eest ja vaatasin välja . Linn kiiskas tuledes . Laternad särasid kõigis vikerkaarevärvides ning selle melu keskel siblisid inimesed . Inimesed olid kusagil kaugel all ja tibatillukesed nagu sipelgad . Ma ei olnud iialgi jalutanud öises linnas ning oleksin nii väga soovinud saada selgust , mida need sipelgad ometi teevad seal nii innukalt . Ent ma uinusin taas . Hommikul , kui Tarvik asutas lahkuma , peatasin ta käeviipega ja teatasin : " Me jääme siia ! " " Aga ... " pigistas Tarvik suust ilmse vastumeelsusega . " Ära muretse , küll minul juba leidub raha , ikkagi linn ! Nüüd algab pidu , suurem pidu kui kunagi varem , linna pidu ! " Jälgisin huviga , kuidas Tarvikule mõjuvad mu sõnad . Olid need ju katk tema jaoks . Miskipärast tärkas mul äkki meeletu tung juua end silmini täis Tarviku ees . Las näeb ka tema kord kõrvalt , milline on ise kogu aeg olnud . Ja kas võisin olla kindel , et enam kunagi avanebki niisugust võimalust ! Juba homme lebab ta võibolla õndsalt maanteekraavis siruli , unustanud kogu oma karskuse . " Joo , joo , ära häbene , " kuulsin Tarviku hoolitsevat häält . " Inimloomake on piiritult õnnelik sellegi üle , et sa suvatsesid ta selle mehe juurde saata . See ütles , las loomake õpib ! Ärgu võtku ta endale ülearu suuri sihte , et need ei murraks ta kaela . Sind ei ole , sind ei saa ... Aga vähemalt Kabjakegi on tal alles . Sinu on jõngermann unustanud , täiesti unustanud ... " " Aga ma ju olen , vaata , ma olen olemas , ma olen Aet . " " Järgmisel hetkel sa kaod . " Tarvik isegi ei nuuksunud , vaid kägardas taskurätikut peos ja oli lihtsalt südamepõhjani kurb . Ilmselt oleksin pidanud vastama midagi lohutavat , ent kas tuli see päikesest , mis aknast nii kaunilt sisse vaatas , või õllest või millestki muust , kuid ümbritsev paistis mulle aina helgemates ja helgemates toonides ning ma hüüdsin reipalt , võibolla isegi mõnevõrra pilgates : " Ära nukrutse , Tarvik , küll aeg parandab haavad ! " Nii möödusid päevad , võibolla õige mitu päeva . Tarvik valvas mu voodi ees . Niipea , kui suvatsesin silmad avada , luges ta mu palveid silmist ja tõi vobladest kõrvetava kurgu jahutamiseks järjekordse pudeli parimat õlut või veini . Ja kui nõudsin , siis tõi ta rummi . Võibolla raha lõppes , võibolla käis Tarvik koguni laenamas . Kuni ühtäkki raputas mornilt pead ja ütles : " Inimloomakese ravi ei taha niimoodi õnnestuda . " " Aga linn ... Linn on alles vaatamata ! " meenus mulle . Ent nähtavasti oli Tarviku leplikkus otsakorral , sest ta haaras mu nagu jahukoti õlale ja lohistas tänavale . Ta vist ei muretsenud põrmugi , mis minust edasi saab . Komberdasin tagasi parki , kust kunagi oli meie erakordne pidustus alguse saanud . Puiesteedel seiklesid lõbusad vandersellid , kellel ei näinud olevat isegi aimu sellest , mis on tusk ja piin . --- Linnas oli öö hoopis teistsugune kui külas . Seal mustasid tontlikud metsad ja kostis hundi ulgumist , kuid linn oli valge , peaaegu sama valge kui päeval . Öised inimesed siiski erinesid mõnevõrra tavalisest . Nad tundsid end vabamalt , ka need , kes olid süvenenud oma aimamatutesse askeldustesse . Ent paljud vedelesid lihtsalt niisama pinkidel ja trotuaarideservadel . Kas olid nad üldse tuttavad omavahel , kes viibisid lähestikku ja rääkisid juttu ? Nad olid üksnes osa linnast , selle sügavast anonüümsusest , linna lihalik pale . Alles nüüd , keset ööd , taipasin täielikult , miks linna nimetatakse patuseks kloaagiks , see hullutas ja sellest oli võimatu välja pääseda . Võisin minagi konutada maha raekoja ette tänavakivile ja olla üks nimetu tuhandete seas ... Äkitselt möödus minust Toomas Tromb Tromb Tromb . Ta paistis olevat purjus . Üksipäini tuigerdas ta murelikult kuhugi . Kuum juga jooksis mul südame alt läbi – ma pääsesin nii napilt ! Viivuks mõtlesin , et peaksin pöörduma tagasi hotelli , enne kui juhtub midagi hädaohtlikku , ent inimvool kandis mu endaga kaasa . Baar järgnes baarile , toost toostile . Ikka kaunite neidude terviseks ! Minu terviseks ! Järjekordses kõrtsis juhtus see siiski . Maabusin koos seltskonnaga ettevaatamatult lauda , kus konutas Toomas Tromb Tromb Tromb . " Aet ? " küsis ta üllatunult . " Mina , " kostsin imeliku soojusega . Ta oli üksi , tal ei olnudki kedagi kaasas , mitte ainsat lehtsaba ei olnud temaga . Kaaslased püüdsid minuga harjunud kombel edasi flirtida , ent ma ei viitsinud neile isegi otsa vaadata , veel vähem naerda nende hambutute naljade üle . Kuni nad tüdinesid ja leidsid endale järgmised tüdrukud , kes kõndimas veiklevate tulede vikerkaartel . " Palun ära mine sinna külasse enam , " lausus mees . " Mis külasse ? " küsisin jahmunult . Vaevalt saime kokku ning juba ta algab jälle ! " Küla ja küla ja küla . Ma olen ju siin , Toomas Tromb Tromb Tromb ! Kas me ei võiks olla kordki päris teineteise päralt , nii nagu kunagi ? Nii nagu alguses ? " Kuni mulle lõpuks meenus , mida olin käskinud Tarvikul talle edasi öelda . Tõmbasin äkilises hardusepuhangus Toomas Tromb Tromb Trombil prillid eest ja külvasin tema näo üle suudlustega . Neil ei tulnud lõppu . Ta hoidis mind kohutavalt-kohutavalt kõvasti . Ah , me olime kaks väikest kassipoega tormis ja äikeses . --- Toomas Tromb Tromb Tromb oli vist tõesti palju joonud , sest sain talle hommikul kõik täie mõõduga tasa teha , mis ta oli varem teinud minuga . Läigatasin talle kruusitäie jääkülma vett näkku ja manitsesin sõrme viibutades : " Miks sa ometi jood ja lakud , armas mees , kes siis tööd teeb ? Käsikirjad aina seisavad ! " Kui lähenesin uuesti pilgeni kruusiga , püüdis ta katta end tekiga , kuid ma nägin tema riuka vaevata läbi ja tõmbasin teki talt ära . Ta lamas , armas valge kaitsetu pallike , ristseliti voodil ning üksnes ägas ja lõdises – ta oli täiesti kaitsetu ! " Sa olid kadunud , kadunud ... Siis veel see kummaline külaline ... " " Mis külaline ? Kas lõpuks ometi mõni poliitiline laip astus sisse , klõbistas kontidega , missugune rõõmus uudis ! " Kallasin ta pealaest jalatallani veega üle ja hüppasin seejärel ka ise voodisse – prauhti otse lirtsuvatele linadele ! " Sinu mees , " kostis mu armas mees lõdinal . Ka mu tulikuumad kallistused ei suutnud teda vaigistada , oh vaene mees ! " Sa kuuled õigesti – sinu mees otsis mu miskipärast üles . Ajas tükk aega mesikeelset joga , aga kui hakkasin teda välja viskama , siis asus laia suuga kurtma oma virtsast elu . Aga ta ütles ka , et sa oled külasse tagasi pöördunud . " " Kas algab jälle ! " pudenes mul korraks suust . Kuid samas embasin teda juba uuesti , sest see , mis mehega toimus , oli ilmselgelt haigus ja ka arst tahtsin ma olla , ravida teda , nii nagu tema muidu ravis mind mu hingevaevades . Haarasin tema kassiahastuses pea oma sülle , silitasin hellalt ta hõrenevaid juukseid ja kuulutasin pühalikul häälel , et kirik nutab meie usinate kätepaaride järele . Et me ei ole väga ammu seal käinud ja ta tunneb ennast hüljatuna . Aga mees ei paistnud hoolivat mu tembutamist ja urgitses : " Kus sa need päevad olid ? Kui sa ei olnud külas ? " " Olin üksi , " pressisin end suurivaevu kokku võttes läbi hammaste . " Kõik need päevad ? Keegi ei joo ometi nii kaua üksipäini , su hääl kähiseb nagu parmul , sind nähti ... " " Koos sõpradega . " Aga ma ei suutnud ka valetada , tahe oli mu maha jätnud . " Ma maksin kätte . Kurat , kuidas ma maksin kätte ! Muide , kui sa ei taha , et ma sinu kõrval magan , siis ma ... " Viskusin lauset lõpetamata voodi ette põrandale ja väänlesin seal nagu patukahetseja või langetõbine . Mu käitumine , mu alandlikkus arvatavasti jahmatas teda ning ta muutus nukraks . " Püüa minustki veidi aru saada , armas . Kui ma köögist tagasi jõudsin , siis sind lihtsalt ei olnud enam . Sa ei öelnud lahkudes mitte kõige vähematki . Mulle tundus nii väga , et kõik läheb vana rada ... Mis sinuga juhtus , Aet ? " --- See oli küsimus , mida ma kartsin . " Aga võibolla ei juhtunudki midagi , ma olin lihtsalt veidi ära ... Andesta , kui suudad ... Kuidas sa saad küll hoolida minust nii palju , Toomas Tromb Tromb Tromb ? " ütlesin nõrgalt . " Ma hoolin iseenesest ! " purskas Toomas Tromb Tromb Tromb kibedalt . Kuid soe helk pesitses ta silmis . Ta torkas mulle näo ette peegli . Ilmselt arvas ta , et kohkun sinna vaadates ära . Kuid ma olin avanevaks vaatepildiks valmis . Mu silmakoopad olid auku vajunud , näol kortsud teravalt esile tunginud , suunurk lõhki , põsed paistes – ega ometi Tarvik mind siiski löönud , ma ei mäletanud , ma ei mäletanud – , ma olin jälle samasugune kui enne meie kohtumist , kogu kosmeetika oli maha valgunud , maskid vajunud eest . Ainult juuksed olid endistviisi heledad nagu lina . " Nii et mina võin kui palju tahes andestada , " jätkas Toomas Tromb Tromb Tromb , " aga elu , mida teeb tema ? Elu on antud üksainus ja kui see ära raisatakse , siis ta vihastab . " Mees rääkis alati nii targalt . Nähes kannatusi , mida talle põhjustasin , oli mul kohutavalt häbi . Kuidas ma võisin sammugi temast eemale minna . Aga kui ma siiski läksin , siis oli ta järsku justkui pühitud mu meelest ja ma ei mäletanud enam koduteed , see heidutas mind ... " Mis parata , kui sina oled loomult sünge inimene , " ohkasin vastuseks , " aga mina olen lõbus ja vajan aegajalt vaheldust , me iseloomud on lihtsalt erinevad ! Nii-nii väheke vaheldust . " Näitasin talle kahe sõrme vahel , kui vähe seda on . " Ma ei saanud sulle ometi öelda , et tahan veidi lõbutseda ! Või oleksin saanud ? Ei , tunnista üles , sa oleksid mu esimese sõna peale karmilt seitsme luku taga pannud ! Nagu sa tegelikult seda tegidki , me käime ju viimasel ajal igal pool koos , iga väiksematki kruvi ja mutrit ostmas ... " Mu etteheide oli õige , pärast seda , kui kohtasin ehitusmeistreid ja pidasin nendega läbirääkimisi , ei olnud ta saatnud mind enam kauplustesse ja töökodadesse . Ega tahtnud kuuldagi sellest , et keegi neist tuleks kiriku juurde tööle ja päästaks selle . Kui muidugi oligi seal veel , mida päästa . Mehe virisemine ei sobinud kuidagi kokku minu asjalike seletustega ja ma tundsin endas uuesti jõudu tekkivat . " Kas suudad sa ometi kord mõista , mu armas Tromb Tromb Tromb , et mind ei tohi liiga kaua puuris pidada . Muidu ma tõusen esimesel võimalusel lendu ! " " Sa räägid täna nii targasti , " imestas mees . " Kas ma muidu ei räägi ? " küsisin teda uuesti sõrmega õrritades . " Sa ehk veel mäletad – kunagi kutsusid sa mu tööle just mu lahtise mõistuse pärast . Nii sa vähemalt ütlesid . Tõsi , olen hiljem hakanud kahtlema , kas kuulsin päris õigesti ... " Ehk hakkas ka mees vähehaaval aru saama , et mitte päris kõiges ei olnud tal õigus . Ma nii väga lootsin , et ta suudab näha mind läbi ja mõistab mu sisemust . --- Me läksime ja läksime – kuid me ei läinudki kiriku juurde . Hetk enne esimesi pajupõõsaid pöörasime hoopis kõrvale ja sammusime edasi mööda linna piiri . Toomas Tromb Tromb Tromb paistis küll üllatuvat , kuid õnneks ei öelnud ta midagi . Nähtavasti oli ta vahepeal siiski midagi õppinud ja endale selgeks teinud . Küllap ta mõistis , et parem on teha minu tahtmist , kasvõi üksainuski kord . Pealegi ei olnud mu tahtmine üldse suur . Ei , see oli üpriski väike ja süütu . Me lihtsalt jalutasime . Sumasime käsikäes läbi kraavide ja võsastike ja piir sulas , linn kadus , maailma ei olnud , ainult meie kaks . Ainult meie kaks täiesti teineteise päralt . See oli siiski hiiglaslik ja väsitav sumamine , sest linn oli väike , ent ta piir üpris suur ja sopiline , ning kulus kogu päev , enne kui ring sai tehtud , jalgadega joonistatud mandala ümber linna . Kui linn oli viimaks õnnelikult märgistatud ja me tagasi põõsaste juures , mis tähistasid kirikumaa algust , põimisin käe ümber ta niuete ja ümisesin pilukil silmi : " Mulle näib , et sa ei hinda minus mitte mõistust , vaid midagi ... Mõistusega saad sa ka ise hakkama – midagi hoopis muud ... " Pelgasin , et kohe läheme teisele poole põõsaid , kus soo , kus kirik . " Äkki kutsusid sa mu enese juurde sellepärast , et ... Et sul oleks kellegagi koos magada , oh sind ! " Mu silmad plaksatasid lahti . Mehe näol peegeldus siiras armastus . " Sa ju tead , et see ei ole nii , " kostis mees sellegipoolest vaimuvaeselt . " Aga miks ei võiks see olla nii ? " Nüüd mees koguni punastas , nagu ma ei olnud teda varem näinud . " Süda läigib nii hullusti ... Äkki olen ma rase ? " Olin kätkenud oma arglikku küsimusse kogu ootuse , lootuse , iha , mis mul oli . Kuid mees järsku enam ei rõõmustanud , vaid vangutas pead . " Niisuguste eluviiside juures , mis sinul olnud ? Paistab , et su keha on liiga mürgine ega võta seemet vastu . Sa peaksid muutma neid kõigepealt , miks sa ometi jätkad ! " Ta kõneles vaikselt ja leebelt , kuid ta sõnad lajatasid nagu kepihoobid mulle pähe . Kas ta tõesti ei olnud märganud , et laps on kogu mu ootus ja lootus , kogu mu elulõng , hinges nii sügaval , et ma peaaegu ei söandanud temale mõeldagi . Et ta on mulle tähtsam kõigest , tähtsam igast mehest , ka temast , olgugi ta armsaim inimeste seas ? " Mis laps niimoodi tuleks , poolearuline ? Võta ennast ometi kokku ja hakka elama , küll siis saab kõik korda ! " jätkas mees muretult . Ei , ta ei märganud , ta ei mõistnud ! Piisas mul vaid üle pika aja juhtumisi natuke lõõgastuda , kui ta vihjas kibekiiresti joomisele ja laaberdamisele . Muidu oleks ta võibolla kuulutanud , et olen teinud liiga pika jalutuskäigu haige põlvega ja end ülemäära kurnanud selleks , et mul võiks olla laps . Helistas üksnes nalja pärast oma kellukesi , selleks , et pööraksin oma hinge pahupidi ta ees ja ta saaks trampida sellel . Et uinuksin imeliste helide saatel ta käte kaisutuses ega taipaks kahtlustada , et ta ei soovi üldse minuga lapsi ja otsib paaniliselt ettekäändeid . Kas niisugune pidi välja nägema meie elu ? Kas pidin ma üha tiirutama keti otsas ta kõrval ja tema varitses vähimatki libastumist , et kustutada mu lootus ? Kas see oli elu , mida ta jutlustas , ei , see oli tragöödia . Pealegi , meie külas oli ka suurimatel joodiknaistel kümme last ja rohkemgi , nad sünnitasid iga aasta nagu jänesed – kõik sünnitasid , ainult mitte mina . --- Ent jalgadega joonistatud ring ümber linna toimis omasoodu , viimaks paistis ka mees nägevat värelust mu hinges . Veel enne seda , kui ta oli sõtkunud saabastega selles , olin jõudnud sosistada tema pehmesse näkku , et tal on voli korjata aasalt lillekimp ning asetada see altarile , mis on armastuse altar . See meenus talle , ta vabandas mu ees : " Ära võta liiga südamesse , mida ma rääkisin , olin afektiseisundis . Tundus , et vaid kuri sõna , ainult kärkimine suudab sind läbi raputada . Vabanda mind , Aet ! " Pärast olid tal hiiglaslik vahukooretort ja hirmkallis veinipudel . Ta keetis ise kohvi ning täitis laua lõputu hulga kookide ja saiakestega . Koguni kristallpokaalid ostis see pöörane mees . Kõlistasime neid tervitades vastamisi ja tundsime end väärikalt , nagu tõelised keskaja aristokraadid . Temal oli seljas tume pidulik ülikond . Minul tume kleit , mille ta kunagi mulle ostis . Mu käed olid kombekalt laual , sõrmed pokaali ümber kaardunud , põlved siivsalt kokku surutud , huuledki tõmmatud kriipsuks . Küünal põles kapil vanaema pildi ees ja vanaema naeratas oma naeruta naeratust , jah , tema oli suurem meist . Mees asetas mu ette lauale suure paki , mis roosa lehviga kokku seotud , ning küsis : " Kas sa oled minu naine , Aet ? " Ta sõnad kõlasid nagu kosimine . Kummardusin tema poole ja sosistasin talle kõrva : " Armas , armas , ma tahan olla sulle ikka ja alati hea naine . " See oli vastus , mida ta ilmselt ootas . Ta kangestus mu ette tikksirgeks nagu sõdur ja tõstis koguni käe kõrva äärde . Pelgasin juba kõige halvemat , sest mida hullemini meil läks kirikuga – seekord ei jõudnud me ju enam põõsastestki kaugemale – , seda tüütumalt kaldus ta rõhutama , et on saanud hakkama millegi tõeliselt suurepärasega , kui ostis selle kiriku . Ent kirikut ei maininud ta sõnagagi . Ta pidas selles kentsakas valvelseisangus maha kõne , mis mind jahmatas . " Mu kaunis , mu haruldane daam ! Nii väga tahaksin loota , et suudate anda mulle andeks mu kohutavad tujud , mu raevusööstud ja kannatused , mis olen teile põhjustanud ! Uskuge , neis puudub vähimgi kiuslik tagamõte . Mu ainus soov oli talutada teid kättpidi teeotsale . Ja nii , nagu meie mured ja rõõmud elavad juba pikka aega ühes rütmis , siis nüüdsest oleme me kõiges võrdsed , ma olen langetanud otsuse ! " Ta vaatas hardunult üles : seal asus vanaema pilt . Ent vanaema vaatas pigem minu kui mu mehe otsa . " Te kuulete õigesti – oma kõige kallima , oma firma asetan praegu teie jalgade ette , armas Aet ! Edasi sammume juba kahekesi , juba käsikäes ... Ja et te ei peaks iial enam roomama mööda põrandaid nagu kerjus , siis asetan teie jalgade ette ka poole oma pärandusest . " Ta kõneles , ikka alles sirge ja suur . Ma ei osanud äkki midagi teha . Isegi pokaali puudutada tundus kohatu . Isegi liigutada . " Mõistagi tasub kõige paremini ja õiglasemalt elu ise teile teie vaeva eest , mu noor daam ! Kuid teil on olemas kõik eeldused , et tõusta jalgadele , ja selleks ei vaja te muud kui vabadust . Oma võimete , oma ülalpidamise , oma usinuse , oma hämmastava edasijõudmise juures suudate te kõik . Ning kui te iganes peaksite tundma , et oskustest ja vilumustest jääb puudu , siis vaid mainige seda ja ma leian teile veel mõne õpetaja . " Roosa pakk nihkus minu ette . Võtsin selle tänades vastu . See oli rahapakk . Pistsin raha üle lugemata kappi pesude vahele ning me lõime taas klaasid kokku ja suudlesime nagu noorpaar . " Olen ikka ja alati tundnud , et ühel päeval kingib su hea iseloom sulle imeilusa saatuse . Kui kannatuste karikas on põhjani joodud , peab ilmnema see , mis lunastab kõik . " Ta vaatas mulle väga tõsiselt otsa ning lausus : Kuhu sa jõuadki , Aet ? Ma ei tea ! Aga sa jõuad kaugele . " Ta armastas mind tõesti vist palju , liiga palju . Miskipärast vihisesid kogu öö läbi pea viirastuslikud vaatepildid . Surmad , jubedad , vägivaldsed surmad tõttasid rivis . Isegi kallistused ei leevendanud neid ega silitused . Tahtmatult mõtlesin keset mehe tulist embust , mis täitis kogu mu keha , hoopis Tarvikule ja Kabjakesele , jah , Tarvik oli see , kes viimaks päästis mu surmade kaskaadist . Iga hetkega aina ebareaalsemaks muutus niit möödaniku suhtes . Nagu oleksin tõesti astunud läbi aimamatu värava . Mees , see heitlik ja imelik mees tundus samuti süngem kui tavaliselt . Vaevalt asetasin kohvikannu tulele ning alustasin hommikueine valmistamist , kui ta kammis juba peegli ees juuksed siledaks ja tõmbas selga musta ülikonna . Sidus lipsugi ette , nagu asutaksime end kontserdile . Ootas kiiktoolis jalgu kõlgutades , näpitsprillid silmade ees , kuni toon talle kohvitassi . Rüüpasime kohvi haudvaikuses . Nagu vaid siis , kui olime põhjalikult tülis . Vajusin instinktiivselt laua taha ja tõmbasin kirjutusmasinalt katte , sest tajusin , et mees seda tahab . Viimaks usaldasin küsida : " Kas midagi on juhtunud ? Kas midagi on halvasti ? " Mees oli arvatavasti mu küsimust oodanud . Minu hämming valmistas talle rõõmu . Ta toppis mõtlikult piipu . " Ei ole halvasti , hästi on ! " " Kas nii hakkabki olema , " pudenes mul suust . Õudne , mehe suu vastas nagu kaja : " Nii hakkabki olema , Aet . " Neis ähmastes sõnades puudus isegi ähvardus . Neis ei olnud vähimatki väge ega energiat . Ülikond näis nagu surnumatja rüü ta seljas . See oli väikeseks jäänud ja kiskus nööpidest . Vana lõikega ülikond , mis meenutas talle kunagisi paremaid aegu , ah , ilmselt ka kunagisi paremaid naisi ? Ilmselt oli mindki tänasest peale tema lugematute lemmiknaiste killavoori arvatud , ja mul ei olnud sellest auavaldusest vähimatki rõõmu . " Võta teatavaks , meil on esmaspäev , " jätkas mees . Tundus , nagu oleksime masinad . Eile läks magama kaks ilusat inimest , ärkas kaks plekist kolisevat aparaati . Ning kui kavatsesin – märgates , et tema tass on tühjaks saanud – siirduda kööki uut kohvi keetma ja ehk veidi ka hinge tõmbama , keelas mees mul käeliigutusega seda teha . " Armas Aet , kohvi keedad sa edaspidi ainult kodus . See siin ei ole kodu , vaid kontor ! Kas sa tõesti ei mäleta , et eilsest peale oleme me kompanjonid , Aet ? See on meie päris oma firma . " Ta selgitas , et kodugi saame endale kindlasti – koduks ehitame kiriku ja hakkame seal elama püha elu , oh teda ! – , kuid praegu asume tööpostil ja hetkel toimub tootmisnõupidamine . Seesugune jube koosolek pidavat hakkama äratama meid igal esmaspäeval . Me tegevat sellel kokkuvõtte eelmise nädala tööst , määravat täpselt kindlaks oma jõuvarude hetkeseisu ja vaagivat läbi võimalused . Siiski tõttas mu haput ilmet nähes lohutama , et koosolekutega on kerge harjuda . Lihtsalt oleme veidi koos ja peame veidi nõu ... Seda ette kujutades tuli mul kurgust veider turtsatus . Kuidas ma tahtsin olla virk ja tõsine , ja kuidas ma seda ei suutnud . " Sa ei võta asju piisava tõsidusega ? " küsis mees ranget ametlikku näoilmet teeseldes . " Naerude aeg on läbi . Stardipauk on kõlanud . Siiani on meid iseloomustanud kaootiline ja umbropsu tegutsemine , nüüdsest peame selle unustama . " Siinkohal ta hetke viivitas . Kas meenus talle midagi või siis jooksis mõttekäik peas umbe . " Praegu on otsustav hetk , me kas tõuseme kõrgustesse või variseme põhja . Iga meie samm on nüüdsest arvel , Aet ! " Ning ta ulatas mulle ühe neist vastikutest kollastest paberilehtedest , mille oli pliiatsiga kirjuks kritseldanud . Siis niisugune hakkas nüüd ja edaspidi välja nägema meie suurepärane võrdsus . Ma ei osanud end äkki mitte kuidagi üleval pidada . Kogu aeg olin viibinud siin nagu kodus ja nüüd vaid piirangud , keelud , tabud , ahistus . Logistasin sõrmi mõttetult üle klahvide , mu silmad , suu , kogu mu pea oli täis tootmisnõupidamist . Lisaks kõigele tundus emise kirjatöö korrastamine olevat ebaeetiline . Võis juhtuda , et Toomas Tromb Tromb Tromb on paigutanud sellesse mõne mõtte , seda hakatakse hindama , emis saab kuulsaks , pääseb parlamenti , valitsusse , pöörab kärsaga segi kogu riigi . " Kui kaua ma parandasin ! Sul kulub selle ümberlöömise kallal muretult terve nädal . " Nõnda see mees küüniliselt lobises . Kinnismõte firmast ja meie suurtest edusammudest oli ta üleni vallutanud . Meenutasin kurvalt , missugune empaatia ja hardus kaunistas teda alguses , kuhu oli kadunud see kõik ? Mäletasin suurepäraselt , kuidas pääsukeseks nimetas kord emist ! Mehel enesel oli aga võrdsusest vist hoopis kummaline arusaam . Ta läks hoopis ise kööki kohvi keetma ... Kirjutasin , õige mitu rida kirjutasin ümber seda kirjeldamatut totrust , seejärel pomisesin : " Ma lähen toon postkastist ajalehed . " " Täna on ju esmaspäev , kulla Aet , " kostis mees . Esmaspäeval ajalehti ju ei ilmunudki ! Punastasin kuni juuksejuurteni ja muudkui tagusin ja tagusin sinisuka sõnu paberile nagu ori , nagu äke , mis pidi jätma korralikult küntud vao . Mees tõi mulle aurava kohvitassi ja ladus mu laua täis võileibu . Serveerimise juures oli ta üllatavalt osav ja elegantne . Paistis , et kunagi oli ta töötanud kelnerina . Mida ma üldse tema elust teadsin , veelgi vähem kui tema minu omast , mitte midagi ! Kuid valu ei olnud , ei olnud . --- Valu ei olnud ka pärast – külas . Kui naaber kutsus Tarvikut oma peldikut tühjendama , siis seisin ma lihtsalt käed puusas uksel , kuni ta lahkus . Ka need , kes nõudsid teda täkku ruunama või kitse tapma , peletasin kõik häbiga eemale . Tarviku meeleparandus oli jõudnud juba niikaugele , et ta oli kõik küla rängemad tööd oma õlgadele ladunud ning ägas nende raskuse all . Pattude kahetsemises ei saa teha vahet , ka kõige ebameeldivam töö on jumala katsumus , see just ongi kõige õigem katsumus , halises ta ja kibeles muudkui minema . Ainult minu pärast ei teinud ta seda . Ainult sellepärast , et kartis mind kaotada . Ja veel enam kartis ta mind ! Kuidagi kahju hakkas mul temast . Kaine ja karske Tarvik ei erinenud palju hobusest , mis traavib lõa otsas ja kui peatub , siis vaid selleks , et mõistatada piitsaplaksude järgi , kuhu peab edasi minema , kuhupoole viib peremehe tee . Kui enam kedagi ei tulnud , raputasin teda õlgadest nagu jahukotti ning hüüdsin : " Su meeleparandus on vilja kandnud , suurt positiivset vilja , uued teod on vanad tagajärjed kustutanud ... Armas , ma olen ju tagasi ! " Ent Tarviku nägu oli tuim . Kas ta sai üldse millestki aru . Põgenes tagatuppa ja konutas hirm silmis , oodates , millega see kõik lõpeb . See ei olnud hea , see võis pöörduda vihaks ja raevuks : nurkaaetud metsloom , südames miilamas vastuhaku tuli ... . Viimaks ei jäänud mul muud üle , kui anda enesekaitseks selgitusi . Kirjeldada , mis oli vahepeal juhtunud . Mispärast oli nii , nagu oli . Milleks tema kannatused head , missugune nende tasu . Puistasin ta ette maha oma märsi , mis linna minnes oli tühi või täis mu paremaid rõivaid , mis kohale jõudes osutusid kaltsuks : märsist kukkus välja raha , raha , raha , raha . Tarvik ei lausunud midagi . See , mida ta nägi , ei vastanud tema kannatuse kinnisideele . Kuid vaatepilt paistis avaldavat talle sellegipoolest sügavat muljet . Kogusin rahatähed hunnikuteks . Need meenutasid kaardipakke . Tarviku pilk vilas ikka veel mujal . Segasin pakid hooletult läbi . Rahasid oli väga mitmesuguseid . Libistasin sõrmed üle rahapaberite servade , pakid kahisesid nagu siid . Lõpuks ladusin rahad voodile laiali ja alustasin nendega pasjanssi . Tarviku suu vajus lahti . Ta lõug rippus vastu rinda . Sülg nõrises üle keeleotsa . " Kas mõistad nüüd , misjaoks ma olin linnas ! " hõiskasin Tarviku kuube suudlustega üle külvates . Me olime ootamatult jõukal järjel , võibolla kõige rikkamad inimesed kogu külas . Me olime täiesti teised inimesed kui varem . Mida kõike oli teinud meiega see imelik mees linnas ! " Vahest suudad andestada , et olin ära nii kaua ! Ma igatsesin kohutavalt sinu järele , kuid ei tohtinud isegi seletada ... Pidin kannatlikult ootama , kuni saan kätte oma tasu . " " Inimloomake oli samuti kannatlik , " lisas Tarvik targalt . " Muidugi ! Inimloomakese osa oli siin isegi väga suur ! Ülemus andis just sellepärast meile kõik vajaliku , et inimloomake jättis talle kustumatu mulje . " Tarvik oli väga meelitatud , talle aitas vähesest , rind tõusis tal uhkusest . Ta oli hetke enesest ära , justnagu midagi mõeldes , millestki pikkamisi aru saades , ning kadus seejärel salapärase näoga hoovile . Ta jäi kauaks ära . Kogu selle aja pidin ma vahtima vanatoiga tõtt . Too ei olnud rahapakke vist tähele pannud ja puristas suust minu poole järatud tuvikonte , pakkumata minule mitte suutäitki . Kujutlesin , et Tarvik on liibanud metsa äärde ja korjab mulle kimbu põllulilli . Seda suurem oli mu jahmatus , kui ta ilmus viimaks higisena lävele . Selgus , et ta oli üksi ja paljakäsi tõmmanud õuele niidumasina , mida muidu vedas kaks hobust . " Kaks hobujõudu , tubli , " laususin segaduses , taipamata , milleks Tarvikule seda vaja . Masin oli paksu roostekorraga kaetud , ükski ratas ei liikunud all , seda ei olnud väga ammu juba kasutatud . See oli täiesti kõlbmatu masin ning meenutas üksnes traumasid ja valu . Aga Tarvik vaatas mind õnnelike silmadega . --- Niidumasinat ei olnud meie jaoks juba ammu olemas . Alates sellest õnnetust-õnnetust päevast , mil Tarvik ei tulnud koju . Mööda niidumasina jälgi minnes leidsin selle maanteekraavist kummuli ja Tarviku keset hobuste südantlõhestavaid karjatusi vereloigus . Ta ei liigutanud ja näis surnud . Seisin käed rippu ta kõrval leinas . Tundsin tol hetkel vaid lõputut ahastust . Ning sellele järgnes niisama vapustav rõõmusööst mu hinges , sest mees siiski elas – ta norsatas nagu hobune . Tarvik magas juhipingi rusudel veel pika rahuliku purjus une , midagi taipamata õnnetuse suurusest , kuid see saatuslik päev vajutas oma pitseri kogu meie edasisele elule . Mõlemad hobused olid murdnud oma luud ja tuli maha lasta . Me jäime võlgu , palju võlgu , hobused olid laenatud . Kui siiani oli Tarvik nohisev ja nässakas sell , kes rääkis vähe ja ka tegi vähe , paistmata silma muu kui lonkamisega , siis sealtpeale loobus ta üldse tegemistest . Kuid see ei olnud veel kõik ! Niipea , kui tulnuks vähegi jõudu pingutada ja vaeva näha , ajas Tarvik nüüdsest kaela tigedalt õieli nagu kalkun ja süüdistas , et teda tahetakse tappa . Sest kuhu saavad püüdlemised viia , ainult hauda – kui napilt ta sealt pääses ! Tema pääsemine omandas aga iga päevaga aina müütilisemad mõõtmed . Varsti teati kõikjal lähemal ja kaugemal , et meie külas leidub hale õnnetu mees , kellest sööstis üle metsikute hobuste kari . See olevat olnud imetabane juhtum , kapjade all lömastus ainult jalg . Kui Tarvik jala ette sirutas , paotusid kukrute rauad nii mõneski kõrtsitoas ... Nüüd oli see periood lõppenud ? Tarvik ronis seninägematu reipuse ja rõõmuga masinale ja pruukas huultega nagu hobune üle kogu hoovi : ptruu !!! Ma ei suutnud uskuda oma silmi . Ma pidin ometi eksima , päris kõik ei saanud ometi olla nagu muinasjutus , liiga palju tahta olnuks liig ... Tarvik hoidis uhkusega mutrivõtit oma paakunud peos . Sinna see sobis , sobis oivaliselt . Kummaline oli see kõik , ta kinnitas , et oli saanud niidumasina parandamise idee ei kelleltki muult kui Toomas Tromb Tromb Trombilt – tookord , mil nad kohtusid . --- Nüüd viimaks kuulsin täpsemalt nende rüütliduellist . Seni piirdus mu ainus kommentaar Toomas Tromb Tromb Trombi käegalöömisega . Ent Tarvik seletas suure heameelega , mis seal toimus . Ta paistis olevat kohtumise üle väga uhke . Aga midagi ei toimunudki . Üks minu meestest ratsutas järjest läbi oma eluplaanid ja unistused ning teine mu mees raputas peaaegu kõige suhtes kahtlevalt pead , kuulutades need liiga suurejoonelisteks . Mis olidki ta plaanid ? Ta tahtis jätta joomise . Ta tahtis jätta suitsetamise . Ta tahtis murda tööd nagu loom . Ta tahtis saada rikkaks . Ja ta tahtis saada tagasi oma naist , lisas ta areldi . Viimase soovi peale Toomas Tromb Tromb Tromb lausa naeris . " Naist ! Unustage ometi ilmvõimatud tahtmised ja ihad ! Te lamate maas ja vaatate üles taeva suunas ja ootate , et tähed teie juurde kukuvad . Nad ei tee seda . Kas te olete arvestanud , missugused ohud sellega kaasnevad , kui te soovite soovimatut ? " Tarvik oli sunnitud möönma , et ta ei olnud ohtudele isegi mõelnud . " Kõigega tuleb arvestada , kulla mees ! " hüüdis Toomas Tromb Tromb Tromb justkui vabanedes . " Kogu maailma kurjus koondub , et enese poolele tagasi võita seda , mis paistab nihkuvat üle piiri . Kõige salalikumad riukad võtab ta tarvitusele . Kui te oma võimeid nii tugevasti üle hindate , siis ka pettute samavõrd rängalt . Te ei saa ise arugi , millise vihuri keskele järsku maandute . Te ei tõuse enam iial ! " " Kas inimloomakesel ei ole vähimatki lootust , " suutis Tarvik vaid haliseda . Ta mõtles järele . Ta leidis olevat enese läbinisti vääritu olevuse . Ent vaevalt jõudis selles selgusele , kui mees andis talle lootuse justkui võluväel tagasi , kuulutades õpetlikult : " Väga paljud on murdumise järel joonud ennast surnuks . Teid ähvardab sama saatus , kui te ei mõista , et sinilind asub ainult teie peas , teie pehastunud ajus – looduses ei ole seda olemas , unustage ta ! Kuid ka teil leiduvad oma võimalused . Seadke , armas Tarvik , endale teised , väikesed , reaalsed sihid . Väikesest kasvab ajapikku suur , mitte vastupidi . Aet , tema armastab mind ja mina armastan teda . Palju muudki on teie jaoks ülearu suur . Kuid ka teie olukorras on võimalik edasi minna . Astuge edasi tasapisi , väikeste sammude haaval . Ma olen teie suhtes tegelikult äärmiselt optimistlik ! Kui te unustate sinilinnu , siis suudate kindlasti vältida tagasilangust ! " Viimane lause jäi Tarvikule väga selgesti meelde . Ta kinnitas , et see oli liigutavalt ilusasti öeldud lause . Selle peale oligi Tarvik rääkinud niidumasinast . Niidumasina lugu tekitas Toomas Tromb Tromb Trombis silmnähtava elavnemise . Ta seletas suure kannatlikkusega uuesti üle , kui õilsad ja ilusad on Tarviku soovid , kõik tema kainused , karskused , õppimaasumised , tööletormamised , äriajamised , õnnelik perekond , lastetuse ravi , aga niidumasin on temale täpselt paras . Selle taastamine on Tarvikule kui kuldsete kätega mehele jõukohane , see sisustab oivaliselt tema aega ning paneb aluse ka tulevasele jõukusele . Ta rääkis nähtavasti suure sisendusjõuga , nagu äratuskõneleja , sest Tarvik meenutas kogu seda seika õhinal ja hõisates . " Nüüd on kõik möödas ja sa ei ole enam purjus , " silitasin vaikselt ta juukseid . " Ei ole ju kunagi enam , sa lubad ? " " Ei ole , " kinnitas Tarvik . Ilmselt oli jumala sõrm – kas tõesti oli ta kannatuste turvil leidnud ka usu jumalasse ! – jumala sõrm see mees tema jaoks , seletas ta . " Siis on kõik hästi . On ju , meil on kõik väga hästi ! " Kõik oli hästi . Tarvik asus suure pühendumusega niidumasina kallal . Kuidas oleksin samamoodi tahtnud unustada eelneva elu , nii nagu Tarvik . Kuid nagu neetud , iga Tarviku õline mutrikeerutus tõi mulle meelde Toomas Tromb Tromb Trombi . See kiuslik mees oli minuga kogu aeg kaasas ! Ent elu ei andestanud tagasipöördumisi ega nutmist eksituste kannul ning ma surusin südame taas kõvaks . Elu tegi lihtsalt imeliku kõverkäigu . Asjata arvasin , et olen siit igaveseks lahkunud , tegelikult kõik jätkus ... --- Meil ei olnud mitte üksnes hästi , vaid koguni väga hästi . Mul oli kodu . Mul oli mees . Mu rahakott oli rahast ümmargune . Ma olin kindlustatud . Kas ma oleksin alles hiljuti – või üldse kunagi – võinud millestki niisugusest unistada ? Ausalt öeldes ei olnud mul elu sees turgatanud mõtet , et ärkan ühel heal päeval rikka ja õnnelikuna . Ajakirjade klantspiltidel troonivaid selle maailma vägevaid vaadates olin tundnud üksnes kollast kadedust ega püüdnud isegi ette kujutada nende elu . Ilmselt puudus mul piisavalt kõrgelennuline fantaasia selleks . Nüüd olin äkki ise üks nende hulgast ... Ma olin kindlustatud ! Elu oli mu üles leidnud , selavii ! Räpase noasälkudest äestatud köögilaua taga lugesin järjest üles oma unistused ning Tarvik kuulas neid pead vangutades , saamata aru pooltestki sõnadest , küllap kuuldes kuulsate firmade peeneid nimesid esimest korda elus . Aga ta mõistis , et see kõik on tõsi , see saab teoks . Kuidas meie kodu muutub säravaks , küla kõige säravamaks hooneks . Katus saab värske roo , korstnamüts lapitud , majanurk kergitatud , maja tõuseb uuesti sirgu nagu vanasti . Meie osmik ei olnud kindlasti mitte viletsam kui Toomas Tromb Tromb Trombi kirik ! See ainult paistis õnnetu ja kokku kukkumas . Ka vanatoi vaatas mind taas aukartlikult ja silitas pahklike sõrmedega üle mu valge särgikaeluse , jättes sellele määrdunud triibu . Kui vähe oli tarvis õnneks ja rahuks ! Isegi Kabjake ilmus kusagilt . Tarvik lausa tõukas ta mu ette . Kabjake tegi kaamelt ja kohkunult kraapsjalga . " Ütle tere , ära häbene , ära karda , " innustas Tarvik . " Ta on ikkagi sinu ema . Anna kätt ! " Mu süda pidi seisma jääma , Kabjake sirutas mulle käe nagu vanainimene . Võtsin sellest aplalt kinni , sest ei olnud saanud oma last puudutada lõputu aja , ilmselt juba mitu elu . Ei mäletanudki enam , millal viimati . Kabjakese käepigistus oli lõtv , jahe , arg . Ta hoidis pea alandlikult viltu , vaatas minust mööda ja luuras , ega ma talle haiget ei tee . " Kommi tahab , " selgitas Tarvik . " Muudkui maiust ja maiust ! Inimloomakese ammu ära vaevanud oma nõudmistega . " " Kabjake , saad kommi , saad , " laususin justnagu rahustades . Kuid ma rahustasin ilmselt eelkõige ennast . Ka raha vastu võttes jäi ta nägu kivistunuks . Ent kaks silmad elavnes selles ning kasvasid mu vaikseks rõõmuks suureks nagu tõllarattad . Ta ei olnud iial nii palju raha korraga käes hoidnud . Ta ei olnud niisugust raha isegi unes näinud . " Oota ! See kõik ei ole ometi sinule ! Sa lähed poodi ja tood mulle – kuidas ma seletangi – säärase sihvaka pudeli , mis meenutab kirikutorni , nimeks viski . Jäta meelde , õpi pähe – viski . Pikkade kollaste otrade jook ! Endale küsid kilo karamelli . " " Kilo karamelli , " kordas Kabjake , " viski , kilo karamelli . " --- Kabjake oli taiplik poiss , tagasi tulles oli tal kaenla all tõepoolest viski . Ent jälle tegi ta ühe krampliku kraapsjala , mis meenutas Tarviku lonkamist . Ning koos pudeliga asetas ta alandliku noogutuse saatel mu ette lauale ka kompvekituutu . Vanatoi muigutas juba huultega , arvates ilmselt , et karamellid on temale . Ka Tarvik sirutas oma peopesa ette . Ta ei olnud ometi kerjus ! Harukordne vaikus täitis kööki . Paistis , et nad kõik sõltusid minust , ootasid minu käest oma lunastust , täitsid mu käske , lugesid silmist mu tahtmisi . Teadsin kusagilt , mida teevad niisuguses olukorras näitlejad . Parimad näitlejad mängisid laval välja suurejoonelise pausi , nii et publik hoidis hinge kinni ja kostis isegi hiire krabin nurgas . Siingi oli lava . Ka mina üksnes olin . Ma ei teinud midagi . Kuid üksnes mu peavangutus pani nad juba värisema . Ma ei suutnud uskuda oma silmi . Siin köögis , mille kõik nurgad olid mitmekordselt kaetud minu verega , väriseti minu ees . Viskasin järjest pilgu igaühe kaamesse näkku ning lajatasin kuivalt oma otsuse karamellide suhtes . See oli lihtne , päevselge otsus – teistsugust ei saanud ollagi . Käskisin Kabjakesel viia karamellid õue ning jagada need laiali küla laste vahel . Küla lapsed pidid muutuma minu sõpradeks , mitte keegi ei tohtinud enam ässitada neid hõikama ilgusi mu kannul ! Kuid siinsel elul olid nähtavasti muud reeglid ning see tuli neile sügava ootamatusena . Kõigile , koguni Kabjakesele enesele , kes seisis edasi nurgas tõredana ja kühmus nagu noor vanatoi . Alles pärast seda , kui lõpuks karjusin oma otsuse talle lausa kõrva , võttis ta klaaskompvekkide paki laualt üles . Iga sammuga , mis ta nihkus ukse suunas , tuutu rinna vastu surutud , muutusid vanatoi ja Tarviku näod aina juhmimaks . Kui uks kinni langes , vajusid nad pingile . Nad konutasid tummalt lauas – nii nagu kogu elu . Ent kõik , kõik oli muutunud . Kui muidu jõid nad seal viina ja kutsusid vaid väga harva mind enese hulka , siis seekord jõin mina ja nende kõrisõlmed lõgisesid nagu sügisesed puulehed . Jaa , jõin üksinda ega kostitanud ka vanatoid . Teadsin , et kui kavatsen jääda siia alatiseks , siis ei saa tulla enam ühtki järeleandmist . Valu uhkas tagasi minusse . See oli tuim ja pidev valu . Leevenduseks ostsin Tarvikule uued rõivad , samasugused nagu Toomas Tromb Tromb Trombil , isegi paremad ja puhtamad , ostsin talle otse nõelasilmast tulnud ruudulise ülikonna ja kollased kingad , ent valu ei lahkunud . Parimgi kuub ei muutnud Tarvikut väärikaks ja kauniks . Tema kõverat keha , ta lääpas jalgu , ta sugemata soengut vaadates meenus mulle ikka ja ikka mu endine mees . Päevpäevalt aina majesteetlikumalt uhkas silmade ette ta kuju . Kõigest tuli ta meelde . Kuidas ka paiskusin tema eest unistustesse – painaja ja viirastus oli see veider mees linnas . Me võisime visata metsaauku koidest uuristatud voodid ja diivanid ja riidekapi , me võisime sisustada oma ruumid uhkeima tänapäeva moe järgi . Kõigeks , kõigeks jätkus meil raha . Unistused tulvasid mu ümber nagu tuleleegid . Unistusi oli palju ja vanatoi rüüpas vaikides minuga samast pudelist ... Kuidas oli pudel tema kätte saanud ? Mäletasin , et vanatoi tõi selle ise mu viipe peale poest . Ta oli käskinud Tarvikut , kuid see taganes midagi kuulmata esiku pimedusse . Vanatoi röökis tema peale vihas ja raevus , aga läks , poepidaja magas , vanatoi ajas ta voodist üles ja nõudis kõige kallimat , kõige ilusamat pudelit vitriinist , sest ma ütlesin talle : võta kõige uhkem ! Tagasiteel oli ta korgi pealt hammustanud . Reibas ja rõõmus oli ta naastes . Nii see oli , nõnda sai temagi korraks tunda , kuidas poes kummardati mu ees maani , see oli hoopis midagi muud kui puskarimoor . Kui juhtumisi suvatsesin lahkuda midagi välja valimata , jooksis omanik isiklikult mu kannul ukseni ja küsis härda kummardusega , kas nad on millegi vastu eksinud , ning ma pidin rahustama , et kõik on kõige paremas korras , mul ei ole lihtsalt hetkel tuju – ah kui kahju ! aga mispärast ometi , vahest ülearu palav ilm ? – , täpselt samamoodi kui linnas . Mu ihu lausa värises mõttest , mis kõik oli minu võimuses . Ilmnes , et ma ei olnudki elusalt maetud külakoopasse . Vastupidi , õnn oli pööranud oma palge täiesti ootamatult minu poole . " Siis sääraseid marke õpetab linn jooma , " urises Tarvik viimaks süngelt . Ta oli ilmunud uksele . Ta nägu oli tume . " Sääraseid ja ka teistsuguseid , " kostsin umbmääraselt . Kuidas ta ometi ei taibanud nii väikest tõsiasja , et kuldaksin ta üle , kui ta vaid laseks mul olla segamatus rahus . Tundsin juba kahetsust , et keelasin talle sõnnikuveo ja muud rasked räpased tööd , mida mu linnas teravaks muutunud nina ei talunud . Oleksin hea meelega läkitanud ta küla peale tööd kerjama , üksnes selleks , et ta kaoks mu silmist . Ning taas uhkas sellest mõtteuidust mu südamesse see mees : ka tema lootis tüdinedes minust rahu leida ja saatis mu tänavale , linna , äridesse , poodidesse – ja mis sellest sai , ta kaotas mu päriselt . Kas oleksin tundnud kurbust , kaotades Tarviku ? Ma ei sõltunud temast enam mitte milleski ! " Sa ei kavatse ometi vihastada ? " küsisin . " Tarvik , sa pead kõik mulle kohe ausalt ära rääkima , kui tekib seesugune imelik tuju . Kas mu mees , " märkasin , et Tarviku nägu tõmbus halliks , " ptüi , kas mu kunagine ülemus ei õpetanud sind küllalt selgesti , kuidas tuleb toimida vihahoo korral ? Kohe , kui ihu hakkab keema ja lihased kangestuvad , niipea , kui sa tunned end halvasti ja kavatsed kallale tungida , enne kui su seisund muutub kontrollimatuks , pead sa pöörduma oma potentsiaalse ohvri poole ja talle kõik üles tunnistama , kas mäletad ? " Sinu poole , Aet , pöördub inimloomake nüüd alati , kui tal tekib tahtmine , oli Tarvik deklameerinud mulle õhinal , sina pead nägema tema piina ja teda aitama ! Ent seekord rehmas ta vaid käega ja süüdistas : " Me rääkisime ka sinust . Su ülem ütles , et alati , kui sa raha saad , ei suuda sa enne lõpetada , kui see maha joodud . Sa vehid kätega , vigastad ennast , kordad tüütuseni kinnismõtteid . Ka inimloomake on seda märganud ! Nüüd on sul palju raha . Kas sa kavatsed end surnuks juua ? " Ma isegi ei vastanud ta kiuslikule jutule . See oli vana , tuttav Tarvik . Temast ei olnud meest , ei päeval , ei öösel , ta kõlbas vaid kärbsemustaks . Iga õhtuga aina selgemini meenus mulle tema sigaduste rivi , järjest ja järjest , see rivi oli lõputu . Linnas oli mulle jahmatusega teada antud , et kõik tema peksmised ja piinamised olid tegelikult kuriteod ning kui konstaabel oleks nad registreerinud , istuks ta praegu vangitornis . Mõtlesin kibedalt , kuidas olin elanud sügavas pimeduses , teadmata üldse , et mul on õigusi . Alles pärast seda , kui Toomas Tromb Tromb Tromb avas mu varjatud uksed ja nad paistsid minu teadmata mu sisemusest välja , ärkasin elule . Ta ei väärinud mind tõesti , Toomas Tromb Tromb Trombil oli tuline õigus . Ometi , sellest ei olnud lugu . Sellest ei olnud vähimatki lugu . --- Kuni valust sai sähvatus . Järjekordsel ööl , mil sattusin veeämbri juurde , et kasta oma tulitavat kurku , riivasin pimedas jalaga midagi teravat . Kostis plaksatus ja varbaid läbistas ränk valusähvatus , nagu oleks nad maha lõigatud . Süütasin vandudes tule . Mu jala otsas ripnes hiirelõks . Kusagil kaugemal kihistati , see oli Kabjake , ta ei maganud ... Hing tuikas , hing valules . Raha oli väga palju veel alles . Kuid ma ei olnud kodus ! Surin ja uim lahtusid mu peas ning ma mõistsin terava selgusega , et ei ole suutnud vähimalgi määral kohaneda selle eluga , mida alles hiljuti pidasin ainuvõimalikuks . Kui seni miilas külas minu vastu vaikne umbusk seetõttu , et tulin mujalt ja võõra päritolu tõttu peeti mind mõnikord libahundiks , siis nüüd oli võõristus vastupidine , ma kuulusin justkui kõrgemasse , heledamasse klassi , mul oli kõikjal kaasas linna hõng . Mulle pakuti isegi tööd , lubades matta maha kõik vanad vaenukirved , sellal kui ennist oli mind varguse pärast laudast nagu kaltsu minema aetud . Aga piisas mul vaid keelduda , sest see oli liiga mannetu mu oskuste jaoks – see oli töö hobusetallis – , kui ka kõige tahumatum maamats pöördus kõrgilt minust kõrvale . Ilmselt seisis vastarinna eesotsas puskarimoor , sest ma ei pidanud tema kaupa isegi pilkamise vääriliseks . Teda ja ta sogast vedelikku ei olnud minu jaoks lihtsalt olemas ... Varem jooksin Tarviku rusikate eest varjule ning avanesid ka nende uksed , kes mind kartsid , ent uksed olid nüüd suletud . Ma isegi ei katsunud neid avada . Samamoodi olid suletud hinged ja suud mu ees . Ükski laps ei julgenud võtta minu käest vastu enam kompvekki . Ilmselt oli keelatud mind jälitada , sest ühtki pilget ma ei kuulnud , ent kõik nad hoidusid kõrvale . Ometi oli see kõik veel talutav ! Kuid ei karamellid ega üldse mitte miski ei olnud aidanud mul üles sulatada kunagist muretut Kabjakest . Võimalik , et kusagil oli ta rõõmsameelne , ent minu silma all muutus ta süngeks ja kohtles mind täpselt samamoodi nagu ülejäänud küla . Ta käitus justkui võõras – vaene kaitsetu hukule määratud laps ! Ostsin talle villase karu , ja ta viskas selle tagakätt ahju . Püüdsin meelitada teda poodi , et ta näitaks oma sõrmega , mida himustab , ent tema heitis pea uhkelt kuklasse : " Tarvik toob ! " Edaspidi tõigi Tarvik – iga päev tõi Tarvik talle minu raha eest tõldvankri , ehitusklotsid või kummilooma . See oli mu karistus , et kunagi pöörases tujus põgenesin . Ostsin küla ainsa korraliku kaupluse tühjaks parematest söökidest , sest vähemalt söögiaegu Kabjake viimasel ajal austas , ehkki vaikides . Aga nii mõnigi kord tabasin Tarvikut andmas Kabjakesele salaja kompvekke ja küpsiseid minu raha eest . Päevad läbi mõtlesin köögilaua taga , mida ette võtta . Viimaks luges ka Tarvik ise vist mu mõtteid , sest taas võis kohata teda hanguga heinateol või sõnnikus . Kuid Kabjake rippus tal hõlmas ! Kui üritasin teda keelata , kuulutas Kabjake , otsekui oleks ta kaetatud , et temagi on jõudnud arusaamiseni meeleparanduse vajalikkusest . " Kuidas saab sinu meel olla rikutud ? " küsisin jahmunult . " Sa ei ole ju veel elanudki ! " Tundus , et kui mul õnnestub teda puudutada , siis läheb kõik jälle hästi . Kuid ta taganes eest , tegi ristimärgi ja hüüdis : " Ka sina , ema , peaksid viimaks ometi pihta hakkama ! " Ta sõnad olid sõgedad , ent vähemalt emaks nimetas mind üle hulga aja ... Aga vanatoi ei söandanud enam toast välja tulla . Andsin talle pilvisel ilmel iga päev kolm sigarit ja see oli kogu meie suhtlus . Ka mina ise suitsetasin juba sigareid , sedavõrd pingule olid tõmbunud närvid . Olin täiesti nõrk . Miks ei lahkunud ma , laps kaenlas , nelja tuule poole , miks ootasin külas oma hukatust ? Sest midagi muud peale hukatuse ei olnud siit oodata . Aga seda ma ähmaselt veel mõistsin , et ei tohi minna tagasi sellesse pahelisse kloaaki ... Linn oli suurendanud mu enesekindlust , avardanud silmaringi , andnud tarkustki , mille järele ma sisimas alati janunesin , ja mis salata , seal asus ka minu armastus , kuid ma kuulusin siia . Mul ei tarvitsenud muretseda raha ega töö pärast , nagu külas tavaline . Kõik minu aeg oli vaba aeg . Mitte keegi ei söandanud teha mulle arvustavat märkust . Kui oleksin varem osanud kujutleda niisugust olukorda , oleksin arvanud , et see on õnn , sulaselge õnn . Kuid see ei olnud , ka osmiku seinte vahelt puudus mul juba igasugune tahtmine lahkuda . Konutasin käsipõsakil köögis , silmitsesin läbi ähmase klaasi , kuidas päike kuldab nurmesid , ning mõtlesin , et ootan , kuni murdub keskmine tala ja katus kukub meile raginal peale . Tundus , et tammi taha on kogunenud veepais ja ühel päeval annab tõke järele , see päev oli lähedal , vesi mäsles ja otsis teed . --- Parajasti sattusin uimerdama – neetult kuum päike , see paistis otse lagipähe – harjunult poetrepil , kui toimus kentsakas kohtumine . Alguses ei saanud ma isegi aru , mis juhtub . Vasakult tormas minu suunas inimene ning samamoodi tormas inimene ka paremalt , justnagu näeksin kahekordselt . Kuid nii see ei olnud , kumbki tulija oli teisest äärmiselt erinev . Vasakpoolne oli nõtke ja kärme ning hööritas puusadega , ning ka parem lähenes kuidagi hööritades , ent ilma igasuguse sujuvuseta , pigem ta viskles ja kramples ja paistis teadvat juba ette , et kaotab . Vasak jõudiski minu juurde esimesena . Ta kaisutas mind nagu oma kadunud tütart ja hüüdis : Aet ! Parempoolne vaatas toimuvat pika , erakordselt pika ja pettunud pilguga . Seejärel langetas ta pea ning hakkas uuesti vaikselt eemale liipama . " Tarvik , ae ! " hüüdsin talle oma heleda häälega lõbusalt . Samas jahmusin oma hüüdest . Missugused jubedad raginad kostsid mu häälest ! Mu hääl oli täiesti ära , see kähises ja lausa kriuksus . Nähtavasti olin kusagil märkamatult külma saanud ... Kuid Tarvik oli sellega harjunud ja pöörduski taltsalt , ning sellal sain öelda tollele teisele – kelleks mõistagi oli kellameister Franketti – vabandavalt : " Olen viimasel ajal veidi tõbine ... " Justnagu oleks Franketti saabumine kõige tavalisem asi . " Tarvik , aga mida sina siin poe juures ... " Tarvik ei vastanud . Tal ei olnudki siia asja . Ta oli siin täiesti niisama . Ning ma tundsin , et kusagil hõljus armastus . Kiivusest , armukadedusest , armastusest tulvil oli Tarvik . Ta oli paiskunud tummalt läbi küla mu poole nagu loom , kuulates üksnes tumedaid instinkte ja kihinaid oma sisemuses . Vaevalt ise teades oma sammude sihti ja mõtet . Ta oli siin , armastus oli siin . Ent Franketti – mis jõud tõi temasuguse kikilipsuga härrasmehe mahajäetud maamülkasse , kuhu ta mitte sugugi ei sobinud ? Kustkohast paiskus tema ? Ent siin ta oli . Litsus kingakontsaga maas porikamakaid laiali . " On üks äärmiselt erakorraline teade , " nurrus ta Tarviku suunas põlastavaid näomoonutusi tehes mulle kõrva . Ta kibrutas kulmu , põske , viimaks laupa , ajas põsedki prunti , nagu oleks tal kavatsus mind iga hinna eest naerma saada . Kuid naerma ma sellegipoolest ei hakanud . Franketti oli klounina kõigile pingutustele vaatamata andetu , tema kergus ja lõbusus oli tehislik . Ning Tarvik jälgis mind pinevalt . Tema umbusk Franketti tembutuste suhtes kasvas iga sekundiga , nii et kartsin juba kõige halvemat ja küsisin omakorda nägu krimpsutades Frankettilt : " Kes te olete ? " " Kas sa tõesti ei tunne mind ära ? " imestas Franketti . " Ma olen ju sinu sõber , Franketti , kui mäletad ! " Ta püüdis koguni patsutada mind õlale . Suutsin küll viimasel hetkel kõrvale põigata , kuid miski minus murdus sel hetkel , veepais vallandus , pisarad tungisid mulle kurku ja ma küsisin mõtlematult : " Sa räägid tema ülesandel ? " " Kelle ? " Suutsin pärlendavate silmadega veel üksnes noogutada . Tarvik märkas seda . Kas ta sai üldse millestki aru , ent ilmselt oli võitmatu armastus koos temaga ja ta käed tõmbusid rusikasse . " Ei , ma tahan ise sinuga kohtuda , Aet , sa oled nii armas ! " pudistas Franketti seda märgates hirmunult ja kiirustades . Kuid see oli kindlasti viga . Tarvik astus sammu lähemale , ilmse kavatsusega Franketti lihtviisil maha lüüa . Pärast ei oleks siinkandis koergi haukunud ega ulunud linnavurle mälestuseks . Franketti kaotas pea ja püüdis pugeda minu selja taha varju , ent tegi seda nii ebaõnnestunult , et jäi mulje , nagu tahaks ta mind emmata , ta oli purjus . See oli kahtlemata suurim viga kõigist mõeldavatest . Kuid ometi juba sedavõrd suur , et selles sisaldus pääsemine . Tarvik tormas Frankettit eemale tõugates minu kõrvale ning seisis nagu lõvi meie vahel . Ta koguni lõrises . Vahtugi tilkus suunurgast . Kuid ta ei rünnanud , nähtavasti oli ta meeleparanduse najal siiski juba muutunud . Franketti lamas oimetuna maas . Tema valge pintsak oli kaetud inetute porilaikudega . Olin elus juba palju kogenud , aga järgnev oli uskumatu ka minu jaoks : Tarvik aitas Franketti taas püsti ning vähe sellest , nad vahetasid omavahel veel ka pika sooja käepigistuse ! Isegi määrdununa tundus Franketti puhtam ja elegantsem kui Tarvik . Ta oli ilus mees . Seljas oli tal lumivalge särk . Tema puhmas vuntsid katsid uljalt pool põske . Tarvik oli Franketti poolt justkui ära võlutud . Ootamatult haarasid nad teineteisel õlgadest ja sammusid kahekesi nagu igiammused sõbrad mööda teerada eemale . Seirasin neid kangestunult . Poepidaja seisis varmalt uksel ja tegi mulle lehvikuga tuult . Nemad aga lihtsalt läksid ja läksid . Juba hakkasid nad jõudma alleele . Kus ma asusin ? Miks ma olin siin ? Nad paistsid juba üsna väikesed ja kauged ja läksid ikka edasi . Kusagilt ilmus mu kõrva kummaline , sametine hääl . Maantee ääres asub üks kohvik , ma vedelesin seal ja ootasin sind , aga sa ei tulnud , Aet , laulis see hääl . Võimalik , et kõik linna hääled olid teistsugused kui külas , voolavad , pehmed , kas ma enam neid üldse mäletasin ! Ma teadsin seda kohvikut . See oli ligasevõitu kõrts poolel teel linna . See oli võrdlemisi kallis koht , ent palgapäevadel käisime mõnikord seal , kui meil oli võitmatu tung väljuda küla hallusest . Nad muudkui sammusid kaelakuti ja mina nende kannul sama teed . --- Tõepoolest , neis leidus midagi sarnast – üks oli nii kaunis ja sile , teine nii inetu ja krobeline , kuid mõlema silmades oli kollane tuluke , mis kumas nagu kuu . Silmalaud pilkusid ja värisesid neil . " Mis on see teade , mille sa pidid mulle ütlema ? " küsisin kohvikus . " Teadet ei olegi . See oli nali , " nurrus Franketti uniselt . " Tähendab , teade oli , aga suurem veel on rõõm teid koos näha . Ja teade kadus . Ma ei mäleta seda enam ... Näed , sattusin ennist siia imepärasesse kohvikusse jalgu puhkama , ainus häda , et unustasin raha kaasa võtmata , siis meenus Aet , ta on meil ju nüüd kröösus ... Noh , kuidas me elame , vanapoiss ! " Võisin rahumeeli tukkuda korvtoolis , sest kogu Franketti tähelepanu paistis olevat suunatud Tarvikule ning minu osaks oli vaid aegajalt paotada rahakotisuud . Ja vähemalt üht see kellamees oskas , sõnu ritta seada . Isegi naljad hakkasid tal laabuma . Õnneks olid need niisugused lihtsameelsed naljad , millest Tarvik sai vaevata aru . Tarviku arvates oli ta kindlasti peen , haritud ja lugupeetud mees . Isegi klotsersõrmuse oli ta sõrme pannud , olin seda sõrmust kusagil varem näinud ... Koos meiega olid kõrtsis veel mitmed väsinud teekäijad ja koguni maanteetolmust triibuline politseinik , seega oli siin hea ja turvaline koht . Ning mis kõige toredam : kohvikus ei viibinud mitte ainsatki tuttavat . Missugune kergendus see oli ! Kui laastavalt mõjus pidev viibimine külarahva arvustava silma all . Küllap just sellepärast ei meeldinudki mulle viimasel ajal enam päike , õhk , rohelus . Sest kõik nad olid küla . Vaiksemal hetkel , mil mehed tõmbasid korraks hinge , võtsin nõuks kahetseda kibedalt ja avalikult oma arutut sammu , oma linnasööstu . Kuidas ma võisin sedavõrd eksida oma elus ! Lootsin , et Franketti kannab minu sõnad edasi Toomas Tromb Tromb Trombini , too lakkab mind armastamast ja painamast , ma leian rahu . Kartsin siiski , et Tarvik võib solvuda ja vihastada . Kuid ta osutus ootamatult mõistlikuks ning lausus minu kannatusi nähes innukalt : " See oli sul õige samm ! Kuidas muidu oleks inimloomakesest asja saanud ! " Niisuguse nurga alt ei olnud ma asja näinud . Tarvik oli tõesti tark ja tõesti palju läbi mõelnud , isegi Franketti ülistas tema probleemiasetust . " Inimloomake ei oleks iial võtnud endale väikesed eesmärgid , et siis astuda edasi sammhaaval . Ta vajas taipamiseks selle mehe soovitust , " jätkas Tarvik , naeratades üle kogu näo . Nagu ei iial külas me kooselu vältel , mil ta oli alati sünge või kuri . " Just ! " hõiskas Franketti . " See mees oli tõuge ja sinu pea hüppas sellest hoobist õigesse paika ! Sa oled talle tänulik , eks ? " Tarvik noogutas ja pudises pehmel keelel , ehkki ei joonud muud kui limonaadi : " Võttis väikesed , aga sai suured ... Sai kõik , sai selga küla parimad riided ! Sai ka oma armsa Aeda tagasi , kuigi see mees ütles , et Aet on tema jaoks liiga suur ja teda ei tohi puutuda ! " Tõele au andes oli tal tõesti põhjust uhke olla . Kui minule vaatas kõikjalt vastu kadedusega segatud põlgus , siis teda külas vargsi imetleti . Keegi ei oleks uskunud , et temasugusel sandil võib olla nii kaunis ja väärikas , siidist kahisev naine . Mu kortsud olid taandunud ja suunurgad tõusnud eblakalt ülespoole , koguni mu must laik põsel paistis ootamatult võluv ja loomulik , kui patseerisime külatänavatel ja jõe ääres . Lamasklesin tooli seljatoel – külas oleks niisuguse asendi peale sisistatud : lits , viimane lits ! – , puhusin sigarist paksu sinise suitsujoa lae suunas , lõõgastusin , lõõgastusin . Kuulasin Franketti loba nagu muusikat , jah , ma ei mäletanud küla ega intriige . Mul oli hea ja lahe olla . Ma ei pidanud valima sõnu ega mõtlema suuri mõtteid , elu voolas minust läbi , lihtsalt voolas . --- Ootamatult Franketti jutukedrus katkes ja üle ta näo libises kohkumuse vari . Kaugelt kostis veel üks teine muusika . Väga iseäralik muusika . See oli niisugune muusika , mida mul oli õnnestunud kuulda vaevalt paar korda elus . Millesse ma kuulates alati kinni jäin . Mida olin kuulnud oma kõrvus unetutel öödel . Mida olin kuulnud unedes . See muusika kostis aina selgemini ja Franketti nägu muutus aina ärevamaks . Ning äkitselt seisis keset saali Toomas Tromb Tromb Tromb , hõbedane kiiver peas . Franketti vakatas . Tarvik pigistas heitunult tema kätt . Toomas Tromb Tromb Tromb aga vist isegi ei märganud neid , sest ta silmad olid täis mind , üksnes mind . Ta paiskus toole eemale tõugates minu juurde ja hüüdis : " Me peame rääkima ! " " Mul ei ole sinuga midagi rääkida , " kostsin tuhmilt . Puhusin talle suitsu näkku . Nipsutasin sõrmega õhku nagu jõugupealik . Kuid enne , kui Franketti ja Tarvik jõudsid teda takistada , rebis ta minu nende juurest eemale . Kõrtsi viimases taganurgas arvas ta heaks minuga olla . Kiiver sätendas tal ikka veel peas . Baaridaam järgnes mu nipsutuse ajel meiega kõrtsi ainsasse hämarasse paika . Asi paistis tõsine . Toomas Tromb Tromb Trombi keskendunud , fanaatilise olemise järgi oli selge , et meil tuleb raske jutuajamine . Peletasin baaridaami eemale tellimusega , esimese ettejuhtuva joogiga , nägin , kuidas Franketti suu tõusis sellest kõrvuni . Tarvikule käskisin serveerida suure tordilõigu . " Ainult hetkeks , " seletasin neile vabandades , " tööasjad ! " Ning ikka veel kumisesid mu kõrvad mootorratta vabadust ja armastust möirgavast muusikast maanteel . --- Ta viskas kiivri kolinal lauale ning põrnitses mind pikalt ja salvavalt , kuni langetasin silmad . Juuksed olid tal segamini kui õletuustid , kiilad laigud nende keskel nagu põld . Seejärel ta pilk lõtvus ja ta lausus ohates : " Kus sa oled olnud , ma olen peaaegu surnud – mis on vahepeal juhtunud ? " Olgugi meie töösuhe kuidagi äkitselt katkenud , ei olnud ta ilmselgelt mind hüljanud , vaid igatses mu järele . Ning ma ütlesin : " Rahune , midagi ei ole juhtunud ... Lihtsalt meie iseloomud ei sobi teineteisega . Minul on hea ja lihtne iseloom , sinul teistsugune . " " Kõik , kõik on purunenud , " halises mees . Võtsin ta pea oma käte vahele ning ütlesin : " Mitte midagi ei ole purunenud . Ja kui ongi , siis tuleb edasi elada . Ma väga loodan , et me kumbki saame õnnelikuks . " " Me saame saada õnnelikuks ainult koos , " kostis see sõge mees kurvalt . " Nii on kirja pandud mu sõnumis tähtede poole , jumala poole , mis tõi meid kokku . Seesama seisab kindlasti ka tähtede ja jumala sõnaraamatus . " Korraks vajus ta lõug rippu käte peale . " Eraldi me õnnelikuks ei saa , " lõpetas ta lõpmata-lõpmata kurvalt ning ma ei osanud teda kuidagi lohutada . Seda oli liiga palju minu jaoks . Pisar veeres mul silmanurgast alla . Ent samas näisid teda torgetena vapustavat mälestused . Teda läbistas kogu ebaõiglus , mida ta uskus minu poolt lähtunud olevat . " Just nüüd , kui me hakkasime tõeliselt koos elama , " seletas ta hüsteeriliselt , " ja meid ootavad ees suured tööd , Aet ! Kogu mu ettevõte on sinu najale üles ehitatud – meie armastusele ! Sa oled trampinud kõik selle jalgade alla , kõik , kõik ! Mu elu on varisemas maapõhja , ma tapan end ära ! " Sõnad ei olnud väga veenvad , kuid ma tundsin end siiski süüdlasena , olin talle palju haiget teinud . Ainus , mida võisin enese kaitseks esile tuua , oli see , et ma ei olnud seda kõike tahtnud . Nii oli üksnes juhtunud . " Ka mina tahaksin end tappa , " tunnistasin . Mu jalad , mu sammud olid astunud üle tema lootuste . Ent kas saab olla suhete purunemine iial ühepoolne , siis oleks üks justkui ainult teise ori ? Miks paigutas ta oma lootused minu taldade alla ? " Nii see on ! Paraku jään ma oma pere juurde . Sinna ei saa midagi parata . Mul on laps ja mees . Ma väga loodan , et sa mõistad mu otsust . Et suudad andestada , ma nii väga loodan , meie armastuse nimel ! " Toomas Tromb Tromb Tromb vaatas mind nii , nagu oleksin inimsööja . " Sa armastad mind ? " küsis ta seejärel kuiva suuga . " Jaa , ma armastan sind . Ma jään sind igavesti armastama , juhtugu mis tahes . " " Kas ma oleksin maja ostnud selleks , et elada seal üksipäini , ikka vaid sinu pärast tegin seda ! " " Sa räägid muudkui tööst ja majast – võibolla sa siis ei armastagi mind ? " Mehe nägu tõmbus roheliseks . Ma ei andnud talle aega sobiva vastuse väljamõtlemiseks . Ütlesin , et tulen kohe tagasi . Ta ei paistnud seda uskuvat , kuid kas oli tal võimalik mind takistada . --- Läksin Tarviku juurde ning asetasin käed talle õlgadele ja silitasin pead . Viskasin lauale kogu raha , mis mul oli parajasti taskus , ning käskisin tal tellida endale ja Frankettile ja mullegi . " Mida ülemus sulle rääkis , kas pakkus jälle tööd ? " küsis Tarvik . " Inimloomakese nimel , sa peaksid selle vastu võtma , ta maksab kuradi hästi ! " " Küllap pakkus ta midagi muud , " lisas Franketti küüniliselt ning pilgutas mulle silma . Sain aru , et kogu siinne tunnete tulv jättis ta täiesti külmaks . Tema maailmapildi järgi kas mina mängisin Toomas Tromb Tromb Trombiga nagu kass hiirega või siis vastupidi , Toomas Tromb Tromb Tromb ostis mind lahtiste kaartidega nagu prostituuti . Kuid mul ei olnud kahemõtteliste vihjete jaoks aega . Ma tegin detektiivitööd . " Kuidas ta mu üles leidis ? Sina ütlesid talle , et ma olen siin ! " Mu hääl oli niisugune , et Franketti hetkeks kangestus . Seejärel ilmus ta näole eriliselt magus ja nilbe ilme . Ta asus äraolevalt vuntsi keerutama . Mu rünnak oli kandnud vilja – kui isegi Franketti oli sunnitud järele mõtlema , ei olnud asi päris kindlasti puhas , kohtumised juhuslikud . Minu ümber oli kootud võrk . " Ma ei öelnud talle midagi , " vabandas Franketti . " Vastupidi , tegin kõik selleks , et ta ei tuleks . Tema – kärsitusest segane – käskis mul sind kasvõi maailma lõpust üles otsida , aga ausõna , ma jätsin ta kirikurisu juurde maha , kus ta tagus hullumeelselt kella ja ootas mu teateid sinu kohta . Ma ei öelnud talle midagi . Kuidas oleksin saanudki ! Sa ise võisid veenduda , et ma ei üritanud sind mingil viisil kodust lahkuma sundida . Kui alatu oleks lahutada sind sinu mehest , kelle sa alles taas üles leidsid ! " Ta tõstis käed püsti ja demonstreeris oma tühje peopesasid , ilmselt oli see mõni vanglakeelne selgitus sõnadele . Toomas Tromb Tromb Tromb trummeldas samal ajal närviliselt sõrmedega vastu põlvi – jah , kõige järgi näis , et ta armastas mind tõesti . " Sinu mehike , see suur võimas äbarik mehike ei teadnud isegi seda , kuhu ma lähen , võibolla taevas avanes talle , kes ütleb , kes ütleb . " Franketti suu jooksis libedalt . Vastandina temale ei saanud Tarvik millestki aru ega vist kuulanudki . Ta ei paistnud taipavat , et kaalul on tema saatus , ning naeratas süüdimatult tadrikusse , koogipurudesse , arvatavasti meeles mõlkumas mõni Franketti naljake . Korraks tõsines : " On ikka ülbe mees su ülemus . Loomake tahtis teda tänada elupäästmise eest , aga osutus , et oli tema jaoks tühipaljas õhk ! Ei märganudki ! " Ma armastasin Toomas Tromb Tromb Trombi ... Tarvikut ei olnud võimalik taluda ! Kuid sellegipoolest otsustasin jääda temaga . Tagalauda läksin veel vaid selleks , et esitada oma rutiinne küsimus juurdluse käigus : " Kuidas sa sattusid sellesse maanteekõrtsi , Toomas Tromb Tromb Tromb , kas Franketti ütles sulle ? " Vastus rahuldas mind täiesti : " Ma ei tea . Ütlesin oma rattale , sõida , ja ta sõitis ! " Ta võttis mu käe oma pihku , aga ma ei tõmmanud seda ära . Puudutus oli soe ja pehme . Mulle tulvas meelde palju ilusat , mida ma külast ega isegi mitte kusagilt mujalt maailmas ei olnud iial leidnud . Ma uskusin tema juttu – mootorrattad on juba kord niisugused imelised riistapuud . " Sisse astudes nägid sa ainult mind , " jätkasin rammetult . " Ei leidnud pilkugi teiste jaoks . " " Sina olid mul silme ees kogu tee . Kõik mu hingetõmbed kuuluvad sulle . Ma mõtlen üksnes sinu peale . Mis jääb minust niiviisi järele ? " " Ma tulen sinuga – tänaseks ööks , kui sa lubad , " sosistasin . Mees lausa võpatas . Ta pea langes viltu , näis , et ta ei uskunud mind . Võibolla kartis ta , et olen leiutanud järjekordse uue piinamisviisi . " Tänaseks ja homseks ja igavesti , " vastas ta ometi . " Ei , homme ma lahkun , " teatasin kindlameelselt . " Sel juhul sa ei taha ? " " Tahan , " vastas mees . Läksime teistest mööda ega öelnud head aega . Libistasin vargsi nende lauale mõne lehekese raha , mida mul ikka veel leidus taskupõhjas , nagu oleks see põhjatu , ning lahkusin puusi hööritades . Kuulsin , kuidas Franketti lausus Tarvikule kihistades : " Kuidas sa suudad seda taluda ! Ole ometi mees , löö kord majja ! " Siis õnneks langes uks meie taga kinni ja Toomas Tromb Tromb Tromb käivitas mootorratta . Sõit oli lummav . Suur must mootorratas säras ja sädeles ning Toomas Tromb Tromb Tromb kihutas nagu pöörane . Olin eluaeg unistanud säärastest sõitudest , tuul vihisemas kõrvus . Olin nagu röövitud pruut . Viibisin kangelase haardes , kes ei hoolinud mitte ainsastki kaebasõnast . Sellepärast ma ei kaevelnud , vaid üksnes kiljusin ja arvatavasti kõvasti . Mu keha sulas tema käte vahel olematuks , nii nagu vanasti , hommikul ma isegi ei iitsatanud lahkumisest . Ka väga uurivalt ringi vaadates ei suutnud ma avastada , et midagi oleks teisiti kui enne minu lahkumist . Mitte millestki ei paistnud , et ruume oleks vahepeal hellitanud mõne naise käsi . Näis uskumatu , ent võibolla tõesti armastas mees mind , ainult mind . Ta jutustas , kuidas oli pärast minu kadumist laotanud oma lõhkise südame Franketti ette maha ning palunud abi . Kuidas nad olid nuputanud terve päeva , mismoodi tuua mind tagasi linna , kuidas Franketti pakkus end luurele , kuid unustas ta esimeses kõrtsis ja Toomas Tromb Tromb Tromb tagus samal ajal kirikus lakkamatult kella , oodates teateid minust . Aina lootusetumalt tagus ta kella , sest Frankettit ei ilmunud . Ning Toomas Tromb Tromb Tromb ostis mootorratta . Kihutas kohale . Avastas , et Franketti poolest oleksin ma võinud jääda rahumeeli Tarviku juurde , ta ei liigutanud oimugi minu päästmiseks ... Me ei korraldanud enam tootmisnõupidamisi , me ei trükkinud käsikirju , me ei avanud ust tuttavatele ega võõrastele ega argipäevale , me isegi ei tõusnud voodist , nii kestis lugematu aeg , mees rääkis : " Sa küsisid kord , milleks on vajalikud mulle töö ja maja , firma ja kirik ? Need on vajalikud sinu jaoks , selleks , et sa ei muutuks enam iial selliseks , nagu olid . Sa ei kujuta ette , kuidas ma sind armastan ! Vahepeal mõtlesin juba , et ma elan nüüdsest vaikselt ja tagasitõmbunult , teen surmani oma tööd ilma kedagi häirimata , ilma ambitsioonideta . Et sina olid mu võimalus ja ma lasin sellel nurja minna , see on mu saatus , mu karistus . Aet , ma usun , et nüüd viimaks hakkavad toimima mu loitsud ! " " Milline ma siis olin ka ? " küsisin irooniliselt , kuid mees ei vastanud . " Iga päev , mis me koos oleme , on justkui uus elu – ma ei uskunud enam , et see on võimalik , " ütles ta hoopis . Ja mina – ma armastasin üksnes teda ja veidi ka mootorratast . Mootorratast armastasin ma isegi sedavõrd , et ühel hommikul palusin minna taas kirikut lammutama . --- Oh , kuidas ma igatsesin tunda aina uuesti ja uuesti seda imelist põimingut mehest ja mootorrattast ! Kogu tee laulsid kummid ja mootor kõrvulukustavat meloodiat . Hoidsin tal tugevasti-tugevasti ümber piha ning taas ilmus mu südamesse see põletav hoog , mis tõi mu siia külast ja kõrtsist . Ka minu peas seisis uhke viiluga kiiver justkui sõdalasel . Ning sõtta me nähtavasti läksimegi . Kiriku juures ilmnes , et oma jõudu ei olnud mees vahepeal minetanud , pigem vastupidi . Seekord ronis ta otsustavalt torni ja puhastas selle linnupesadest . Linnud lendasid karjudes minema – ega tulnud enam tagasi . Ta tagus neile järele kella nagu pöörane . " See on meie õnn , meie saatus ! " karjus ta keset löökide kuminat mulle alla . Lehvitasin talle tervituseks üles . Ta lootis meelitada hääle välja ka orelist , kuid see ei õnnestunud . Oreli klahvid ragisesid ja murdusid , viled olid kaetud rohelise hallitusega . Hetke seiras ta orelit hämmastunult ja imelikult . " See orel on nagu su Tarvik . Praegu püsib ta vaguralt pimedas nurgas , mis temale jäetud , ja loodab midagi , vahest isegi taipamata , et on oma elukäiguga ammu määranud end paratamatule hävingule . Ka Tarvik on lõpuni pehkinud . Ta ei hakka enam eales tegema muud häält peale kähinate . Sinul on seda kurb kuulda , kuid igaüks väärib iseennast . " Ta raius oreli pilbasteks ja heitis tükkhaaval aknast alla . " Need linnud , " skandeeris ta keset hävitustööd , " läksid samamoodi nagu sina – igavesti , ah , kuidas sa said mind hüljata , sa ei hooli minust ! Ning nad tulevad kindlasti tagasi – nii nagu sina tulid tagasi , isegi hoolimata sellest , et sa ei hooli minust ! Aga praegu on nad läinud ! Ja sina oled siin ! " Tema jutt oli katkendlik ja segane , nähtavasti hakkasid kirikut ümbritsevad sooaurud avaldama mõju ta tervisele . Kirvekoputused äratasid vammi ellu ... Viimaks ilmus seen nähtavale . See oli roosakas sültjas mass , läbi imbunud veest ja rõskusest . --- Midagi siiski ei juhtunud , seekord veel . Kuid kirik tilkus järsku , nagu oleks ta märg käterätt , mis tuleb kuivaks väänata . Välisuks ei püsinud enam hingedel , rääkimata akendest , mis avanedes järjest purunesid . Trepp oli vahepeal maha varisenud ja ülakorrusele tuli ukerdada mööda redelit . Võtsime teineteist kaenla alt julgustades ära paar ripendavat rõduposti , mis ähvardasid alla kukkuda ja tabada pahaaimamatuid põrandalseisjaid , ning viskasime need tagahoovi . Ainult vead ja veidrused ! Kirik haigutas metsa all justkui käsn . Igal hommikul ja igal õhtul sain nüüdsest kihutada mootorrattal läbi linna . Eriti hullutav oli see , kuidas inimesed peatusid tänavatel ja seirasid meid pika pilguga , lapsed lehvitasid meile hardunult järele ja unistasid saada samasugusteks . Nad koguni ümisesid kaasa me üüratule muusikale ! Autod tuututasid meile vastu juhtudes ja vabrikud lasksid kuuldavale vile ! Mu rõõm oli endine , ent ometi segatud ohu eelaimdusega . Iial ei pööranud ta ratast mu koduküla poole . Me ei rääkinud üldse niisugustest asjadest ... Veetsime kõik oma päevad kiriku juures . Lammutasime ja üritasime parandada , mis veel võimalik , kuid ka parandused kukkusid välja aina uute lammutustena . Muud tööd kõik seisid . Juba hakkasid isegi mehe parimad sõbrad , need , kellest ta hoolis rohkem kui minust iial , vaatama meid imelikult . Me ei teinud ju midagi ! " Kas sa võiksid kordki mind kuulata , " ohkasin viimaks . Terve päeva olin pidanud niitma puitunud putkesid ja sookailusid , millesse uppus õu . Sääsed puresid mu käsi ja jalgu . Neetult , neetult väsinud olin ma . " Enam ei aita miski muu kui see , et ma toon kohale tõelise ehitusmeistri . " " Täpselt seda ma sinult ootangi , Aet ! " hüüdis Toomas Tromb Tromb Tromb mulle üllatuseks . Niisiis olime jõudnud tagasi sellesse kohta , kust kunagi algas eksirännak , ehkki ta ilmselt seda ei märganud . --- Jaak – midagi vähemat sedavõrd pühalikku kohta ei sobinud . Suur tugev tammine mees , kelle astudes maapind vetrus . " Mul on väga hea meel , et sul läheb hästi , " müristas ta meid vaadates , pea pallina ümber kaela tiirlemas , justkui püüaks ta üheainsa silmapilgu jooksul saada ülevaate kõigest , mis siin eest leida . Seejärel pilgutas ta mulle demonstratiivselt silma . " Ega jah ! Sinus pulbitseb liiga palju elu , et matta see külasse , nende mühakate keskele . On ju mul õigus ? " Sõnad lausus ta minule , ent vastuse saamiseks pöördus hoopis Toomas Tromb Tromb Trombi poole . Tollel aga logisesid prillid edasi-tagasi näos , peaaegu kukkudes üle ninajuure . Paistis , et ta ei suutnud kannatada sedagi , et mulle langes üksainus tilluke kompliment . Olin korraga solvunud ja meelitatud ega teadnud , kuidas käituda . Kuna vastust ei tulnud , dotseerisin omalt poolt , et maal puudub mu võimete arengule sobiv perspektiiv , ent siin on see tänu mu mehe – võimalike ekstsesside vältimiseks tõmbasin selle sõnaga kohe alguses selge piirijoone meie vahele – eesthooldele väga hästi esindatud . Jaa , ma olen tõepoolest rahul , laususin lõpetuseks . Jaak kuulas mu arutlust ammuli sui . Kui kutsusin ta väikesele jalutuskäigule meie valdustes , tundusin talle ilmselt juba aristokraadina . Seda püüdlikum ta oli . Naerdes ja lauldes olid nad hullutanud küla , kuid naerdes ja lauldes olid nad püstitanud ka kõige nõudlikumad hooned . See oli kunst , mida suutsid vähesed . Ning ma mõtlesin , et kui meie Toomas Tromb Tromb Trombiga oleksime osanud seda kunsti , siis ei ähvardaks meid praegu mädanik ja mülkad . Justkui märkamatult liikusid kõikjal Jaagu käed mõõdulindiga . Veel enam huvitasid teda joonised , projektid , skeemid , meie tulevikukavad . Ta lehitses hoolega läbi kõik paberid kiriku kohta , nii vähe kui meil neid oli – iidsed kirikuraamatud ja meistrite eskiisid ei olnud meieni paraku küündinud – , ning esitas küsimusi . Alati ei suutnudki ma vastata . Paistis , et ta teab kõigest kõike . --- Näiliselt valitses rahu ja harmoonia . Ent kõikjal , kuhu vaid Jaagu viisin , jälitas meid mõne sammu tagant Toomas Tromb Tromb Tromb . Näiteks tõllakuuri juurde ilmus ta just sel silmapilgul , kui ma hetkeks kergitasin seelikusaba , et hüpata müürikividele ja demonstreerida hobuste uljat kihutamist stepilagendikul . Seiras mind pika pilguga ega öelnud midagi . Torkas Jaagule ükskõiksel ilmel pihku lehe paberit , mis pidi olema tellimus , ning lisas juurde napid korraldused , mida tarvis kiriku juures teha . Juba oli taas kadunud pajupuhmaste varju . Arvatavasti oli tal ettekujutus , et kohe kui pääsen silmist , avan jalad esimesele ettejuhtuvale seiklejale . Kas ta tõesti arvas , et töömehe sõnad mu võrgutavad ? Et olen odav saak ? See oli alandav , ääretult alandav . " Klient on kuningas , " pomises Jaak veidi häiritult , kuid jätkas siiski inspektsiooni . Üksnes ta pallina ümmargune nägu muutus lapiliseks ja paistis lõhkevat . Toomas Tromb Tromb Trombi jutu järgi olla ma meie esimesel kohtumisel temaga täpselt just nii talitanud , nagu ta minust kahtlustas . Aga esiteks , seda kohtumist ei olnud . Teiseks , kui see tookord tõesti leidis aset , pandi meie käitumine paika taevas . Me tõmbusime teineteise poole hirmuäratava jõuga , gravitatsioonijõuga . Ligilähedastki ei olnud minu ja töömehe vahel . Vastupidi , Jaak hämmastas mind oma mõistlikkusega – ta ei lubanud endale vähimatki pealetükkivust . Ta tegi tööd . Tema silmis ma ei olnud naine , vaid üksnes klient , ning ta ei puudutanud mind isegi siis , kui oli ilmne , et Toomas Tromb Tromb Trombil on hetkeks kadunud ülevaade olukorrast . Mul olid siiani head mälestused tema siidisest ja soojast puudutusest . Aga , jumal hoidku , ma ei provotseerinud ! Vastupidi , mul kumises kogu aeg kõrvus , kuidas ennist Toomas Tromb Tromb Tromb rõhutas Jaagule eriti vajadust toestada sarikad , et katus ei kukuks tema abikaasale pähe . Just nii ta ütles – minule ja minu kaunile printsessile , kes asub siia elama . Kui Toomas Tromb Tromb Tromb jälle nähtavale ilmus , poetas Jaak : " Noored , noored , katusega on lahti midagi ebameeldivat . " Vaatasime kõik kiriku suunas . Katuse pind lainetas . Torni ümbrus kirendas muhkudest . Need olid justkui katkumuhud . Katus oli jäänud haigeks . " Kas see on kogu aeg nii olnud ? " küsis Jaak . " Ei , ma näen seda esimest korda , " tunnistas Toomas Tromb Tromb Tromb . " Mida ma algusest peale rääkisin , see kirik hukkub . Sa ei usu mind sugugi ! " torkasin vahele . " Aga kui ta on püsinud siiamaani , siis püsib ka edasi , " urises Toomas Tromb Tromb Tromb põikpäiselt . " Väga hea , ta püsib , " seletas Jaak pead vangutades . " Ehkki , kuningatel oleks õigem püstitada uhke loss selle maja asemele , mis vajumas sohu ... Noored , ma võtan selle töö ette ! " Ning ta näpistas mind jultunult põsest . Ent nüüd raputas pead juba Toomas Tromb Tromb Tromb . --- Kuidagi raskeks muutus Toomas Tromb Tromb Trombi meel . Õhtud olime koos nagu tavaliselt , unustanud muu maailma , ent sellele järgnesid ärkamise hommikud . Iga päevaga muutusid hommikud rõskemaks , udusemaks , kaugelt ookeanilt imbus külma niisket õhku ja tuult . Riietusime ja läksime kiriku juurde . See oli nüüd meie igipõline rituaal . Isegi väga halva ilmaga kummardusime korraks kiriku ette maha ja palusime . Järel oli peamiselt veel väline karkass , isegi seinapalgid seisid püsti ainult saatana sõrme või jumaliku ettehoolde najal , kuna tapid , mis hoidsid neid üksteise kukil , olid läbi mädanenud . Kuid mees võitles nagu meeletu kiriku eest , see oli tema lootusetu sõda . Kuidas ta tõesti ei taibanud , et kirik hävitab me õnne ? Kirik viib hauda tema ja minu ! Ei , tema ei taibanud . Kas oli see vamm , kas oli see käsn või seen , mis ajas oma kombitsad kõikjale , kuid midagi ohtlikku ja ebameeldivat ärkas ellu keset väsimust – taas ilmus ebapuhas noot me vahele . " Ma olen palju mõelnud me peale , " puhus mees selle ühel järjekordsel hommikul . See ei olnud isegi tuhm hääl . " Tegu ja tagajärg , tegu ja tagajärg ! Kord rääkisid sa mulle oma saatusest ja sellest peale on mind vaibumatult kummitanud , miks just sinule on pidanud kõik need katsumused osaks langema . Mispärast mitte mõnele teisele ? Kõik , mis sinuga juhtunud , mehe surm , õdede surm , koletisest mees , see kõik on üdini ebaõiglane . Aga võibolla kehtib see iidne seadus siiski ka sinu puhul , kuigi väga kaudselt ja keeruliselt . Sa ju tead , ma olen sind alati toetada püüdnud . Õhutanud sinus julgust ja iseseisvust , nühkinud su pinnalt roostet , et tuua nähtavale imeline läige selle all . Ent kui silmapiiril terendab tähetund või väikegi edu , siis lööd sa järsku kartma . Kas mõistad mu sõnu ? Lüpsad lüpsiku piima täis ja lööd selle siis jalaga ümber ... " Mehe sõnad olid julmad ja ükskõiksed , nende tagant kostus tühi kurjakuulutav kõmin ja ta oli nukker . Tundus , et tegelikult harjutab ta kõnedeks – eks ole ju ka kõne ülesanne olla tüütu ja uimastada kuulaja tahe . Mõtlesin , et kõige mõistlikum oleks tema väiklane tiraad märkamatult kõrvust mööda lasta . " Isegi parimat soovides näid sa langevat äparduste ohvriks , " saagis mees edasi . " Jätta pooleli kursus , Aet ? " Olin üldse unustanud selle kursuse ... Peitsin pea kätesse ja puhkesin vabinal nutma . Palju oli sõnu juba välja paiskunud , liiga palju selleks , et unustada . Mees oli mu oma tänitamisega ära piinanud . " See oli ometi pääsemise võimalus , Aet . " --- Me olime tõesti vist erinevad ! Mulle ei jäänud meelde mitte kauplused ja töökojad , mida külastasime , vaid see , kuidas me muudkui sõitsime , vahetades läbi mürina vaid üksikuid sõnu . Minule oleks kõige rohkem meeldinud , kui ei oleks sihti olemaski . Mulle piisas täiesti sellest , kui tuul vilises läbi kõrvade . Kuid Toomas Tromb Tromb Tromb oli põhjani asjalik mees . Tema suutis ilma kibeduseta asuda vaid selle kallal , millele leidis selge ja sõnastatava eesmärgi . Isegi kui meil ei olnud kuhugi tarvis minna , otsisime alati suuna . Siiski , kõige tumedamatel hetkedel sõidutas ta mind mootorrattaga välja linna piiridest . Ta teadis , kui väga mulle see meeldib . Tuul vihises , viimaks ütlesin : " Unusta oma vimm , Toomas Tromb Tromb Tromb ! Ta ei ole sulle midagi teinud . See on hea mees . " Jaak oli sooritanud oma vaatlused , määranud kindlaks tööde hulga ja hinna , jäänud ootama me otsust . Pidin talle ometi ju midagi ütlema . Kuid Toomas Tromb Tromb Tromb paistis olevat hirmul , et on sunnitud jälitama töömeest põõsaste tagant kogu kirikuehituse käigus , ega isegi maininud seda teemat enam . Rumal , rumal mees ! Narr ! Kuid tema vastas võpatades : " Sa räägid Tarvikust ? " Niisiis kandis ta seda lombakat kogu aeg oma mõtetes kaasas . Nagu oleksid nad võrdväärsed ja ühesugused . Ogar mees , nad kuulusid ometigi täiesti erinevatele planeetidele ! Ah , kas oli võimalik Tarvikut ja Toomas Tromb Tromb Trombi üldse kõrvutada . Kuid tema arvates siis nähtavasti oli ... " Jaak oskab kõike , Jaak suudab teha kõike , " ketras mu suu inertsist edasi , " ära karda minu pärast ometi nii palju ... " Aga järsku need kaks olid siiski sarnased ? Järsku ma üksnes idealiseerisin Toomas Tromb Tromb Trombi – linna melu ja laternate sära tõttu , mootorratta tõttu , tühiste väliste märkide tõttu , ent sisemuses olid mõlemad ühtviisi ussitanud ? Sest et Tarvik seda ju kahtlemata oli . Toomas Tromb Tromb Tromb peatas mootorratta . Me istusime maasikavälule maanteeservas . Tema nägu oli sünge nagu must pilv . " Jaak ! Mis see maksab ! Ütle ! " Kehitasin õlgu . Ning tundsin , kuidas selsamal hetkel ka vanaema , kelle püünisvõrk oli toonud mu siia , kehitas õlgu pildil meie kabinetis seina peal ning ta silmadesse ilmus trots – sest temale kuulus meie raha . " Hommepäev müün mootorratta maha ! Aga sina , lirva ! " Ta vaatas mind verd täis valgunud silmadega . Isegi läbi prilliklaaside olid need hirmsad . Mootorratta eest oli ta maksnud terve varanduse . Kokku trepisõrestiku , rõdupiirde ja neli aknaraami koos klaasidega , nagu me viimasel ajal olime hakanud arvestama . " Sa maksad kohe tagasi selle raha , mis ma hulluse hoos sinu kätte andsin . Kas sa oled kordagi mõelnud , mis juhtub , kui kirik hävib praegu meie käte all ? " Jätsin talle armulikult meenutamata kõik need dialoogid , mil küsisin tema käest aru , mis kärbes küll teda hammustas , et ta ostis selle kiriku , ja mehel puudus muu vastus peale tühja ebamäärase filosoofia maailma ja elu mõttest . Hea , et sa vähemalt nüüdki tagantjärele aru saad , et oled hull , oleksin võinud teda praegu osatada , ent kas oli mõtet sellelgi . Oleksin põhjustanud talle üksnes asjatut valu . Kuid tõesti – teda ja Tarvikut sidusid omavahel hullusehood ! Neis vapustustes ei olnud kumbki oma tunnete ja tegude peremees . Mina aga vaikisin . " Meie armastuse templit ei ole siis enam olemas , " lajatas mees , arvates , et see muudab pehmeks mu südame . Kuid mina sain üksnes uut kinnitust veendumusele , et vanaema ei olnud selles mängus absoluutselt osaline . Päris kindlasti nõidus Toomas Tromb Tromb Tromb kirikutornis minu poole täiesti omal algatusel ning mainis vanaema ainult maskeerimiseks . Vanaemal oli liiga palju aru peas ja liiga suur mure päranduse saatuse pärast , et matta oma säästud ja võimalused rämpsu sisse . Kahtlemata näinuks vanaema hoopis parema meelega – nii nagu ka mina ja kõik inimesed , kellel mõistus säilinud – , et me jätkaksime avaras üürikorteris keset linna , kus kõik on käe ja jala juures ning ta ise naeratab seinal . See oli kõige parem kontori asukoht tolles armetus linnakeses . Ilmselt üldse ainus , kuhu oli mingigi lootus eksitada tõelisi , suurilma mõttelaadist kantud kliente – päris kindlasti ei vaevu nad iial koperdama padrikusse ja sohu ! Kõik selle luges mees välja mu näost . Miks muidu hüppas ta närviliselt kinnitama , et me ei saa mingil juhul jääda linna korterisse . Me kaotavat lähemal ajal kiriku , korteri , kõik , sest meil lõpeb raha ! Tundsin end ebamugavalt , see oli justkui väljapressimine . Olin sunnitud ütlema kõige selgema ja lihtsama lause oma elus : " See on minu enese raha . " " Kuid sa kulutasid selle teisiti kui mõeldud ! " purskas mees . Mis oli niisugusega teha ? Kuhu võis niisuguse mehe abiga jõuda ? " Oh Ikaros , mu armas Ikaros ! " püüdsin manitseda teda sümbolite kaudu . Mida muud oleksingi võinud talle öelda vastuseks ? Meheke , milleks pürgida põletavate kõrguste poole , kuhu tiib ei tõuse , oli mu väike , tibatilluke sõnum . Tema ise oli kõike seda õpetanud Tarvikule , käskides tal keskenduda realistlikele ülesannetele , enne kui hilja . Kuid vahepeal oli ta jäänud juhmiks . Ta ei saanud sümbolitest aru . " Sa kulutasid raha Tarviku peale , ma lähen nõuan selle tema käest viimseni välja ! " " Millise raha ? " küsisin segaduses . " Selle raha , millega te , kelmid , minema jooksite . " " Tee minuga , mida tahad , aga ära Tarvikut puuduta , milles tema süüdi võiks olla ometi ... " " Tema just ongi kõiges süüdi ! " raius mees ja ta silmad olid ikka verised . " Peksan välja täpselt samamoodi , nagu tema peksis sinust vere välja ! Muidu peaksin ma ju süüdistama sind ! " --- Ta tundus ka ise olevat vapustatud oma viimasest lausest ning klammerdus justnagu kaitset otsides mu õlgadesse . Käed olid tal külmad . Ta sosistas , et midagi on tema sisemuses mõranenud . Ta ei saavat olla enam kindel , et tunneb mind . Või vähemalt , et tunneb küllaldaselt . Ta ei leidvat üles neid võtmeid , mis vanasti avasid mu hinge tema ees . " Püüdes teha head , riivan pahaaimamatult hoopis salajasi soppe , mis vahest sinule eneselegi teadmata või ununenud , tõmban lahti valesid uksi , ekseldes nagu lombakas ja koperdades valedel mademetel . Ma tunnen , et teen sulle haiget . Ma olen pime , " sosistas ta veel tugevamini minust hoides . Kuid miski näis temast uuesti üles mullitavat . Ta takerdus ning lõi seejärel justkui lõbustatult käega . Käsi jäi ripnema murule ja ta lausus : " Aga kas sa ei ole siiski ammutanud liiga sügavalt oma kibeduse karikast , Aet ? See on rikkunud su iseloomu , muutnud selle sogaseks . Sa hämad , põikled , koguni valetad mulle ! Seejuures teed sa seda vaimuvaeselt , täiesti ebaõnnestunult . Mispärast põhjendad sa oma äraolekuid alati sellega ... Sellega , et sul oli võitmatu tahtmine olla koos oma lapsega . " Lamas maasikavarte vahel , vaatas taevasse ja filosofeeris , justnagu oleksin talle mingi katseeksemplar . Ta kiskus rinnus lahti mu haava . Veri valgus naha all südamest ära . Tõusin tigedalt , kloppisin rõivad rohukõrtest . " Hea iseloom ! " hüüdsin talle irvitades . " Oota ! " Mida muud oligi mul teha , kui oodata . Asusime inimtühjal maanteel , linnast eemal , tundmatus paigas . Kuid vähemalt selja võisin ma talle pöörata . " Aet , ma mõistan , et see on raske teema . Ma ei puudutaks seda iial , kui ... Kui sa ei tooks last kattevarjuks oma tegudele . Sa serveerid asju nii , et jääb mulje , nagu oleks ta takistuseks meie teel . Kuid ometi ta seda ju ei ole . Seda on üksnes sinu eblakad sõnad ! Sa justkui lausa tahaksid , et ma hakkaksin vihkama su last ... " Ta vaatas mind pika süüdistava pilguga . Mulle meenus miskipärast , kuidas ka Tarvik armastas kelkida oma raske eluga , kuni küttis end sõnadega kuumaks ja pärast seda tolmutas mu läbi nagu jahukoti . " Asi on siiski just lapses ! Ära usu , kui ei taha . " Ilmselt mu jahe hääletoon pidurdas hetkeks . Mees ajas silmad pungi nagu kanamunad ega öelnud midagi . Neelas sõnad alla , hammustas huulde , hakkas köhima – ükskõik . Ilmselt oli järjekordne vistrik ta hinges . Nüüd rääkisin mina . Ning üllatuslikult ma tõepoolest oskasin rääkida , olin õppinud ja harjutanud tema kõrval . " Kas tead , mees , me oleksime võinud sellel valusal teemal – teemal laps – kunagi isegi mõtteid vahetada , kuid sellel leidus tingimus , mida sa ei täitnud . Sa ei teinud mulle isegi ettepanekut ... Ära hakka nüüd ütlema , et ma olen niigi juba abielus ! Ma oleksin lahutanud esimese nõudmise peale ... Aga sina , sa lihtsalt koonerdasid . Pidasid mind nagu madratsit . Sa oled ikka ja alati ja kõiges võidumees , Toomas Tromb Tromb Tromb . " Kuid mees ei tahtnud end tunda võidumehena . " Muidugi on nii , et kui sa vähegi soovid , siis tuleb temagi meie juurde , ma olen palju selle peale mõelnud , Aet , " kostis ta peaaegu rõõmsalt , justkui vabanedes koormast , mida kandis . Ent kooskõla meil ei olnud , ei olnud . " Kabjake ütles , et ta ei tule , " vastasin kindlameelselt . " Tarvik on ainus inimene maailmas , keda ta peab oma isaks . Ma pean tema tahet austama . Seal on tema kodu ! " " Kodu ? " raputas mees pead . Talle paistis selles sõnas leiduvat midagi imelikku . " Jaa , kujuta ette , Kabjakesel on kodu . Seal on ta kasvanud ! Sinust ei saa ju kunagi tema isa . " " Aga ka Tarvik ei ole isa ! Vaid midagi suvalist , midagi veel suvalisemat ... " jätkas Toomas Tromb Tromb Tromb visalt . " Kas sa tõesti tahad , et su poeg kasvaks samasuguseks nagu Tarvik ? Pealegi jääksid sa ju oma pojast eemale , kui ise oled siin ja tema külas , kas see ei ole sinu jaoks kohutav ... Sallida võiks ta mind ometi ... " " Ütle , kuhu ma ta toon ? " küsisin südant vaikima sundides . " Kirikusse , " lajatas see hull mees peaaegu kurjalt . Öö oli meil üksnes vallatu intermetso , mis laskis hetkeks unustada tegelikkuse . Midagi oli temaga väga lahti . Ootamatult kuulutas ta kiriku juures välja talgud . " Talgutele kulub meie viimane raha ja pärast seda on rahu majas , mu daam ! Siis oleme vaesed nagu kirikurotid ja loodame üksnes firma peale . Ehitame selle üles ja kui meid saadab edu , siis ka kiriku . Niisugune oli vanaema päranduse saatus , see lihtsalt kulus . " Mulle hakkas tunduma , et ta koosnebki veel vaid tujudest ja hirmudest . Kas ta siis tõesti ei teadnud , et ajast aega oli talgutel täpselt vastupidine mõte , säästa raha , aega , jõudu , vaesus omandas tal ilmselt juba luulu mõõtmed . Ning selle kõrval pidas ta mind veel ka kirjeldamatult juhmiks . Läbinähtavalt kannustas teda vimm Jaagu vastu – kuid ta näis tõsimeeli uskuvat , et mina seda ei märka . Missugune kontrast ajaga , mil paistsin tark ja hea iseloomuga tema silmis ! Ent olgugi ma rumal , nii rumal ma siiski ei olnud , et mitte taibata , milline osav ja salakaval trikk oli tal plaanis . Ta kavatses võõraste kätepaaridega ja suurejoonelise kära saatel teha ära töö , mida ta mingi imeliku põhimõtte pärast keeldus Jaagult tellimast . Paraku , me suhted olid liiga ärevad , liiga haprad selleks , et talle seda näkku öelda . Seisin dilemma ees , kas õli tulle juurde läigatada või siis hambad ristis kannatada , ja ma valisin kannatuse . Ning tema , alatu inimene , tõttas seda loomulikult kohe ära kasutama . Selle asemel , et ausalt tunnistada oma nõrkust ja abitust , kuulutas ta süüdimatult , et talgud korraldatavat minu pärast ! Talgud pidavat mõjuma soodsalt minu adaptatsioonile . Ma pidavat talgupäeva abiga taastama sideme enesetundega , mis mul oli maal , külas , lihtsate inimeste juures . Seda olevat mulle väga vaja . " Kui tark sa oled , " laususin hapult . Mida muud oli võimalik selle peale öelda . Ta oli sedavõrd järjekindel oma ülistuses , et hetkeks tundus mulle , et ta püüdlus on siiras . Et ta tõepoolest usub , et meie jahenemine on tingitud minu igatsusest küla järele , ning püüab sellele rohtu leida , olgugi imelikul ja eluvõõral viisil . Kuid eksisin , see ei olnud isegi tema enese idee . Ikka hoopis sõprade , sõprade ! Mees ise võibolla millegi nii jabura peale ei oleks osanudki tulla . Idee autor olevat üks eriliselt nupukas sõber , lobises ta hommikusöögi juures . " Või vähemalt sina pead teda nupukaks . Ta on peaaegu et sinu sõber . " Tundus , nagu üritaks ta mind rööpast välja lüüa ja vihastada . Üheski tema sõbras ei leidunud midagi meeldivat , nad olid uimased , prillilised , vinnilised mehikesed . Mida ma olin talle teinud , et ta haukus mu kallal ! Järgmine oli aga juba hoopis fantastiline põhjenduskäik . Talgutes peituvat diplomaatiline nüanss , seletas mees . Need tulevat korraldada eelkõige sõprade rahustamiseks . Talgud olevat meie lepitusohver neile . Need olevat õnnistusepalumine meie ettevõtmiste eduks ja meie tulevase edu nurgakivi . Me ei olnud mehe sõpru viimasel ajal tõesti üle ukse lasknud , kuid nad ei olnud ka ise kippunud siia . Ning mis seos sai olla sellel kõigel talgutega ? Olin sügavas hämmingus . Ent nähtavasti siis oli ! " Kellade valamine on sedavõrd õilis töö ja selle töö tegijasse on akumuleerunud sedavõrd palju väge , et tema puudutuses leiab lunastuse ka kõige lootusetum hing ... " jätkas mees mõistatuslikult . Märgates , et ma ei reageeri , tõstis ta kahtlevalt pea . " Tulekul on tõeliselt suurejooneline atraktsioon . Franketti , tema selle välja mõtles . Franketti . " --- Nagu alati , alustas kellamäng me tööd . Kirik meenutas tormis viltu vajunud lekkivat laevavrakki . Kellatorni pääses veel ainult mööda väliskarniise ronides . Rotte enam näha ei olnud , rotid olid lahkunud . Toomas Tromb Tromb Tromb seisis kõrgel tuules , käed klammerdunud kellanööridesse , ning paistis iga hetk alla kukkuvat . Võibolla oli lindude lahkumine mõjutanud kellade heli või olid nad niiskuse tõttu häälest ära – kõla oli tuhm . Tuhm ja vaikne . Kuid võimalik ka , et ta tagus kella viha ja trotsiga , mitte armastusega . Seejärel märkasin liikumist . Vasakult hoovinurgast astusid aegamisi , justkui unes mööda meie ja ehitusmeeste poolt sõtkutud rada kiriku juurde koredates maani vammustes mehed . Nad paistid olevat mungad . Käes olid neil põlevad küünlad . Ent lävele jõudes heitsid nad vammused maha ja pühadus lahkus nende juurest . Lõkerdades ja argiselt läksid nad kirikusse . Tundsin nad ära , need olid Franketti ja tema sõber , kellameistrid . Asetanud küünlad altari jäänustele , vilistasid nad kellahelina vaikima ja asusid tööle . " Kus on teised talgulised ? " küsisin mehelt imestunult , kui kedagi rohkem enam ei saabunud . " Küllap nad tulevad hiljem , " kostis mees mulle naerdes . " Meil on ainult alguses talgud , aga pärast pidu ja tants . Täna on viimaks see päev , millal saame oma kodu , oma tulevase pesakese sisse õnnistada ! " Kõige vähem oli võimalik seda kirikut võrrelda pesaga ... Aga ometi , ilmselt siin oligi röövlindude pesa ! Paraku , kasu ei olnud ka neist kahest , kes tulid . Frankettil ilmusid peaaegu kohe rakud peopessa ning tema sõber , kellel ei paistnud olevat isegi nime – teda kutsuti Kitseks , nagu meil külas karjapoisse – , sai sõrme pinnu ja sosistas seda kohkunult vastu valgust vaadates : " Palun ärge unustage mu kirsturaha ... " Tõmbasin pinnu ta sõrmest vaevata välja . Kits ei olnud isegi sedavõrd tööle keskendunud , et oleks raatsinud sõrmuseid ära võtta . Üks sõrmus tuli mulle eriliselt tuttav . Mul tekkis jahmatav mõte , et need mehed elavad võibolla koos ... . Kuid ka Franketti keeldus edasi töötamast . Tema rakud olid väikesed , peaaegu olematud . Kummati demonstreeris ta neid meile niisuguse ägamise saatel , nagu oleks saabunud raskelt haavatuna lahingust . Seejärel libistas ta oma valutavad peopesad üle mu turja . Imestasin , kui pehmed , õrnad , siidised on Franketti käed . Edaspidi koperdasid nad üksnes mõttetult jalus , segasid tööd ja arvustasid kõike , mida nägid . Solvasid ja tänitasid . " Kõik muudkui räägivad , et härra ja proua , et väga rikkad ja et ostsid maja . Meie ei näe siin mitte mingisugust maja ! Kus asub maja , ae , ae ? Ega ometi see kuudike metsa all ... " Mõistagi nad tembutas . Päris kindlasti oli vähemalt Franketti viibinud siin ka varem , just siit oli ta ju läinud kunagi otsima mind kui tuult lagedal väljal . Hakkasin kahtlema , kas oligi üldse tema see , kes pakkus välja talgud . Pigem tundus , et Toomas Tromb Tromb Tromb on ta siia käsutanud poolvägisi . Soovides talle kätte maksta ja teda piinata . " Sa oled vanglas pidanud nurinata tegema igasugust tööd ! " heitis ta lahkusetult . Kuid sellega tõmbas ta endale kaela sajatuse . Franketti muutus vangla meenutamisest näost roheliseks ning manas : " Ma ei ole vanglas , see on unustatud ! Siin on kõik ainult tühi ajaraiskamine . Kirik tuleb maani maha kiskuda , torn hävitada ... " Samal hetkel alustati selja taga plaksutamist . Pöördusime ümber ja avastasime , et juba seisidki nad õuel , kõik sõbrad ... --- Kusagilt olid ilmunud vorstid , juustud , kalalõigud , tikuleivad , suupisted , tordid , koogid , keeksid ja lugematud veinid , veinid , veinid hoovile . Kogu see rikkus asus pidulike valgete linadega kaetud laudadel kiriku ees . Mustades ülikondades mehed seisid valvel toitude kõrval . Esimesel hetkel arvasin koguni , et nad on teenrid või klaköörid . Nad olid rõivastatud täiesti võimatult talgute jaoks . Koguni üks valge pitstanuga agar teenijatüdruk oli eksinud nende vahele ja viipas meid lähemale . Mulle toodi suur lillevanik . Lilli oli veel hulga rohkem kui selles kimbus , mille mees viis kunagi oma viiuldajale , ma lausa uppusin lilledesse ning lõhnasid nad sedavõrd uimastavalt , et mu põlved muutusid nõrgaks . Seda ma siiski päriselt ei taibanud , kellele kuulus aplaus – kas minule või meile kahele või hoopis Frankettile ja Kitsele , kes kummardasid . Kuid ka aplaus oli üksnes vahepala , etendus jätkus . Toomas Tromb Tromb Tromb andis märku võtta istet korvtoolidesse ning külalised allusid tema korraldusele suurima heameelega ... Neil ei paistnud olevat vähimatki muret , hoolt ega huvi kiriku koristamise vastu . Selle asemel lobisesid nad muretult omavahel nagu tatraveskid . Suuga tehakse suured linnad , meenus mulle Tarviku kunagine lause . Haarasin luua ja hakkasin nende kõrvalt kruusa pühkima . Tõusis ahtake tolmujuga , ent seegi juba sundis nad läkastama , nad olid absoluutselt ette valmistamata tööks . Aga võibolla niisugused nägidki välja talgud linna moodi ? Mis hoopis arusaamatu – märgates mu tegevust , võttis mees mul luua käest ning surus minugi korvtooli sügavusse teiste kõrvale . Nood teised olid kõik puhtalt ja suurejooneliselt rõivastatud , mina nagu Marsi elanik rohelise töökitliga . Matsin end häbelikult üleni lillekuhila alla , et mind ei oleks märgata . Kuid see oli asjatu lootus . Juba tormas tanuga tütarlaps aupaklikult pokaaliga minu suunas . Naaber kõlistas oma klaasi vastu minu klaasi , kostis puhas ja selge kõlin ning ta pilgutas mulle tunnustavalt silma . " Aga talgud ... " " Tants ja trall ! " vastas mees kelmikalt silmi kissitades . Ta nõjatas käe mu toolileenile , köhatas hääle puhtaks ja kõik vakatasid . Nad kõik vaatasid meie poole . Just meie , ka minu poole . Ning selgus , et mitte talgute , vaid hoopis enese pärast oli Toomas Tromb Tromb Tromb kutsunud meid siia . Ta soovis rääkida , rääkida , rääkida . Ilmselt muidu teda ei vaevutud kuulama . Nüüd aga asusid kõik linna servas , soo servas vangis ja olid pidulikud . Mu selja taga , kusagil ülevalpool mind algas kõne . --- " Head sõbrad , parimad , kes mul olemas ! Võimalik , et te olete tundnud teinekord imestust minu toimingute üle . Võimalik , et olete pidanud mind isegi hulluks . " Nägin , kuidas mitmest suunast noogutati . Teda peetigi hulluks ! Kuid mees jätkas häirimatu rahuga . " Olen sunnitud tunnistama , et kihinad-kahinad mulle koguni meeldisid . Nii mõnedki teie seast väitsid , et ma olevat liiga sinisilmne , et ma laskvat kohalikel ablastel hooradel ennast ära kasutada ja lõpetan rentslis , mäletate ! " Ma ei saanud aru , kas olid ta silmad suletud või kaetud soomustega , ent nägudel valitses üksmeelne hämming . Külalised puurisid mind niisuguse pilguga , nagu oleksin viimane hoor , maailma kõige armetum , alatum , ahnem hoor . " Ärge teeselge nüüd , te kindlasti mäletate ! " Kuulsin iseäralikku lutsatust huultega . Ilmselt keerutas ta piipu suus nagu detektiiv . Pervert , kes sisimas juba teab lahendust ning üksnes veel vaid ootab ja varitseb , millal kurjategija kukub tema nähtamatusse võrku . " Kindlasti võlgnen ma teile selgituse , mu härrad . " Rohkem ei pidanud ma tema kõnet vastu . Siis niisugused talgud olid linnas , lintÜimise talgud ... Isegi mees , minu mees , ainus mees , keda armastasin , reetis mu avalikult ja kõigi ees . Mis see oli , mis toimus siin ? See oli ju ristilöömine ! Peaaegu nägin vaimusilmas , kuidas sammun , rist käes , kivi teises käes , Kolgata mäe tipu suunas ... Riputasin lilled nagu pärja kiriku karniisile , nagu pruudipärja , nagu matusepärja . Heitsin kitli ült , selle all oli õhuke sitspluus , mis ei varjanud suurt midagi – aga mida oligi mul varjata , olin kaunis ning see paistis ka nägudelt , mis olid pööratud minu ja mitte mu mehe poole . Noogutasin viisakalt vabanduseks publiku suunas , mul ei olnud aega kõnede jaoks , vähemalt minul olid täna talgud . Ma pidin olema teenijatüdrukul abiks lihavaagnate juures . Tanuga tütarlaps üksi ei jõudnud kõike . Mõnigi külaline nihutas end märkamatult laua poole . Lisasin neile oma imekauni naeratusega julgust , kuni peaaegu kõik nad rivistusid pikka järjekorda mu ees , ning ulatasin niksu tehes ja kummardades muudkui taldrikuid . Korvtoolides vedelesid veel vaid kõige viisakamad , kõige uimasemad , ja needki asutasid juba tõusma . Toomas Tromb Tromb Tromb oli jonnakas . Tema kõne jätkus ikka veel , tuul kandis katkendeid meieni . " Ilma temata oleksin jäänudki kulutama poliitikutest sõprade lävepakke ja tüütama neid juttudega enese kasulikkusest , nüüd aga , niipea kui Aet ... Kohe , kui ta on trükikunsti peensusteni selgeks õppinud – võin selle peale mürki võtta ! – , alustame omaenese ajalehega ... Asume eikusagil , tagapool isegi selle väikese linna piirist ja meie mõtteid trükivad parimad ajalehed , sest me ise anname välja need parimad . Me vallutame poliitilise maastiku ja tulevik on meie ! " Ta unistas kullavihmast , mis hakkab varem või hiljem meie peale sadama , vaene mees . Ainult raha seisis tal meeles . See oli täiesti teistsugune , kalkuleeriv ja küüniline Toomas Tromb Tromb Tromb . " Mis me ootame , süüdakem teadmiste tuli ! " hüüdis ta käsi plaksutades . --- Meil leidus päris palju põletusmaterjali . Toomas Tromb Tromb Tromb tõi kirikust muudkui lisa ja lisa , kuhjates kokku kõrge lõkke . Leek plahvatas taevani ning ta suudles mind kõigi nähes ... Ilmselt oli tal kavatsus seltskonnale otse näkku paisata , et me oleme koos , et ta usaldab mind ja rajab oma ettevõtmised minule , rääkigu nagu mida tahes . " Meie esimene töö on jõudnud lõpule , esimene kõne on pääsenud kaante vahele ja ilmunud raamatuna ! " Ta osutas ebamääraselt kauguste suunas . Ent kui vaatasin osutatud suunas , arvates , et tegemist on kujundliku žestiga , ja raamatut ei olnud me kindlasti trükkinud – kui ma vaatasin sinnapoole , siis kukkus seal parajasti rohu sisse üks võileivataldrik . Avastasin sealt üksnes pitsilise tanuga teenijatüdruku ... Kaks häbelikku silma ja pruntis suu keset rasvunud lõusta . Ma oleksin pidanud tundma uhkust linna kõige väärikamate kodanike tähelepanu üle – isegi linnapea isiklikult oli tulnud meid siia austama – , oleksin pidanud nautima äravalitust , mis külastas mind esimest korda elus , aga ma ei tundnud midagi . Rippusin oma äravalitusega ristil . Lamasin lömastatuna kivi all . Kuhu oli kadunud õhin , miks oli ta mu maha jätnud ? Siiski , ma oli vait , vait , vait ! Ning sea näoga neiu , mu mehe – või koguni meie mõlema ! – siiani ainus kuld patseeris , tanu kuklas , serveerimisnõu käes , mu kõrval . Missugused kirjeldamatud labasused ilmusid suust kõigil neil professoreil ja akadeemikutel , kui me saabusime ! Mõni arvas koguni , et oleme õed ! " Kurat , kui hea vein ! " sosistasin Toomas Tromb Tromb Trombile . Vein , jumalate jook , oli viimane võimalus leida unustust . " Aga kas neile ei maitse või ? " Osutasin sõrmega professorite rivile . Professorid röstisid vorstitükke lõkkes . Nad olid sedavõrd saamatud , et paljud kõrbesid , paljud kukkusid toki otsast tulle , ning nad suutsid ainult hädavaevu maigutada suud pokaalide servas . " Niisugused on kombed , " kostis mees veidi süngelt . Ilmselt oli kriitika tema kõne aadressil ka temale enesele vahepeal kohale saabunud . " Ära sinagi joo nii palju , nad vaatavad imelikult . " " Kombed ? " imestasin . " Kombed , raisk . " Ning ma suundusin punahabemelise professori juurde , kes oli mu vana tuttav . Seisin harkisjalu ta ette , kallasin oma pokaali servani täis ja kummutasin selle üheainsa sõõmuga kurku . Isegi luristasin õrrituseks , niisugused olid kombed kiriku juures talgutel ! " Mis ma rääkisin – sina ei ole Higgins , imesid juhtub ainult raamatutes , " pöördus professor demonstratiivselt silmi pööritades Toomas Tromb Tromb Trombi poole . Ta oli kohmetu ja heitunud ja tugevasti minust sisse võetud . Alati , kui juhtusin oma pilgu temale pöörama , kõõritas ta vargsi minu suunas . Nähtavasti oli naise surm vabastanud ta perekonna köidikutest ning nüüd lubas ta endale luksust pahmerdada nagu härg . Ainult et kuidagi jõuetu oli see härg . Tal oli laup higine . Rääkis ta enamasti võõrsõnadega . Läksin uuesti tema ette seisma . " On sinuga alles lugu ! Räägi kolm sõna nii , et ka mina aru saan ! " " Tasa , tasa ... " nookas Toomas Tromb Tromb Tromb rahustavalt mu juukseid silitades . Hetk hiljem jäi ta aga nagu naelutatud jõllitama metsa suunas . Sealtpoolt , kus asus soo , otse laugaste vahelt ilmus – või pigem liugles – meie suunas kollaste lühikeste juustega tütarlaps . --- Ehkki ta oli hoopis teistsugune kui varem , tundsin ta kohe ära . Tundsin ta ära aukus põskede ja tumedate silmaümbriste järgi . Ta ei olnudki surnud , nagu ennustas mees . Mees seega valetas tookord . Tüdruk isegi ei tervitanud mind . Ehkki jäin talle teele ette , marssis ta minust mööda nagu seinast . Pea kuklas nagu kuninganna , astus ta Toomas Tromb Tromb Trombi juurde ning suudles tal kätt . " Küll te olete läbematu , te ei suvatse hoolida elementaarseimast viisakusest ! " Seisin liuaga ta ette , pakkumata talle nimme kõige vähimatki . Ent ikka veel ei olnud laugaste tütarlapsel aega mind märgata . Kui mina olin libahunt – kui ma tõesti olin klaasitaguses maailmas praegu – , aga ma ei olnud , siis tema oli kooljas , külm , jäätunud kooljas ning ma lehvitasin lillekimbuga tuult ta närbunud palgeile . " Tehakse ometi ju täpselt vastupidi , " jätkasin , " mees suudleb naise kätt . " Püüdsin riivata suuga Toomas Tromb Tromb Trombi . Kuid paraku tabasin ainult õhku , lõkkekuuma õhku . Tütarlaps ei pööranud mu sõnadele ega üldse minu olemasolule vähimatki tähelepanu . " Ma olen teie igipõline austaja , " sõnas ta mehele . Ta hääl oli imelik , justnagu kääksuks poogen üle pingul keelte . Täpselt nii ütleski see surmavalla saadik : ta on igipõline . Ise vaevalt täiskasvanuks saanud , veel hapram , veel aredam kui mina , juba igipõline . See tüdruk põletas mind , ta jäine hingus . Kogu seltskond jälgis meid teravdatud huviga . Nägudelt võis viiuldaja ilmumisel alguses välja lugeda jahmumist , koguni etteheidet , ent juba kadus see , juba oldi meeldivalt üllatatud , seejärel juba meelitatud , vein voolas ojadena , pokaalid klirisesid vastamisi ja mõned läksid puruks , killud loobiti laiali õnne tooma , inimesed kaisutasid üksteist , suudlesid , õnnitlesid – sest missugune paar ! Missugune paar ! Minu mees ja tema viiuldaja moodustasid harukordselt õnnestunud terviku . Nende näol saabus õigus , õiglus , tasakaal maa peale . Ma ei saanud kauemaks jääda sellele peole . --- Haarasin laualt esimese ettejuhtuva veinipudeli . Kavatsesin juua selle üksipäini , hüljatuna põõsaste taga , laugaste taga , metsade ja mägede taga meie võimaluste terviseks , meie purunenud võimaluste mälestuseks , kuni saabub unustus . Ma lausa jooksin , isegi mitte mööda teerada , vaid otse läbi rohu . Ent seal , kus lõppes lagendik ning algas põõsaste müür , kus algas mu igatsuste maailm – sinna ma ei pääsenud . Mu tee tõkestati . Müttavate sammudega nagu karu astus ta mulle vastu . Sulgusin tema hõlmade vahele ja puhkesin lohutamatult nutma . Tema suured karedad sinised tunked varjasid mu üleni seltskonna eest . " Kus on sinu pill , su lõõts ? " sosistasin palavikus . " Mis pill , narr , ma tulin tööd tegema ! " naeris karu ja sakutas mu helevalgeid juukseid . Aga need – väljusin hõlmast ja tõmbasin käega põlgliku ringi läbi õhu , üle seltskonna – , need tulid tööd tegema pilliga ! " Meil on täna talgud siin , võta teatavaks , " laususin kuivalt , suudeldes Jaaku kõigi nähes . Minagi tahtsin täna tunda end libuna ! Nii nagu Toomas Tromb Tromb Trombil olid tema libud . Ah , Toomas Tromb Tromb Tromb oli siiski täpselt samasugune kui jalutu Tarvik külaplatsil , mitte vähimatki erinevust . Küla oma kohinatega uhkas mu meeltesse ning ma suudlesin ka hobust , keda Jaak talutas ratsmeidpidi enda järel . Niiviisi sülitatakse näkku seltskonnale ! Niiviisi , mitte nagu see mees , kes oli pealinnast oma pattude , oma eksimuste pärast minema aetud ja luuletas kokku müüdi vanaemast . Arg kaval mees , kes lummas oma põlgusega seltskonda , mida ta põlgas ja samal ajal kadestas . Kindlasti noolis ta linnapea kohta ning juba ka järgmisi , kõrgemaid horisonte ja igatses taassündi nagu fööniks . Suudlesin hobust veelkord . Kõigele vaatamata olin maatüdruk , mitte nagu nemad , kes nad korraldasid mulle seesuguse talgu . --- Lamasin murus , lilleke . Vaatasin pilvede muretut sõudu laotusel , lilleke . Kuulasin aredat viiulimuusikat ja mu hing oli tühi . Mulle tundus , et kirikut ei olegi enam , et siin on üksnes lagendik . " Tarvik , kallis Tarvik , kuidas mulle meeldib see pidu – meil võiks pidusid rohkem olla . Isegi su sõbrad ei näi enam nii jäledad , " laususin viimaks tõustes . Aga kuigi püüdsin olla rõõmus ja reibas , oli mu hing tühi ja valus . " Tule mõistusele , ma ei ole Tarvik . " " Oled . Sa oled ju Tarvik . " Vaatasin Tarvikut sügava imestusega . Ma ei osanud millegagi tõestada , et ta on tema ise , see oli absurdne . " Nii nagu see siin on Pähka , " näitasin Pähkale oma kõrval . Kaunis hobune oli tal . Liiga kaunis , liiga ilusa hirnumisega hobune ! Olin kodus . Üle pika aja olin taas kodus ja mul oli hea , neetult hea . Tuul kiikus kõrvus . Tarvik kõikus mu ees . Ma olin kodus . Kuid ma olin unustanud , et Tarvik muutub tuule paituses tigedaks . Tarvik tõstis aeglaselt rusika , see venis nagu tatt , nagu ilatriip mu poole aeglaselt , aeglaselt , olin justkui merel , keset lainete loksumist . " Ma teen sulle Tarvikut ! " Lained loksusid aeglaselt , parras kõikus . Nägin aeglaselt , tundsin aeglaselt , kuidas mul hakkab valus , väga aeglaselt väga valus . Ma palusin : " Ära mind süüdista ... Ära tee enam , ma olen vait ... " Kõik valutas mu ees , mu sees , mu ümber . Taas kostis viiulihelisid . Ma ei saanud millestki aru . Korraks tundus , et heliseb ka kirikukell ja sellel mängib Franketti . Pühkisin näolt verd . Vaatasin – see oli Toomas Tromb Tromb Tromb . Mu lõualuu naksus nagu kuivanud puu . Ta sihtis oma hoobid samadesse kohtadesse , mis Tarvik oli purustanud . Kuidas oli võimalik , et Toomas Tromb Tromb Tromb lööb mind ? Tema aga oli pidurdamatu ! Ta haaras mu pea käte vahele ja pigistas seda nagu arbuusi . Ta lohistas mind mööda maad ja ma korisesin : " Kallis Tarvik , ma teen kõik , mida sa tahad ... " " Ah ma olen sulle Tarvik ! " Silmade ees tõmbus mustaks ja ma ei tundnud enam midagi . Ärgates olid mu all teravad okkad . Olin sattunud kadakapõõsasse . Pime oli . Üks purjus mees põikas minu eest kõrvaltänavasse , sest olin räpane ja äestatud . Kõndisin ja kõndisin edasi ja edasi – kuid ma ei saanud olla ka eksinud , ja polnud valugi . Mõte vasardas peas , et see hirmus mees hiilib mu kannul ja lööb mu maha . Aga ei tulnud kedagi . Kuhu oli mul minna selles linnas , olin võõras ja kaitsetu . Lihtsalt komberdasin kuhugi . Ma ei tundnud paiku ära . Seejärel asetati mulle käsi hellalt õlale . Arvasin miskipärast , et tegemist on jumala käega . Seetõttu peatusin vähimagi hirmuta . Ilmselt pidin olema ogar , et nii arvata . Kuid see oligi jumala käsi : nii pehme , nii soe , kaitsev . Õigupoolest küll lihtsalt Franketti . Ta heitis mulle peale koreda tembutajakuue oma õlgadelt ja me vaatasime teineteisega tõtt . Ta naeratas , seega ei paistnud ma siiski mitte ülearu jube ! " Jaaguga , ehitusmeestega , hobustega , " sonisin viimaks . " Palun aita mul asjad kokku pakkida , me läheme juba hommikul kõige viimasesse kolkasse . Ka sina võid tulla , kui tahad . " Franketti võttis mul õlgadest kinni , et ma ei väriseks . " Aga rakkudega pead siis arvestama ! " seletasin naerdes ja suust verd sülitades . Franketti pööras mu enese poole , vangutas pead ning lausus – lihtsalt ja selgelt , kohutavalt lihtsalt ja selgelt ütles ta , et lööb oma käega Toomas Tromb Tromb Trombi maha . Ta tõstis rusika üles taeva poole , nagu oli ilmselt endiste vangide komme . See oli tema tõotus . Mul hakkas väga kerge ja julge ja me sammusime käsikäes selle maja poole , kus ma kunagi elasin . Mille ukse veel möödunud hommikul sulgesin , pidades seda koduks . --- Kuidagi õnnetu paistis Toomas Tromb Tromb Tromb . Ta seisis longuskäsi keset tuba . Näis , nagu ta oleks nutnud . Nendesamade kätega oli ta mind peksnud . Panin tähele , et viiuldajat ei olnud tema juures . Ega ka seda teist , seanäolist . Andsin Frankettile peanoogutusega märku . Ise lähenesin teiselt poolt , et eksitada tähelepanu . Rohkemaks mind tarvis ei olnud , kõik muu kuulus Frankettile . Kuid Franketti miskipärast viivitas . Ta koguni peatus . Ohkas , lõi sõrmega nipsu vastu kella . Kostis kaeblik ja naljakas kill-koll-kill . See heli meeldis mulle äkki . Sain aru , et jään seda hiljem taga igatsema . Hakkasin kõheldes , vilksamisi selja taha vaadates oma asju kokku pakkima . Mul ei olnud palju asju , saabusin külast ühe kotiga , linnast oli lahkuda võimalik heal juhul kolmega . See oligi kogu mu varandus , kogu mu linn , jah , ma ei olnud ahnitsenud . Haavad tegid valu ja vahetevahel ma oigasin . Mees nägi kindlasti mu vigastusi , ent ei öelnud ühtki lohutavat sõna . Ta ei öelnud üldse mitte midagi . Lootsin , et ta tuleb mu juurde , embab mind , et kõik on vähemalt hetkeks nagu vanasti , aga mind justkui ei olnudki tema jaoks toas . Ta istus toolile ja näperdas mõttetult kirjutusmasina klahvidega , nagu mängiks mingit kakofoonilist meloodiat . Viisin kotid esikusse . Silmitsesin hüvastijätuks vanaema muigavat pilti seinal . Kavatsesin uksest välja astuda , kuid miskipärast oli imelik minna nagu võõras . Me lahkuminek oli vältimatu , mu süda oli selles suhtes kerge , ent miski vaevas mind sellegipoolest , teadsin , et kunagi ei paku saatus mulle enam teist samasugust võimalust . Mees oli süüdi paljus , kuid mitte kõiges , me lihtsalt ei sobinud . Kuigi kõik valutas mu kehas , puhkesin lohutamatult nutma . Märkasin , et uuesti valgusid pisarad ka mehe silmadesse . Ta tõusis laua tagant . Ta vist tõesti kavatses tulla mu juurde ning öelda mulle hüvasti . Kuid siiski mitte – mu mees , viimast hetke mu mees võttis prillid näost , haaras Frankettil kõrist ning surus ta põrandale maha nagu jahukoti . Franketti isegi ei liigutanud . Ta oli üllatusest tumm . Ka mina olin tumm . Must laik põsel hakkas miskipärast sügelema . Kõik toimus viimast korda mu elus ... See oli tõeline julgustükk kabinetiõpetlaselt , astuda paljakäsi võitlusse kurjategijaga , kes kuuldavasti oli tapnud inimese . Siis nüüd viimaks algas duell minu pärast , rüütlite heitlus ! Ma ei uskunud , et Toomas Tromb Tromb Trombi armastus minu vastu saab olla nii suur . Kellahelin vaid kumises kõrvades ... Märgates , et Franketti üksnes kähiseb veel ning hakkab pikkamisi tõmbuma siniseks , lõdvendas mu mees , mu endine mees haaret ja lausus peaaegu küsides : " Sa ei hakka mulle üldse vastu . " " Sa ei taha ometi , et ma vangi tagasi läheksin , " kähistas Franketti – kuidagi nurrudes isegi nüüd , " ma ei tohi lüüa ! Ise oled minu sõber , kuidas siis niimoodi ... " " Ei taha , " kostis Toomas Tromb Tromb Tromb peaaegu andekspaluvalt ja laskis Franketti lahti . " See oleks tõesti viimane , kui sa minu pärast peaksid vanglasse minema . " Ilmselt mõtles ta tõsiselt oma sõnu . Franketti patsutas talle õlale ja pilgutas silma . Toomas Tromb Tromb Tromb vaatas aga ainiti vaid mind . Ta vaatas mulle otsa niisuguste põhjatute silmadega , et ma uppusin nendesse . Kogu mu tahe oli korraga jäljetult kadunud . Ta astus pikkamisi lähemale ja ma ei teadnud , mida teha , ei teadnud enam midagi , tundsin vaid , kuidas jumal viivuks halastas ja laskis paista oma kiirtel me peale . Viimast korda ! Ma ei jõudnud midagi veel taibata , kui ta oli üleni ümbritsetud täägimeestest . Olin täiesti unustanud , et Franketti käskis meil politseinikud julgestuseks kaasa võtta . Mees , mu mees isegi ei avaldanud vastupanu . Ta hoopis naeris õelalt . Käed olid tal selja taha väänatud ja mustades raudades . Ma istusin maas , pea käte vahel . Mees lohistati linnarahva silme ees – majanaabrite imestunud pilkude all – musta nahaga kaetud süngesse tõlda , nagu oleks ta kurjategija . --- Aga politseinike meelest oli ta tõepoolest kurjategija , koguni ohtlik kurjategija – ning samuti Franketti arvates . " Ah , sa hakkasid ju nutma , ja kuidas veel hakkasid , ma kuulsin selle ukse taha ära ja taipasin , et ta tuli sulle kallale . Räägi sina mis tahad , ma tean sinust paremini , millised on mehed . Kas sa nägid tema käes nuga ? " Raputasin pead . " Sa ei näinud ? Mina nägin ! Sellepärast ta viidigi ära raudus ... " Viimne kui kriimustus loeti ühekaupa üles mu ihult ja näolt ning pandi kirja . Suutsin ainult nutta ja põhiliselt rääkis Franketti . Ta kirjeldas , kuidas ta saabus kaitsma tütarlast – tolle tungival palvel – , kuid ei suutnud vältida kõiki neid jubedaid vigastusi , mida see marutõves koer põhjustas , ning kui ta vahele astus , tormati kallale ka temale . Minult küsiti üksnes seda , kas kinnitan sõbra ütlusi , ja ma tunnistasin Franketti sõnad tõeks , sest kõik oli toimunud tõepoolest nii . " Kes te talle olete ? " küsis konstaabel ootamatult . " Ma ei tea ... " Aga ma tõesti ei teadnud . Kes ma olin ? Lihtsalt elasin siin , selle mehega . " Misjaoks te viibisite selles korteris ? " jätkas konstaabel juba umbusklikumalt . " No viibisin , " vastasin kohtlaselt . Mul oli mõlema käe otsas pungis kott . " Teie kaasosalist me tunneme ... " venitas konstaabel halvaendeliselt . " Olite vargil , röövimas ? " Naabrid vaatasid meid hämmastusega . Selles korteris elas nende arvates ilmselt kõige rahumeelsem ja ontlikum noorpaar , keda kunagi nähtud , me olime viisakad ja lugupeetud . Franketti suitsetas majanurgal närviliselt paberossi . Ta püüdis kõigiti näidata , et on toimuva suhtes külm ja ükskõikne , kuid hirm , igavene hirm pesitses tema sees ja tungis mullitades välja . Ta hakkas tegema minu suunas vargsi mingeid märke . Noogutas pead , põtkis jalga , võngutas pöialt , nagu alustaks jälle mingit klounaadi . Aga ma ei saanud tema vihjetest aru ! Põrnitsesin abitult kinganinasid , nagu oleks mulle puuga pähe löödud . Kuidagi kahtlane tundus Franketti ... Juba näitas esimene naabrivanamoor konksus sõrmega tema suunas . Ka konstaabel , niigi rahutu , muutus aina vaenulikumaks . Mööda tänavat lähenes teinegi politseinik . Mul tuli kogu aeg silme ette pilt , kui kiiresti , kui käratult inimesi aheldatakse ja minema viiakse . Olite vargil , röövimas , kumises kõrvus , kusagil algas vaikne kellamäng ... Äkitselt plahvatas mu peas äratundmine , mida need märgid tähendavad . " Ma olen tema elukaaslane ! " hüüdsin üle kogu tänava . " Me elame koos ! " Need paar lihtsat sõna vallandasid nägudel kergenduse . Pinge kadus , naabrid noogutasid äratundmise märgiks pead . Nende arvates seati praegu õiglus uuesti jalule . Päris kindlasti olin ma soliidse härrasmehe , mitte aga – taas osutati põlglikult Franketti poole – tolle keigari , me armastusväärse härra hukutanud lurjuse elukaaslane ... Halb vari langes siiski ka minule , olin reetur nende silmis . Konstaabel ümises rahulolevalt , nii oleksite pidanud ütlemagi , sulges märkmiku ja puges tõlda . Tal puudusid edaspidised kohustused minu ja Franketti suhtes . Hakkasime minema . Tõllast möödudes nägin läbi kitsa aknapilu Toomas Tromb Tromb Trombi istumas tikksirgelt selle tagumisel istmel . Nähtavasti kuulati teda üle . Hobused kaapisid kapjadega sillutist , nad olid harjunud . Miski meenus mulle . Läksin tõlla juurde ja viskasin korteri võtmed konstaablile sülle . Need põletasid mu taskut . Ma ei kavatsenud siia mitte iial enam tagasi tulla . Aga ilmselt põletasid mind mitte võtmed , vaid mälestused , mälestuste kuhjad , mis lõõmasid nagu tuli . Jõudsime juba peaaegu tänava lõppu , kui tõld viimaks liikuma hakkas . Mul olid muhud ja vorbid ning ometi valutas mu hing hoopis rohkem kui läbipekstud ihu ! Mul oli kurb , lohutult kurb . --- Kavatsesin pühkida jalgelt selle vihatud linna tolmu nii kiiresti kui võimalik . Kuid rongijaama asemel avastasin end hoopis Franketti käevangust . Nii nagu kunagi varem , eelmises või üle-eelmises elus , mil alles saabusin siia linna , elus , mida vaevu veel oskasin pidada tõelisuseks – ka siis juhtus mul samasugune märkamatu eksitus . Me suundusime linna südamesse . Ainult liblikat ei lennanud praegu meie ees . Lõppude lõpuks oli mul ükskõik , kuhu minna ja kellega minna . Toomas Tromb Tromb Tromb oli teinud midagi niisugust , mida ma ei oleks temast iial võinud arvata , mu maailm oli purunenud . Kõik , mida ma olin lootnud , mida uskuma ja armastama hakanud , oli varisenud puruks nagu peegel . Mille pärast ma olin tulnud selle mehe juurde – just selleks , et ometi kord pääseda vorpidest ! Kuid mida tegi see mees ? Ta osutus samasuguseks , täpselt samasuguseks . Hoop hoobi järel sadas maailm mulle vastu nägu ja lendas tükkideks . Jaa , enam ei uskunud ma naiivselt headust nagu varem . Linn oli andnud minulegi valusa õppetunni , täpselt samasuguse , nagu kõigile teistele tüdrukutele , ka mina ei olnud ära märgitud . Franketti võttis mu pea oma käte vahele – nii nagu kunagi tegi Toomas Tromb Tromb Tromb . Ometi teisiti kui see mees . Franketti puudutus oli hellem . Aga selles puudus karune jõud , mis mind lummas . Frankettil ei olnud raha . Kuid tal olid kaunid silmapilgutused . Ning milleks ma oleksingi pidanud talle ära ütlema , kui ta mind aitas , hoolitses mu eest ? Ilma temata oleks läinud mul veel hullemini . Pealegi asus Toomas Tromb Tromb Tromb kindlas paigas ega olnud tarvis karta tema viirastuslikku pilku kõrtsi sügavusest , ta etteheidet , ta manitsusi , ta märatsusi , viimaks ometi sain rahumeeli lõõgastuda . Imelik , korraks tõmbus mu süda seda mõeldes kokku . Kuid kohe suutsin taastada rahu . Vaatasin selge pilguga tõele näkku . Kogu see esmapilgul arusaamatu plahvatus oli tingitud minu headusest – kõik oleks olnud teisiti , kui mu süda oleks olnud kivist . Headus meelitas teist kallama välja oma hinge ning see hing osutus saastunuks ... Nüüd ta oli seda . Mustast külmast kivist oli mu hing ! --- Kui õhtu hakul tekkis mul hirm – linna ees , tundmatuse ees , kodutuse ees – ning ma kujutlesin end läbi soo , läbi laugaste kodu poole kahlamas , kuni upun , küsisin areldi : " Võibolla saaksin kuidagi ööbida sinu pool ? " Meri kõikus mu ees , mu sees , muidu ei oleks ma kindlasti julgenud , olin vist liiga palju rummi joonud ja tantsinud . Kuid sellest hoolimata punastasin , sest mu sõnades tundus olevat siivutu alatoon . Ometi ihkasin vaid vaikset nurgakest , kus segamatult oma kurbi mõtteid mõlgutada , ainult lapikest kõval põrandal , ei enamat ... Ent Franketti raputas otsustavalt pead . Ta mõistis mind valesti . " Ma tegelikult ei tahagi ! Mul on ainult hirm ja kõik kohad valutavad . Ma ei saa ometi jääda ööseks pargipingile . " " Sa saad täiesti valesti aru . Kutsuksin su tingimata enese poole , " hüüatas Franketti ning tuttav kollane tuluke hakkas habisema ta silmis , " aga kahjuks ma ei või . Seal juba on keegi , mitte just naine , mitte üldse naisterahvas ... " Ta takerdus . Tundus , et ta on rängalt purjus . Ent seejärel jätkas ta kindlameelselt ning koguni laksas peopesadega vastu põlvi , nagu oleks tal tulnud suurepärane idee . " Loll olid , et võtme käest ära andsid . Võta tagasi , Aet . See lahendab probleemi . " " Kuidas ? " küsisin uskumatult . Võti asus Toomas Tromb Tromb Trombi taskus . Toomas Tromb Tromb Tromb asus trellide taga . " Kõik on võimalik , " kostis Franketti . " Näed , kunagi on isegi kasu sellest , et ma olen nii palju elu näinud ... Pole midagi lihtsamat ! " Ning juba oli me teel järgmine suund , arestimaja poole . Vangivalvurid vaatasid meid umbusaldavalt , kuid mu viril näoilme harmoneerus ilmselt piisavalt sinise silmaaluse ja tursunud lõuaga ning mulle ulatati paberileht , et kirjutaksin sinna oma soovi . " Ärge hellitage lootust , ta ei pea midagi teie heaks tegema , " hoiatas politseinik . " Ma tean , " nuuksusin vastuseks . " Aga mu tähtsad dokumendid , homme hommikul on neid tingimata vaja , ma ei pääse muidu sisse ... " Valvur lahkus säärsaapaste paukudes . Kuulsin , kuidas raginal avanes uks või söögiluuk , nagu teadis kommenteerida Franketti . Väga pikk aeg kulus sellest hetkest edasi . Kippusin üleelamiste tõttu magama jääma , võibolla jäingi . Olin viibinud kogu eelmise öö üleval . Ja vahepeal palju joonud , liiga palju . Selleks , et kergendada meelt . Et peletada hirmsaid mõtteid . Frankettil oli tuluke silmis , mis tõi mulle meelde Tarviku . Tundus , justkui viibiks Tarviku vaim mu kõrval . Kui Tarvikul oleksid samamoodi normaalsed liigesed , hiiliks ka tema võibolla häärberite ja aitade ümber , kirves käes , murraks sisse ustest ja akendest , jookseks naiste järel nagu terve mees , oleks vangis ... Võpatasin sellest kujutelmast . Aga kummati oli see meeldiv . Võibolla ma armastasin siiski Tarvikut . Ärkasin , kui politseinik kõlistas võtmekimbuga mu kõrva juures . Toomas Tromb Tromb Tromb oli ühtlase käekirjaga kirjutanud mu avalduse alla " Olen nõus andma oma elukaaslase kätte tema võtmed " . Need sõnad olid võibolla viimsed teated temast – kuid ma võtsin võtmed kindlameelselt vastu ega mõelnud sellele rohkem . " Teil vedas sea moodi , proua , " olid vangivalvuri ainsad sõnad mulle kaaslaseks . Lahkusime öhe . Franketti saatis mu läbi pimeduse koduni . Mis ei olnud enam mu kodu . Ta saatis mu ka trepist üles , sest ma ei julgenud pimedas siseneda trepikotta . Mulle viirastus , et igal pool varitsevad pätid ja kaabakad . --- Ukse taga rauges mu jõud ning ma langesin Franketti kätele . Ta osutus tugevamaks , kui arvasin . Võimalik , et ennist kakluse ajal ta tõesti üksnes tembutas . Ta püüdis mu osavalt kinni – seekord suutis ta ka seda ! – ning kandis mu sipleva keha tuppa . Aga ma ei suutnud talle vastu panna . Kogu mu ihu valutas , hing ajas välja tuliseid pinde , Franketti käed olid siledad , ta puudutused siidised . Ma olin järsku täiesti tuim ja ükskõikne toimuva suhtes , üksainus mõte vasardamas peas ja südames : nii ma siis maksangi talle kätte ! Ning mu ainus imestus oli see , et Franketti surus end mulle tuharasse . Aga inimene harjub kõigega , kui paljuga olin ma pidanud viimaste kuude jooksul harjuma ... Olin vedel nagu sült . Ärkasin rammetust , unenägudeta unest alles siis , kui päikesekiired torkasid silmadesse . Hetkeks vist uskusin , et kõik on nagu vanasti , nagu alati . Seejärel kangestusin – mu kõrval lamas lahing . Nahk oli täis hobuseid , rüütleid , mõõku , püsse . See oli Franketti . Ta vaatas mind ikka sellesama kollase pilguga . Katsin end heitunult linaga , kuid ta tõmbas selle mul pealt nagu Tarvik . Kartsin juba , et temagi hakkab mind peksma , nagu nad kõik . Kuid ta hoopis pööras mu aeglaselt kõhuli , ronis taas tuharate kallale , tegi haiget niiviisi . Selles kõiges puudus igasugune võlu . " Miks sa nii ? " küsisin punastades . Ehmusin veel hullemini – ta jalgade vahel tolknes kuulikestest krobeline pudrumänd . Erakordselt tilluke pudrumänd . Ning järsku õhkas kõrvetavalt kõigisse mu meeltesse Toomas Tromb Tromb Tromb ! Tema hingus valitses siin igal pool , igas tapeeditriibus ja vaiba väikseimaski kius ning ma tõmbusin higiseks , mul hakkas umbne . Üksnes kellakujuline lamp oli Franketti . Ja vanaema vaatas meid oma tumma muigega pealt . Franketti rahustas mind , et praegu asub ta kindlas kohas trellide taga . See vastus ei rahustanud mind hoopiski . " Kas ta mõistetakse vangi ? " küsisin veel suurema ärevusega . Franketti muudkui silitas mind ja ümises : " Rumaluke , rumaluke , selle eest ei panda vangi ... Kuigi peaks ! Sest mida on ta sinuga teinud ! " Mida oli ta minuga teinud – tema hullumeelne käitumine oli tõuganud mu võõra mehega voodisse ! Aina nukramaks , aina kurvemaks , üha masendunumaks muutusin ma . Ah , see oli meie mõlema koht , see koht oli täis meie mõlema vaimu , mulle tundus , et rüvetan pühadust . Hakkasin nuuksuma , tasa-tasa . Rüvetan otsast otsani meie koha ära ja see mees ei saa iial enam siia tulla . Tasa , tasa lendab helbeke aknale – tundsin , et ma ei ole enam kaugel hullumisest , kõik , absoluutselt kõik seostus selle jubeda mehega . Miks ma olin siin ? Miks ma ometigi olin praegu seal , kus iga õhuvärelus , isegi iga tolmukübe sisaldas mälestust ! Oleksin tahtnud Franketti maha lüüa . Kuid selle asemel pomisesin : " Kas ka mina saaksin minna kohtusse , et teda vaadata ? " " Ei , sinna ei saa , ei tohi ! " vastas Franketti . Ta selgitas , et parimal juhul õnnestub mul tänaval vaadata , kuidas süüaluseid sisse viiakse . Neid sõnu rääkides hiilgas kollane tuluke ta silmis nagu väävel . Rebane , kaval rebane oli ta . --- Franketti juhatas mu kohtumaja juurde . See oli suur hallide võlvkaartega hoone keset linna . Olin sellest palju kordi mööda jalutanud , hingeski aimamata , et tegu on sepapajaga , kus vermitakse inimeste saatusi . Peagi tõesti nad tulidki – hanereas komberdasid süsimustast tõllast välja mehed , sekka paar jõledat naist , kõik räbaldunud , haisvad . Nende vahel Toomas Tromb Tromb Tromb nagu viirastus , pea ikka uhkelt püsti . Kuid tema laup oli kortsudest kipras , nagu ei kunagi varem . Ta oli vana . Ta märkas mind otsekohe . Peatus mu ees . Üle tema kahvatu näo jooksis rõõm . Valvurid mõistsid meid ja nihkusid delikaatselt kaugemale . Tal olid käed raudus . Franketti askeldas tõrksalt meie vahel . Piisas Toomas Tromb Tromb Trombil sirutada vähimgi samm minu suunas , kui Franketti blokeeris ta tee . " Las ma räägin paar sõna Aedaga , " palus mu mees . See ei olnud uhke mehe hääl . Franketti vaatas võidurõõmsalt minu poole ja ma raputasin pead , tõmbudes sõnatult kõrvale . " Ta ei taha ! " " Mul ei ole sinuga asja , " kähvas Toomas Tromb Tromb Tromb , õlad längus , silmad kissis nagu kassil . Äkitselt tõukas ta Frankettit . Sel hetkel purskus mul suust : " Ma ei saa sinuta , kõik minus valutab ! Sa oled samasugune kui Tarvik , aga ma armastan sind . " Ütlesin need sõnad ainult selleks , et ennetada korravalvureid . Et nad ei tõukaks Toomas Tromb Tromb Tromb minema mu juurest . " Aga ... Aga ... " ütles Franketti õhku ahmides . Ta asus justkui ääsi ja alasi vahel . Me plaksatasime kokku üle tema pea . " Ta peksab sind , ta lömastab su ... " Korravalvurid tõukasid Franketti eemale . Küllap olid nad varemgi kohanud niisuguseid stseene . " Ma tulen sinu juurde tagasi , kui sa võtad . Mu hing on räbalais ! Mu ihu karjub sinu järele ! " Sonisin mõttetuid , segaseid sõnu . Aga ma ei saanud olla rääkimata . Tahtsin kuulda ta häält , kasvõi tumma sahinat , tahtsin tunda ta puudutusi . Varem ei oleks ma suutnud uskuda , et võiksin andestada , kui keegi tõstab käe minu vastu . Aga nüüdseks oli mind juba sedavõrd palju löödud ... Ma ei suutnud leppida mõttega , et viimased olid Franketti puudutused , võibolla Tarviku puudutused – ma ei mäletanud ! – , miski oli paigast ära , liigestest lahti , maailm mängis mulle ebapuhta kõlaga , määrdunud muusikat . Ja me tõesti puudutasime teineteist . See oli väga kummaline . Me sirutasime täpselt korraga käe teineteise suunas ja kui me sõrmed kokku puutusid , sähvatas me vahel välgulöök . See oli valus . Jaa , ka see oli valus ! Ometi kaotasime kohmetuse , valvsuse , väärikuse keset seda valu ja piina , kõik need tsiviliseeritud inimese omadused , ja viskusime teineteise embusse . Aga see oli ilmselt liig pealtvaatajate jaoks , nad tõukasid ta kohtumaja trepist üles . Kuulsin vaid tasast helinat , enne kui ta kadus : " Aet ! Mul puudub õigustus ja andestust ma sinult ei palu . Sa ei pea mulle andestama , kuna mina nagunii endale ei andesta . Ma armastan sind . " Võibolla olid needki sõnad , tema ainsad sõnad üksnes õhuvärelused . Tänav oli tühi . Hall tontlik maja paistis välja surnud ega paljastanud ainsatki oma saladust . Ometi podises selles põrgukatel . --- Korraga ei uskunud ma oma silmi . Frankettit ju ometi keegi ei kahtlustanud ega süüdistanud . Ent ootamatult liitus Franketti vangide – sest seda nad olid – riviga ning sammus nende kannul viimasena kohtumaja trepist üles . Ega ma viimati ei olnud andnud pahaaimamatult tedagi üles , ega ometi ? Aga seda ma pidanuks ! Ta oli ju vägistaja . Kui Franketti viimaks väljus , siis pruukas suust tänavale paksu süljeläraka . " Midagi anti , peaaegu mitte midagi ! Mõtle , millised vigastused ! " " Aasta ? Kaks ? " küsisin lootusetult . Franketti-taoliste jaoks , kes olid pool elu vangis veetnud , tundus mõni üksik vangla-aastake muidugi tühiasi , mida peaaegu isegi ei märka , kuid Toomas Tromb Tromb Tromb ei olnud kaabakas , tema jaoks oli juba käte raudupanek alandus . Üksainus päev ilma vabaduseta võis ta murda . " Ainult seitse aastat lubati soolata ja kas sedagi , alles hakatakse arutama ... Sellekski pidin kohut põlvili paluma ! Sa ei kujuta ette , kuidas niisugune sigadus kõrvetab kõris , Aet ! Kõrtsi , otsekohe kõrtsi ! " Ta sülitas veelkord . Kas siis tõepoolest olin ma saatuslik naine õpetlase teel , tema neitsilise ihu rikkuja , tema vanaduspõlve raev ... Muud ei osanud ma mõelda . Öelda ei osanud ma üldse midagi , olin tumm , olin täiesti tuim , olin kala . Sammusin nagu ori ta kannul lähimasse keldrisse , kus pakuti viskit . Seal katsus Franketti laua all mu põlve . Selle peale ma miskipärast kummardusin ja hammustasin ta kätt . Ma ei teadnud ka ise , miks seda tegin . See paistis kõik koomiline , see , kuidas hambad lõikasid nahka ja veri hakkas nirisema , kuidas Franketti näkku ilmusid hirm ja raev ning võitlesid seal teineteisega nagu Tarvik ja Toomas Tromb Tromb Tromb . Eriti koomiline oli see , kuidas Franketti tegi verd lakkudes magusal häälel ettepaneku jalutada parki , selle kaugemasse pimedasse ossa , kus kindlasti peaks leiduma vaba nurgake meie armastuse jaoks . Või läheksime hoopis tagasi kontorisse , seegi on praegu vaba , veel kaua-kaua on see vaba , aina vabam , seletas ta . Koguni sedavõrd koomiline oli kõik , et mõtlesin äkitselt , et niisugusega ei ole üldse võimalik koos voodis olla – seega ma ei olnudki temaga ! Naersin lühida naeru . Franketti ei söandanud näidata välja ühtki tundmust , ehkki arvatavasti ta sisimas kees . Rahakott oli minu käes . Tellisin talle õlle , veel teise õlle , kolmandagi õlle . Kõik need seisid rivis lauanurgal . Iga hetkega mul süvenes tunne , et ma ei tunnegi Frankettit . Ühtäkki haarasin otsustavalt oma kotid . Tellisin talle veel ühe joogi ning pagesin ummisjalu kõrtsist . Ma jooksin ja jooksin ega suutnud peatuda , ikka tundus mulle , et Franketti leegib mul kannul . --- Koju – nimetasin seda paika miskipärast aina koduks – ei julgenud ma minna . Sedavõrd kartsin Frankettit . Jalad liikusid lihtsalt öös kuhugi , kuhugi . Taas olin rännakul võõrastes tundmatutes paikades , nagu oleksid Toomas Tromb Tromb Trombi rusikahoobid muutnud mu Ahasveeruseks . Korraga võpatasin üles . Olin pikka aega uidanud soolaugaste vahel . Mu jalad lirtsusid pruunist veest ja hommikukastest . Peatusin , toetasin märsid väsinult mättale . Äkki kõrgus keset hahetust mu ees söestunud ahervare . Midagi tuttavat oli selles . Esialgu ma siiski veel päriselt ei taibanud . Lõhn – kirbe ärev valus lehk . Lind kädistas ahervareme kohal , esimene lind . Kohe saabus järgmine . Nad otsisid nähtavasti torni . Aga torni ei olnud . Kirik oli maha põlenud . Kõik suitses , kõik haises . Kogu aeg , mis oli siia akumuleeritud , oli korraga kadunud . See , mis alles , väreles mu uniste silmade ees nagu kallerdis . Väike roheline kell vaatas läbi tukkide taeva suunas . Haarasin kotid ja kavatsesin minema joosta sellest kummituste pesapaigast . Ent kusagilt lähedalt kostis naer . Vabastav , lõõgastav , hirmus naer . Sööstsin esimese ettejuhtuva pajupõõsa taha peitu – kuid seal just seisiski naerja ! Ta oli pahkluuni laukavees ning haaras mul nagu tangidega käest . Ilmselt vist isegi kiunatasin valust . Südamest jooksis läbi külm juga , tundus , et linn on mu kätte saanud ja esitab arve . Kuid see oli kõigest Tarvik . Ja Kabjake oli tal miskipärast kaasas . " Soodom , Komorra , " selgitas Kabjake ning kõigutas peos jändrikku halgu . Parastav tuksatus ilmus ta suunurka , samasugune kui Tarvikul , kui ta oli mind löönud ja veri voolas ning ta oli ise alles väga rahul . Ka praegu oli mu näol võibolla verine korp . Jalad olid toonud mu valesti , väga valesti . Nüüd hülgasid nad mu päriselt , ma ei suutnud isegi kõndida enam . Nägin kõikjal jälgi , jälgi , jälgi . Need olid minu jalajäljed siin maas . Nad põletasid mu südant , kõik , kõik põles mu silmades , kuigi oli kustunud ja tuhk . " See on nüüd lõpetatud ! " lausus Tarvik lihtsameelselt . Nad olid ilmselt palju minu peale mõelnud , arvututel õhtutel . Tarviku rõivad olid kohutavalt määrdunud ja lõhkised , nagu pärast põhjalikku joomingut sõpradega külas – aga siin oli linn , siin tuli kanda hoolt välise võõba eest . Olgu all mis tahes , suhkrune pealispind pidi olema tingimata . Praeguses seisundis oleks konstaabel viinud Tarviku pikema jututa arestimajja , nagu oleks ta kodutu purjus hulgus . Ning ometi oli ta täiesti kaine ! Sellest vaatepildist tahtis mu süda lõhkeda . " Ma tulen tagasi ... Aga sa ei võta mind nüüd enam ... " Tarviku näole ilmus lai aval naeratus . Kartsin , et ta murrab mu käe , kui me läksime käsikäes läbi soo , aga valu ei olnud . – Tarvik , mis sai Tarvikust , ta hakkas vist jooma . Aga täpselt ma ei mäletanud . Võtsin Kabjakese ning rändasin edasi . Me saime kokku kord ja puudutasime teineteise hingekeeli ja paiskusime ilmaruumi laiali , tema oli Koit , mina Hämarik .