kirjak	ilu_ruben_elajas.tasak.ela	See tekst sisaldab arutlusi , mis võivad mõnele lugejale olla solvavad . " Sa haiget küll teha ju tahad , kuid piht on sul hiiglama pisi . Luigekael , graatsia sul ? Küllap sa lömaks meid lööks . " ( Kiri Pala-Karksi mõisa seinalt , sügavalt sisse kraabitud . ) Sa võid alati Euroopasse õppima minna , kui sul on selleks vajadust , ainult vaesus võib takistada . Ma ise olen pärit vanast aadlisuguvõsast , Pala-Karksis Transpaleni maakonnas Liivimaa põhjanurgas on meie kivine mõis . Mu isa armastas eraklikkust ja rajas nii häärberi ning pargi kui ka mõisa päris metsa sisse . Mäel on tuulik ja vesiveski , all voolab ilus oja . Ainult suits käib teinekord akendest ja ustest välja , kui kaminat köetakse . Sellest ilmub nõgi ukselävele . Neis paikades saatsin mööda oma lapsepõlve , mis oli ilus ja paljutõotav kui käo kukkumine . Olin oma isa teine poeg ega saanud seepärast pärida meie mõisamajapidamist . Me perekonnapärimus jutustab meist kui parunitest , kelle suguvõsa juured vanemad , kui keegi iganes võib arvata . Mõned minu eelkäijad kaks inimpõlve tagasi olid lasknud vana kuulsa suguvõsa lörri minna . Nad süüdistasid omakorda oma eelkäijaid : kord oli osa mõisamaast talupoegade mässu pärast vähenenud , kord olid süüdi teised mõisnikud . Üks meie kauge esivanem oli pidanud ränga rahaga kinni taguma oma poja prassinguvõlgu . Isegi mitte ülikooli omi , lihtsalt võlgu . Seda kuuldes otsustasin ülikoolitee jalge alla võtta , ehkki oleksin saanud oma mõisa mõnes teises Eestimaa nurgas , meie sugulaste juures , kellest paljud olid lasteta . Verinoorena olin kiindunud naabermõisniku tütresse , kellega koos leidis ükskord aset järgnev juhtum . Olin kahekümneaastane , kui tutvusin Sugalepa Julianenbergi noore parunessi Ingeborgaga , sündinud Henneken von Otten , kes vastas täpselt mu maitsele ja iluideaalile . Meil sujus jutt ja Ingeborga kinkis mulle esimese musi . Sel ajal saingi ma külge ülikooliplaanid . Iseäranis on mulle meelde jäänud unenäoliselt ilus suvekuu kaugest kodust , millest jutustan , kuna olen ju seotud vandega rääkida unenägudest ülepea . Unes tuleb kauge noorusaeg sageli nii ähvardavalt ja hämmastamapanevalt lähedale , et isegi imestad . Minu isa ja Ingeborga isa polnud mõisnikena sugugi heal järjel . Mõlemal olid väikesed häärberid ja talupoegade arvuga polnud neil samuti kiidelda . Kihelkonna suurematel vakusepidudel saadi siiski kokku , lõbutseti ja vahetati kogemusi . Lõbutsesid vaid vanad mõisnikud ise . Noorem rahvas kohtus harvem . Kümmekond aastat tagasi ei olnud Liivimaa aadel nii ühtehoidev ja heal järjel , et võinuks omale lubada ei tea mida . Ja põhjus oli ikka üks : ordu , kelle alale me kuulusime . See neetud ordu oli järjekindel ja Tarbatu piiskopile armukade püha isa soosingu pärast . Ja kui siis ordu piiskop Henricus Wrangelli vangistas , jäid Tarbatu toomkapiitel ja toomkooli majagi mõneks ajaks tühjaks . <arv> suveharjal pidas ordu Kirumpääl väikest maapäeva . Kõrgmeister ajas nii kõrget poliitikat , et selline provintsimõisnik nagu minu isa võis selle peale kõigest nohiseda ja oma halle vuntse keerutada . Sest kõne all oli ei vähem ega rohkem kui orduvasallide seljatagune ühine hoop siitilma ühele vägevaimale ilmlikule valitsejale , Leedu vürst Vytautasele . Rüütlid ajasid Vytautasega kangekaelset poliitikat . Nüüd , kui mul on suurem elukogemus , mõtlen , et küllap olid Vytautasel ordu vastu samasugused või siis ehk veel hullemadki plaanid , olgugi et kehtis vaherahu . Meie kuulusime kindlale ordualale , kõrval asuva Tartu piiskopkonna piiskop oli aga vaid nominaalne . Ta oli ordu poolt paika pandud mees ja kandis nende valget rüüd . Ta oli igas mõttes ajutine . Tol ajal viibis ta Kirumpääl ühes teiste ordumeestega . Arutas asju . Minu isa ja Ingeborga isa sõitsid talle vasalliraha maksma . Sõitsid ja ise arutasid : " Nood ordupapid ei kõlba millekski , see on kolmas ja viimane andam , mida me neile maksame , moskoviiti aga meie ei karda , moskoviit sõitku seenele . " Mina nurusin ennast isaga kaasa , sest soovisin näha ordu kiviheitemasinaid ja panne , kus piiramiste ajal läidetakse liikuvat tuld . Ingeborga aga nurus ennast samuti kaasa , sest tahtis näha ilusaid sirgeid ordurüütleid . Viimane asjaolu läks mulle väga südamesse . Isad aga ütlesid : " Lapsed jäävad Viljandisse munkade hoole alla , Kirumpääle teid kaasa ei võeta . " Minu vanatoi lisas : " Sind , Adolf , võtaksin küll ordulossi kaasa , saaksid näha õilsaid kombeid ja ehk mõõgavõitlustki . Aga kus sa nüüd ikka hakkad sinna noore daamiga minema , su Ingeborga saab veel halbu mõjusid . Jäägu ordu külalistemajja . " Meid majutati Viljandis ühte kindlustallu , mind ühte ja Ingeborgat teise tiiba . Neiu silmad olid suured nagu põldvutimunad , ta kandis valget pitspõlle ja rohelist sõrmust . Ingeborgal olid meelad täidlased huuled ja tumekollased lokid . Meie vanal heal Liivimaal , mida nimetati ka Jäämamaaks ? kõik enesest lugu pidavad , kes sinna kord saabunud olid , sinna ka jäid ? , dikteerisid moodi need kauged ja kaunid naised , keda ma oma pikas jutustuses tutvustama hakkan . Ingeborga-sugused , muuseas , teevad alati nii , nagu mood dikteerib . Nad panevad oma niigi valgeile palgeile jahvatatud karikakraehmeid . Lähen siis edasi oma unenäo eelloo jutustamisega . See oli ilus suvi meil seal Viljandis . Õiekesi kiigutas mahe tuul , madalatipulistelt künkaharjadelt tõusis lõo rõõmulaul , ööbik hüüdis õitsva toominga ladvas . Kõik oli vist helesinine , vähemalt ei suutnud ma taevas märgata mingit muud värvi . Istusime Ingeborgaga vainul , meie ümber rõkkas aas , mesilased sumisesid , karvased ohakanutid kiikusid sinna ja tänna . Meie aga ei teinud muud , kui puhkasime teineteise rinnal ja ehk sattus mõni õrn musigi selle istumise sekka . Kogu suur ruum , mis jäi neiu valge siidise lehvi kohale , oli lõolaulu täis . Ja too lõo ütles vaid kaht silpi , milles leidusid pehmed helid . Nüüd mõistsin ma , millest tuli maarahva sõna " laul " . Suudlus lõppes ja mina ütlesin Ingeborgale : " Kõikide lindude laul on väga lihtne ja jäljendab kuigivõrd inimeste keelt . Talupoegade keelt , meie keelt . Iga lind oskab harilikult öelda oma nime . See eksemplar siin oskab veel öelda : " Laul . " " Olin ma nii öelnud , hakkas karjasarv puhuma ning pasundas : " Tutu-lutu-tutu-lutu ... " Kuulsime , et see kostis kuuskede tumeda müüri tagant . Need olid ilusad hääled , aga siis kostis krõõksumist , just nagu oleks see noa ihumine . Teadsin , et karjasarve sees väriseb niimoodi kasetohik , räsib ja rässutab end , tõmbub kokku ja paiskub siis taas valla . Taamal algasid külad , kus elasid vastristitud mittesakslased . Ja laps , kes seda häält kuuldavale tõi , jäi meist väga kaugele . Nondel vastristituil aga oli tihtipeale suuremgi usuline hardumus kui meil . Laps hakkas lõpuks laulma . Laps laulis kenal saksa viisil , kuid maakeelsete sõnadega . Ta laul rääkis armastusest ja surmast , kohati kosimisest , paiguti patust . Pärast püüdsime karjalapselt järele uurida , kui vana ta siis selle laulu peale on . Nende puhul on seda raske öelda , sest kirikuraamatuisse neist ju erilisi märke ei jää . Aga et see poiss oli küllap kord kenasti saksalaste mängudest osa võtnud , vastas ta : " Ik byn noch nicht olt dann seven yar . " * Neil aastail oli talupoegadel hea põli . Vihma ja päikest tuli võrdselt , rukis kasvas , oder idanes . Ainult kaer kahanes , ent hobustele söödeti kapsast-kaali . Võisime Ingeborgaga rahulikult Viljandis ringi ratsutada ja keegi ei vaadanud meile viltu . Püha Jeruusalemma kiriku ees näppis üks takuses hames talupoeg puiseid palvehelmeid . Otsustasin asja lähemalt kaeda . Päike hakkas loojuma , mäekingud kaskede ja kuuskedega vajusid punasesse uttu . Sel ajal istus Ingeborga väsinult viltu daamisadulas , kuna mina suitseist ratsut talutasin . Vaatasin neidu , siis jälle talupoega . Kusagil mu puusa kandis rappus Ingeborga valge linane kleidisiil.Talupoeg aga seisis , pea norus , kaapkübar silmile veetud , kanasulg kaabul ... Äkki mõistsin , et ma ju oskan selle talumehe keelt , ma võin teda hea tahtmise korral kõnetadagi ... Ja eks seda siis saigi tehtud . MINA : Loet'sa roosipärga ? TEMA : Susi om kalimb kut kurat . MINA : Sa loet kuradille ? TEMA : Mette eal . MINA : Ega sa siinkandis ... TEMA : Kurat om kalimb kut puuk . MINA : Sa loet kuradille ikke ? TEMA : Mette eal , esä . Nad nimetasid isikuid , kes neist oma seisuselt selgelt kõrgemal seisid , isadeks , mis oli seda imelikum minu puhul , kes ma ju vaevalt olin kaheksateist täis . Ingeborga võis sel hetkel minu üle uhkust tunda . Nüüd jutustan ma oma elukäiku edasi . Isa saatis mind laia maailma . Alul olin ordus vapiga teenijavennaks , siis külalisvennaks . Meie konvent asus Riias , Karnide tänava nurgal . Õppisin meretaguseid keeli , liikusin Preisimaal ja maandusin lõpuks Praha ülikooli . Seal keskendusin jurisprudentsile ja mõistusefilosoofiale . Kui saksa professorid hakkasid lugema õigusteadust , võtsin endale kõik need loengud ega puudunud ühestki . Nii õppisin selgeks ivakese siit ja ivakese sealt , tõeline koolimees sai minust aga alles hiljem , " professorite ülikoolis " Pariisis . Praha ülikoolis algas peagi mõnede kirikuametitega kaubitsemise ehk simoonia vastane võitlus , boheemia natsioon sai akadeemilistel päevadel kaks kolmandikku hääli , kollegiaadiks ja esimeheks valiti Stefanus Palec . Siis aga tekkis vaidlus Wyclifi neljakümne viie artikli üle , mis kritiseerisid kiriku tahet olla ilmalike vürstide ja valitsejate üle . Neid artikleid toetasid Praha Petlemma kabeli jutlustaja Jan Hus ( Hani ) ja tema õpilane Hieronymus . Saksa doktorid eesotsas rektoriga lahkusid seepeale kõik ülikoolist ja läksid teistesse universiteetidesse , saksa üliõpilasi jäi vaid käputäis . See kestis peaaegu kaks aastat , kuni keiser ühel akadeemilisel päeval saksa poole hääleenamuse ootamatult taastas . Varsti pärast seda lahkusin Konstanzi , kuid enne kirjutati mulle välja licentia operandi , mis tähendas , et ma võisin tegelda ükskõik millise kohtuasjaga maa-alade võrgustikus , kus on maksev ladina keel . Ma olin juba peaaegu midagi magistritaolist . Kuidas ma lõpuks Konstanzi jõudsin , sellest parem vaikin . Pole ju mõtet hakata teile ette laduma asjaolusid , miks liigub lugupeetud õigusteadlane mööda kaubateid või miks peatub teisejärgulistes trahterites . Konstanzis peeti suurejoonelist kirikukogu . Paavst oli jäänud ilma saksa natsiooni toetusest ega suutnud enam sõdida Napoli ilmalike riikidega . Nende asemel toetas paavst hoopis Pariisi valitsejaid . Kirik asus siis süüdistama Praha Petlemma kiriku jutlustajat Jan Husi . Juba mõni kuu varem oli selge , et Hus ei pääse . Süüdistus koosnes kolmekümnest punktist , millest mõned olid ilmselt valepunktid . Kaks eemaldati hiljem meie alma mater'i teoloogide poolt , nõnda jäi punkte kakskümmend kaheksa . Ma ei kujuta ette oma lugeja kannatlikkust . Mina kannatasin ja kannatan välja kõigi süüdistuste kuulamise . Loodan kogu südamest , et seda teeb ka lugeja , ehkki see on raske . Süüdistus loeti ette Konstanzis , kuhu ma just olin jõudnud . Selle avalik ettelugemine toimus ei kusagil mujal kui Konstanzi toomkirikus , mis juba noil päevil oli kõige sobivam sedalaadi suurteks kontsiilideks . Kohal oli palju vaimulikke aukandjaid , nende seas tarkpeast vaar , professor Jean de Charlier de Gerson , kelle teoloogiaalased teosed olid vahest just sel hetkel tuntuimad üle kogu Euroopa . Mäletasime siis meiegi , tudengid , tema kuulsat traktaati De potestate ecclesiastica , kus ta igale lihtkristlasele andis õiguse esitada piiskopikandidaati . Ma ise pidin selle kohta väikese töö kirjutama ja sain selle eest avalikul kaitsmisel parima hinde . Nüüd siis nägin Gersoni näost näkku , ehkki seisin ainult lihtkoguduse seas ühe oma ammuse tuttava kõrval ja trügimise tõttu palju poodiumile ei näinud . Süüdistuse andis kõigile teadmiseks üks hallipäine Pariisi usuteaduse doktor . Ta rääkis ainult kantslist , kõlava selge häälega . Ta teatas keerulises sõnastuses , mis on magister Husi mõttekäigus viga , ja lisas siis sõnakese respondeo ( vastan ) , nagu oleks ta püha Thomas Aquinost . Sellele järgneski tema vastus : <arv> . Hus ütleb : " Kristus ei loovutanud oma võimust mingitki osagi apostlile . " Error alias Parisiis reprobatus et revocatus . Vastan . Tegemist on Johannes Parisiensise hereesiaga , mis on kirikuvande all ja millest too hereetik on lahti öelnud . Kiriku seisukoht selle kohta , et tema asutused on Peetruse ja tema läbi Kristuse vikariaat , on siin : " Kõigile maadele on teada antud , et apostel Peetruse järglased on kõik piiskopid , vaimulikud ja nende pea Rooma paavst , kelle vaimulik õigus on Gallia , Britannia , Burgundia , Boheemia etc . ristirahva üle . " <arv> . Hus veenab , et ka maapealset kirikut juhib ainuüksi Kristus . Error juxta communem doctorum acceptionem . Vastan . Doctor Angelicus on juhtinud tähelepanu , et Õnnistegija rajas kiriku , andis sellele õnnistuse , kirik eksisteerib tema armust . Kiriku täiuslikkus , jumalikkus , vendlus , nähtavus ja jagamatus on tema armust . Kirik on üksnes Jumala maapealne riik , " aeg on täis saanud ja Jumala riik on lähedal ; parandage meelt . " ( Mark . <arv> : <arv> ) . Kuid Kristus ei juhi kirikut vahetult . <arv> . Hus ei tunnista , et armulauda antakse vaid ühelainsal kujul . Error contra determinationem apostoli primo ad Corinth . IX positam . Vastan . Apostel Paulus ütleb selge sõnaga : " Eks teie tea , et need , kes pühakojas tööd teevad , pühakojast ka söövad , et need , kes teenivad ohvrialtari juures , oma osa saavad altariga samal määral . " <arv> . Hus ei usu , et Püha Peetrus oli kalju , kellele Lunastaja rajas oma kiriku . Error contra communem doctorum acceptionem de ecclesia . Vastan . Lunastaja sõnad " Sina oled kalju , kellele ma rajan oma kiriku " pole öeldud mitte kõigile apostlitele , nagu süüdistatav arvab , vaid just nimelt Peetrusele , sest ta pöördus isiklikult apostel Peetruse poole . <arv> . Hus leiab , et preestrid elavad kõlvatult , ja nagu kirikule halba teinud pojad kunagi , ei tohi nad talitada eestpalveid , tseremooniaid , tsensuure , sakramente , ordureegleid . Hus ei usu , et preestrid tohiksid läheneda pühadele reliikviatele . Error contra communem doctorum acceptionem de ecclesia . Vastan . Preester toimetab sakramente jumaliku väega , mitte omaenda isikuga . Süüalusel ei ole tõendeid , et kirik kui jumalik ühiskond hoiab oma rüpes talle halba teinud poega . <arv> . Hus peab paavsti institutsiooni Caesarist tulenevaks . Error pridem et expresse reprobatus contra Paduanos et Gendinos et sequaces . Vastan . See on mõni aeg tagasi Padua ülikoolist edasi levinud hereesia , mille eest Avignoni püha isa ekskommunitseeris eksiõpetuse levitaja Marsiliuse . On teada , et Caesar Augustus saatis oma inimesed Pilatust karistama . Sellepärast ei tulene temast veel paavsti institutsioon . Augustus ei karistanud Pontius Pilatust , kes oli süütu üksnes inimeste , mitte aga Jumala kohtu ees . <arv> . Hus ei usu , et kellelgi oleks õigus kuulutada end kogudusejuhiks , nii ei ole ka Rooma pontifeks Rooma kiriku pea . Error scandalosus et temerarius . Vastan . Juhtimise jumalik vägi ei tule lammastelt , vaid Karjaselt . On kirjutatud , et õndsaks ei saa mitte ainult sõna , vaid teo läbi , need teod on aga mõeldud jumaliku õigluse kuulutamiseks maa peal . Hus ei ole katoliiklane ega üldse kristlane , kui ta leiab , et kogudused tuleb jätta juhtideta . <arv> . Hus ei tunnista , et paavstil oleksid juhiõigused igas üksikus pühas kirikus . Error prius . Vastan . Kristus ei valinud kõiki oma jüngreid ja kari ei vali oma karjast . Võim koguduste üle tuleb taevaselt väelt . <arv> . Hus leiab , et keegi ei saa tunnistada end Kristuse või Peetruse järglaseks või asemikuks , ilma et ta järgneks neile oma loomuselt . Error in fide et moribus pridem et pluries condemnatus . Vastan . Ükski inimene ei saa järgneda Kristusele sel kombel , sest Kristus ei olnud patune . <arv> . Hus leiab , et kui kardinalid ei ela apostlite kombel , siis nende valitud paavst ei ole kristliku kiriku pea , vaid Juudas Iskarioti mees . Error temerarius . Vastan . See on ammu tuntud gnostiline hereesia , mis ei võta arvesse , et kirik suudab Pühakirja pandud nõudmisi täita vaid tegutsevate episkopaatidena . <arv> . Hus peab pilaatlikuks kiriku doktorite seisukohta , et need , kes ei ole allunud käsuõpetusele ja prohvetitele , tuleb anda kohtumõistmiseks ilmalikele võimudele , nii nagu variserid ei soovinud kedagi ise tappa . Idem . Vastan . Kas ei kirjutanud püha Thomas Aquinost : " Hereetikute puhul ei aita ekskommunikatsioonist , vaid nad tuleb surma mõista , tulesurma . " <arv> . Hus väidab , et kõigis punktides pühakirjale toetumata preestrielu on sõnakuulmatuspatt . Error temerarius . Vastan . Hus ei võta arvesse , et alandlikkusereegel algab oma ebatäiuslikkuse tunnetamisest südames . <arv> . Hus tunnistab , et kiriku liige ei pea paavstile alluma , kui paavst jutlustab , ilma et oleks võimalus teda ekskommunitseerida . Error ad priores articulos . Vastan . Johannes XXIII valiti puuduliku koosseisuga kolleegiumi poolt . Püha Isa ei olnud legitiimselt valitud , kuid kaitses paavstiriiki ilmalike valitsejate rünnakute eest , mis on tähtsam kui tema valimise legitiimsus . <arv> . Hus peab vajalikuks , et kõik , kes võtavad vastu preestriornaadi , peavad ka jutlustama , kartmata võimalust saada ekskommunitseeritud . Error scandalosus et totius ecclesiasticae hierarchiae confusivus . Vastan . See on sõnakuulmatusepatu sõnaline vorm. <arv> . Hus nimetab õigusetult valitud viletsat paavsti kuradiks , suliks , Juudaks , sohilapseks . Error ut prius . Vastan . Kirikuorganid võrduvad kirikuga . Ja nii edasi ja nii edasi kuni kolmekümnenda punktini , ikka süüdistus ja selle selgitus . Kes jõuabki neid kõiki siinkohal üles lugeda ? ! Gnostiline hereesia . Pariisi ülikooli hereesia . Praha hereesia . Padova alma mater'i hereesia . Kui hästi vangerdas see mees piiblitsitaatide ja dogmadega , ainult ühest ja tähtsaimast tähendamissõnast ta ei mõelnud : esimese kivi viskamisest . Kes on siis see õige ja õigeusuline , kelle pihta tuleb visata kivi ? Süüdistuse oli koostanud Gerson . See oli tema stiil . Meil Praha õigusteaduskonnas levis üks salajane käsikiri vanal paksul pärgamendil . Sel ajal oli mu usk Kirikusse nõrk , aga Jumalasse tugev , ja ma jäin seda uskuma , veel praegugi ei anna see mulle rahu , ehkki ma olen näinud üliõilsaid ja ülimalt pühendunud kristlasi . Tekst kuulus Nicolaus Utracuriensisele , kes kaotas oma teosed lõõmaval riidal nagu paljud teisedki . Lihtne kuulutus ilma mingisuguse alandliku meeleta : " " Jumal on tõeväärtus " võrdub väitega " Jumalat ei ole " . " Utracuriensisel oli selline mõistete lahtiseletus : " Kui a on b ja viimase tõsikindlus on tõestatud , siis järelikult a. " Selle põhjal aga saab Jumala olemasolu ikkagi pigem jaatada , sest maailma olemasolus saab ja tulebki kahelda . Seega pole b tõsikindel , maailma eksisteerimise fakt pole tõestatud , võib vaid väita , et a on b . See on jumalakartmatu keerutamine , kuid ... nii kummaline , kui see ka ei ole , tuletab see keerutamine meelde mu armsaid koduseid talupoegi , meie mõisateenijaid . See kõik , mis kuidagiviisigi minu noorusaegadele viitab on minu silmis armu leidev . Toomkirikus Bodensee kaldal toimus Jan Husi kiriku rüpest väljaheitmise tseremoonia . See oli pidulik talitus , sest kohal olid linna kõik kõrgeimad aukandjad ja Konstanzi kirikukogu täies koosseisus . Tähtsaim mees selles seltskonnas oli Ungari ja Saksa kuningas Sigismund , keskealine , juba hallinevate juustega mees , kes troonis koori keskosas . Ta oli ümbritsetud ihukaitsjaist ja mähkunud purpurtoogasse . Jahe kirik pakkus palavuse eest varju kõigile , isegi lihtpublikule , keda seekord siiski nii armutult vähe leidus . Trügimisest hoolimata märkasin , et Sigismund hoiab põlvel kuldkrooni kalliskividega ning ta pilk eksib alailma poodiumile . Mina mahutasin ennast kuidagiviisi kahe pika dominikaani bakalaureuse vahele ära . Kohe pärast sisenemist lasin silmil ringi käia . Mungad palvetasid , üliõpilased aga , keda oli seal terve hulk , vaatasid ülbel pilgul ümbritsevat ja naersid vaoshoitult . Ma ei märganud meie omi , prahalasi . Saksa tudengite seas polnud Hus sugugi populaarne . Kuigi eluajal põlatud , oli ta nüüd , surma eel , neile ometi autoriteediks . Kui kaasus oli lõppemas tema kui " hereetikute peamehe " väljaandmisega ilmalikule võimudele ehk , nagu seda kutsuti , tributatio brachium saeculare , vältisid Praha sakslased ikkagi kogu üritust , hoolimata nende kunagisest antipaatiast , millega magistrit Praha alma mater'is sageli vaadati . Õigupoolest pidasin minagi vägivalda õpetatud Husi kallal häbiväärseks . Nagu oli kuulda , tuli magister oma vabal tahtel Konstanzi , et kaitsta oma seisukohti kirikukogu ees . Selleks oli kuningas andnud talle turbekirja , kuid möödus veidi aega ja inkvisitsioon võttis õpetlase kinni ning paigutas ta vangikongi kemmergu kõrvale . Just mina olen inimene , kes pidi kindlasti hukka mõistma sedalaadi sündmusi . Milleks ma siis neli aastat õigust tudeerisin , milleks ? Miks pingelised ööd Justinianuse koodeksite ja keisriõiguse kallal ? Siin rikuti ju kõige põhilisemat inimõigust — ärakuulamise oma . Kas pole see siis igale inimesele vääramatult antud , isegi kui ta on " väärusu preester " ? ! Hus tahtis tõestada , et tal on õigus , aga tal ei lastud . Ja pealegi kõneles Hus sellest , et paavst on vääritu . Kõik teadsid seda , et Johannes XXIII oli nooruses olnud mereröövel . Ainult vähesed julgesid seda välja öelda , Hus nende hulgas . Kes aga ei julgenud — eks need andsid oma südames valetunnistusi , rikkudes kaheksandat käsku . Heakene küll , Hus ütles , et paavst tuleb maha võtta . Kas mereröövlit ei või maha võtta ? Eriti jabur koht Gersoni artikleist kõlas : " Preester toimetab sakramente jumaliku väega , mitte omaenda isikuga . " Nii-nii , kui mereröövel ajab endale selga vaimulikurüü , määrides sellega kiriku au , kas ta siis endiselt toimetab pühi sakramente jumaliku väega ? Nagu mõnitusena kõlavad ka sõnad paavsti taevasest privileegiumist . Millisest kolmest paavstist on jutt ? Kas Johannes XXIII , Benedictus XIII või Gregorius XII ? Kui esimene paneb kirikuvande alla teise ja kolmanda ja ülejäänud talitavad samamoodi , kas nad on siis kõik eksimatud ? Kas Jeesus ütles sellepärast Peetrusele " valva mu karja " ? Kas piiskopi- ja paavstikohtadega äritsemine on karja valvamine ? On ju loomulik , et Hus soovis lõpetada kala mädanemist peast . Kuid proovi sa midagi öelda patusele , proovi öelda , et ta püherdab patus , kui ta peab end eksimatuks autoriteediks ! Evangeelium õpetab olema alandlikus meeles nende vastu , kes on pandud meie üle . Me ei saa öelda , et Hus poleks olnud alandlik , aga kelle vastu siis ? Missugusele neist kolmest paavstist tuli tal vanduda truudust ? Et ta seda ei teadnud , mis jäi tal üle muud , kui laskuda oma alandlikus meeles põlvili Kristuse enese ees . Aga jälle häda : Kristuse nimele kirikus ei apelleerita . Olen märganud , et häda tekib alati siis , kui mõtled või õigust räägid . Ainult valetama peab , siis ei puuduta sind keegi . Ja kui me nüüd tõeks tunnistame , et see jääbki nii , mis kasu oli siis kogu doktriinist , kogu Summa theologiae'st ? Kas kirik saab olla igavene ja ühtne , kui teda juhivad valevorstid ? Mida peab siis kirikust arvama lihtne talupoeg , kes loeb korrapäraselt oma paternostereid ja avemariasid ? Ta ju näeb , et paavstid lõikavad üksteise kõrisid , ja küllap esitab ka küsimuse , miks ei võiks temagi kõrisid lõigata . Nii kaotab kogu asi mõtte . Lõpetame siis juba asja ära , läheme laiali ja ütleme : " Issand , meie ei ole ikka seda väärt , et sinu jälgedes käia . " Ja siis tuleb Viimne Päev . Valepaavstid mõistetakse igavesse surma või põletab neid kurat . Niisiis , ma andsin endale aru , et sel päeval hakatakse põletama tõelist jumalateenrit , kartmatut ja väga moraalset inimest . Hus võis olla eeskujuks igale kirikutegelasele , ometi nad põletasid ta . Mis sellest , et ta jagas armulauda kahel kujul ? Mis sellest , et tahtis , et paavst endale tuhka pähe raputaks ? Sellest , et nad ta põletasid , saame aru , kui alla lastud on meie aeg . Kui aga keegi tõepoolest pahatahtlikult eksib , näiteks õpetab , et Jeesus oli ainult inimene , siis pole inkvisitsiooni ollagi . Sest väikesed sulid võib niisama maha koksata või kusagil kambrinurgas rattale keerata . Küll inkvisitsioon teab , mis ta nendega teeb . Pärast on nad nagu varjud kusagil surnuaial , paras valge lina ette tõmmata ja tagant valgust näidata . Milline vaatemäng siis tuleks ! Lubage , et selgitaksin oma mõtteid väikese rahvajutuga , mille mulle kord vestis talumees ja mõisaametnik Kupja-Theobald . Ühel lesknaisel suri mees ära ja ta jäi pimedal talveõhtul üksi . Teenijad ning teenijannad kõik välja pidusse saadetud , vaikus ja rahu , ainult hiired krobistavad tühjas mõisasaalis . Äkki hakkab keegi hirmsasti ust lõgistama ja naine vaatab ? vana surnud mees ukse taga . " Naine ! " röögatab see hirmsa häälega . " Anna süüa ! " Juba vananev , aga ikka veel päris ilus lesknaine toob hernesupi ja munad lauale , ütleb , et rohkem ei ole . Siis on hirmus vaadata , kuidas mees sööb munad kõige koortega , herned aga koorib viksilt ära . " Sõidame , " ütleb mees lõpuks , kui söödud saavad . Eks naine siis vaatab , et suur must saan on ees ja must hobune niisamuti . Kõik läigib ilusti , kuu paistab . " Kuu paistab , kooljas sõidab , " ütleb surnud mees , kui saani istuvad . Annab naisele ühe verise inimesekäpa , kui sõitma saavad . " Naine ! Söö käpp ära ! " käsib . Naisel ei jäägi midagi muud üle , võtab käpa , aga peidab saani põhja . " Kuu paistab , kooljas sõidab ! " ütleb mees . " Ilus , kallis , armas , kas kardad ? " ? " Mis man'd kardan , kui oma armuke kõrvas , " vastab naine . ? " Kas käpp söödud ? " ? " Ei veel , mehekene , ei veel , " vastab naine ja poetab käpa istumise alla . " Kuu paistab , kooljas sõidab , " hüüab mees ja küsib : " Käpp , kus sa oled ? ! " ? " Perse all , " vastab käpp . " Söö käpp ära ! " röögib mees veel kord . Naine aga pistab käpa põue . " Ilus , kallis , armas , kas kardad ? " küsib mees oma hauatagusel häälel . ? " Ei ole ma veel tulbiõienestega suud värvinud ega palgetele puudrit pannud , " vastab naine . " Mis ilus ma siis olen , minu oma mehekene on ikka kõva väljamõtleja . " Nad jõuavad surnuaiale , kus ulub tuul ja okstel kraaksuvad poolunne jäänud varesed . Aga kirikus põleb tuli ja preestrid loevad seal oma lõputuid palveid . Altaril Peetruse kõrval on suur kukk . Siis vaatab Taevaisa taevast ja näeb , et naisel hirmus häda käes on . Ja püha Taevaisa võlub selle maalikuke päris kukeks . Ja siis see päriskukk hakkab kirema ja peletab hirmsa mustasaanimehe hauda koos aiste ja saanijalgadega . Naine jääb siiski maa peale ja näeb , et tema jaoks on siin juba ammu haud valmis kaevatud , ilus rõngasrist veel haua servas ja tema nimigi peal . Edaspidistel tundidel ei saa ta muud teha kui palvetada . Nõnda palju on sellest aega möödas , kui ma vana Kupja-Theobaldiga viimati juttu puhusin . Ma isegi ei mäleta enam , kas ta ikka ütles " Taevaisa " . Samuti seda , kas ta ütles , et Taevaisa võlus kukke , " võttis kuke teha " või koguni nõidus ... Aga seda tean ma küll , et toda lugu kuulsin ma päris esimest korda just mittesakslaselt , Küti Jouhanilt , kelle vana tarkus oleks austatud ja teretulnud igas Liivimaa nurgas . Kukelaul on talumehe hinge nii mõjunud , et tal selle kohta sajad muinasjutud ja tähendamissõnad lausuda on . Pealegi viivad kõik jutud , mis kuke kohta eales lausutud , tagasi pühakirja juurde : Mt <arv> : <arv>-<arv> : " Ja tema salgas taas vandega : " Mina ei tunne seda inimest . " Aga üürikese aja pärast tulid tema juure need , kes seal seisid , ja ütlesid Peetrusele : " Tõeste , sinagi oled nende seltsist , sest sinu keelgi tunnistab sind üles . " Siis hakkas tema ennast väga ära needma ja vanduma : " Ei ma tunne seda inimest ... " ja sedamaid laulis k u k k. " Mk <arv> : <arv>-<arv> : " Ja tüdruk nägi teda jälle , ja hakkas ütlema neile , kes seal juures seisid : " Seesinane on üks nende seast . " Aga tema salgas taas . Ja üürikese aja pärast ütlesid need jälle , kes seal juures seisid , Peetrusele : " Tõeste , sina oled nende seast ; sest sina oled Kalilea maa mees ja sinu keelemurre on seda viisi . " Aga tema hakkas needma ja vanduma : " Ei ma tunne seda inimest , kellest te räägite . " Ja k u k k laulis teist korda , siis tuli Peetrusele meele sõna , mis Jeesus temale oli ütelnud : " Ennegu k u k k kaks korda saab laulnud , salgad sina mind kolm korda ära . " Ja tema kattis oma silmad kinni ja nuttis . " Kukk laulab alati kaks , mitte kolm korda . Ja kuri vaim , kes selle laulmisega oma rada läheb , on samuti kahekordne , õieti kaovad inimese seest alati kaks vaimu , kui neid välja ajada . Seda teab harimatu talupoeg , aga seda , nagu näha , ei tea püha inkvisitsioon . Andsin endale aru , et inkvisitsioon — kiriku püha relv — on sulide ja kaabakate käes , kes on ehk valmis oma emagi maha müüma . * * Kaunis suvehommik vaatas sisse pühi isasid tihedalt täis kirikusse . Ungari palgasõdurid tõid kirikukogu ette magister Jan Husi , kes tavakohase jumalateenistuse ajal oli kirikuuksel seisnud . Olgu siin siis tema kirjeldus . Hus oli tavaline munk tavalise tonsuuriga . Äraaetud juuksed olid ilmselt olnud mustad . Husi habe oli täiesti hall ja ta silmad kiirgasid midagi head . Palgasõdurid juhatasid ta häbipinki istuma . Ta võttiski sel teistest kirikupinkidest eemale toimetatud ja veidi kõrgemal istumiskohal täiesti rahulikult istet , nagu oleks kõik toimuv maailma kõige harilikum asi . Tema kõrval võttis koha sisse habemeajaja , keda pidi peatselt vaja minema tema kui hereetiku tonsuuri eemaldamiseks . Kooriruumi istete kaks esimest rida täitsid pika laua otstarvet . Nende taga istusid üheksa piiskoppi , kaks kardinali , kolm doktorit ja kontsiili prokuraator Henricus de Piro . Kõik pika laua taga istujad olid väga rahutud , alailma oli neil sekeldamist mingisuguste paberitega . Omavahel rääkimisest aga hoiduti ning vaadati sageli altari poole . Magister ei saanud kaua istuda , ta kamandati kiiresti püsti . Needmistalitus oli alanud . Süüalune püüdis algusest peale midagi seletada , kuid kardinal Petrus de Allaco , kelle pea ümber oli lumivalgetest juustest ring otsekui pärg , röögatas süüalusele Jeeriku pasuna laadsel kurdihäälel : " Taceat nunc , bene postea simul ad omnes respondebitis ! " Veel enne , kui ta lõpetada jõudis , vastas Hus talle selgel häälel : " Et quomodo debeo ad omnes simul respondere , cum non possum eos simul omnes cogitare ? " Talle vastas võimas Firenze kardinal Zabarella , kelle lippu nägin ennist kirikuuukse kõrval , suur punane rist peal veretamas kui tuline sepaääs : " Taceas nunc , jam enim suffecienter te audiavimus . " Hus tahtis veel midagi öelda , kuid üks pikk sõdur tõukas teda tugevasti vastu õlga ; seepeale läks sealsamas oma kaaskonna hulgas istuv kuningas näost tulipunaseks . Kuningas Sigismundi näost ei kadunud veri veel siiski , kui tseremoonia edasi läks . Süüalune pidi saadud hoobist äärepealt lavalt alla kukkuma , kuid kirikuteenrid püüdsid ta kinni . Ta hakkas ikkagi kõnelema ja seekord andis valitseja käe tõstmisega kõikidele märku , et teda ei peatataks . Hus ütles sõna-sõnalt järgmist : " Rogo propter Deum , audiatis me , ne astantes credant , me errores tenuisse . " **** Aga nüüd läks lahti tõeline mürgel , üliõpilased vilistasid , mungad ja piiskopid trampisid jalgadega . Kontsiili süüdistaja Henricus de Piro tõstis mõlemad käed ja püüdis kõikidest üle karjuda , et nad vait jääksid . Husi käed väänati selja taha ja valvurid sulgesid otsemaid ta suu . Lõpuks saabus rusuv vaikus , Piro tõusis ja luges ette paar katket Husi teostest , muuhulgas sellegi : " Kas kinnitavad kirikupead end olevat Kristuse ja apostlite järglased ? Kui nad vastavalt käituvad , siis nad seda ka on , kui aga vastupidi , siis nad on valetajad ja petised . " Seepeale hakkasid mõned uuesti karjuma , süüdistatuvastane enamus toetas karjujaid küll vaikselt , aga siiski järjekindlalt . Püsti tõusis Corki peapiiskop , võttis värisevate käte vahele paberilehe ja luges ette veel viis süüdistuspunkti . Hus vastas , et süüdistuspunktid üks , kaks , kuus , seitse ja kaheksa on tema vastu pahatahtlikult tõstetud valesüüdistused . Ta lisas : " Nominetur ille doctor , qui hoc contra me testatus est . " * Ärritus ka Corki peapiiskop ja põrutas rusikaga lauale . Ta karjus , et süüalune on ennast juba ammu nimetanud neljandaks isikuks kolmainsuses , et nemad kõik teavad seda ja kedagi ei huvita seejuures asjaolu , et magister ei ole täie mõistuse juures . Selle sõnavõtu ajal hakkasid magistri huuled liikuma . Ta muigutas suud nagu kala kuival , selle vana punkti väljakäimine paistis teda üllatavat . Ta andis otsekohe vastuse : " Absit a me misero , quod me quartam personam in divinis vellem nominare , cum nec hoc in cor meum ascendit , sed constanter assero , quod Pater et Filius et Spiritus Sanctus unus deus et una essentia et trinitas est personarum . " ** Magistri esialgsest sirgeselgsest hoiakust oli veel üsna palju järel , kui prokuraator võttis käsile tema väite , tema teostes palju korduva hoiaku , mille järgi ka maapealset kirikut juhib ainuüksi Kristus . Kuid prokuraatori arvates ei juhtinud Kristus siiski maapealset , s.o. võitlevat kirikut . Hus laiutas käsi ja ütles : " O Domine Deus ! Ecce jam hoc consilium tua facta et legem damnat ut errorem , qui cum ab inimicis tuis gravatus opprimereris , sed Deo Patri tuo justissimo judici causam tuam commisisti . " *** Mõned süüdistajad soovitasid magistril patukahetsuses öelda , et ta ei ole kunagi kuulutanud temale omistatavaid eksimusi , s.o. neid viit punkti , millest eespool oli juttu . Tema lükkas üldse tagasi võimaluse , et ta talle omistatavat valet " punktidena " " võiks käsitleda " ja hakkas rääkima hoopis sellest , et tema praegused süüdistajad on talle kunagi isegi salvus conductus'e ehk turbekirja andnud , et ta võiks kirikukogu ette vabatahtlikult ilmuda . Kardinal de Allaco luges ette kolm armulauda puutuvat kohta süüdistuskirjast , sest just need valmistasid konsiilile enim peavalu . Hus vastas igale punktile eraldi , saates oma juttu kiirete peanoogutustega . Kaheteistkümnendale punktile vastas Hus kõige pikemalt : " Nec sum pertinax , sed semper desideravi et die hodierna desidero informationem efficaciorem ex scripturis . Et hodie dico , quod et si uno verbo omnes errores destruere et convincere possem , libentissime hoc efficierem . " * Püsti tõusis magister Palec , Husi kõige süngem vaenlane . Ta valetas , et Hus on piibli tšehhi keelde valesti tõlkinud , tal olevat tunnistusi ja ta võib need kohe ette tuua . Nähes parimast kalevist kuues Palecit , muutus Hus hulga leebemaks . Ta pöördus näoga akna ja päikese poole : " Evangeeliumi seadus kehtib kindlasti kõikide kristlaste , järelikult ka paavsti ja tema esindaja kohta . Evangeeliumi seadus käsib eksinut karistada , ja kui ta oma sõnakuulmatusest ei loobu , siis teda eneste hulgast minema ajada . Niimoodi ei rikuta vähimalgi määral põhilist käsku , ja see kõlab : " Ära tapa ! " Te võite põletada mu raamatud , ma polegi selle vastu . Kas nad aga lihtrahva keelde valesti on tõlgitud , seda võib igaüks otsustada , kes seda keelt tunneb . Palun vaadake minu raamatud üle , nad on avatud kõikidele . " Seepeale andis keegi sõjasulaste pealik märku ja süüdistatava käed päästeti taas lahti . Palec vaatas veel kord Husi , pigistas siis ühe silma kinni ja soovitas oma endisel õpetajal vanust vaateist lahti ütelda , võtmaks vastu kirikukogu enamuse omad . Palec oli veel üks väheseid saalis viibivaid tšehhe , ta demonstreeris seda teo ja sõnaga , ta oli kui uhke kannustega kukk . Kuid keegi ei pannud tema kangekaelsust tähele . Magister Jan aga vältis Paleci pilku , tõstis käed ja hüüdis : " Domine Jesu Christe ! Ignosce omnibus inimicis meis , propter magnam misericordiam tuam te deprecor . Et tu scis , quia false accusaverunt me , falsos testes produxerunt et falsos articulos contra me confinxerunt . Ignosce eis propter immensam misericordiam tuam ! " ** Taas oli kirjeldamatu lärm süüdistuse poolel . Piro tagus haamrikesega kaks korda vastu lauda . Kuuriaprokuraator Augustus , Lodi ja Riia peapiiskopid , Corki peapiiskop ja teised nooremad piiskopid hüppasid Husi juurde puulavale ning rebisid temalt vaimulikuornaadi . Hus tõstis käed , püüdes neid asetada õlgade juurde , kust valge riie kõige enam kärises . Nüüd seisis ta pikkade valgete nahkpükste väel oma häbipingi ees , kõikide pilkude all . Ta astus sammu tagasi ja purskas südantlõhestavalt nutma . Üle ta mõlema pale veeresid väikesed vanamehepisarad . Tahtsin hüüda : " Lõpetage ometi ! " Ent sõnad ei tulnud üle mu huulte . " Nüüd siis on sinu kuubki ära jagatud ! " hüüdis Riia peapiiskop Joannes . Minul hakkas kohutav häbi oma kaasmaalase pärast : et just Riia peapiiskop , kes kuuldavasti koduste asjadega üldse ei tegelnud ja pidevalt väljamaadel viibis , midagi selletaolist ütelda võis . Ent sõdurid andsid kaebealusele selga kotiriidest kuue , aga ka suure paberist hereetikutiaara , mille peal tuld sülitavad draakonid ja kiri : " Hic est haeresiarcha ! " * Nüüd võttis Riia peapiiskop laualt armulauakarika ja andis selle kaebealusele . Husi sõrmed sulgusid kindlalt karika ümber . Ja peapiiskop läks kiirel sammul altari ette ja hüüdis : " O Juda maledicte ! Ut qui dereliguisti consilium pacis et cum Judaeis consiliatus es , auferimus a te calicem hunc redemtionis . " Kolm dominiiklaste eestseisjat kõndisid ümber ristimisvaagna ja kordasid kolm korda : " Nii olgu , nii olgu , nii olgu . " Riia peapiiskopi viimaste sõnade ajal jooksis süüdistatava juurde Lodi peapiiskop , kes oli parajasti teenistuses , haaras tema käes olevast armulauakarikast ja üritas seda jõuliselt ära rebida . Hus hakkas vastu , tema küüned libisesid armulauakarika kullal . Teenivale hingekarjasele tuli aga appi Czerny piiskop , Husi ümber lõi kiiresti kokku sõjasulaste värvikirev summ . Tekkinud rüsinas ei saadud mitte aru , kes tiris või kes tõmbas , ühteaegu aga kadus magistri peast narrimüts ja veeres suitsutusastja alla . Hus pidi siis ka karika loovutama , ta seisis nüüd altarile lähemal , hoidis südamest kinni ja lõõtsutas . Lodi peapiiskop aga kõndis , karikas käes , ümber süüdistajate laua parema nurga , kus istusid kuuriasekretärid , ning ütles : " Fiat , fiat , fiat . " ( " Nii olgu , nii olgu , nii olgu . " ) Hus ei jäänud karika äravõtmise ajal samuti vastust võlgu ja hüüdis üle kogu kiriku : " Confido in Dominum Deum omnipotentem , pro cujus nomine hanc blasphemiam patienter sustineo , quod ipse suae redemtionis a me calicem non auferet , sed spero firmiter , quod hodie in regno suo bibam illum ! " * Süüdistaja kardinal Leaudit nägi , et Hus sel hetkel peakatteta oli , ja andis valvuritele selge käsu : " Tõmmake talle uuesti pähe see kübar , et teda põletataks koos kuraditega , tema käskijatega , keda ta siin maa peal on teeninud . " " Küllalt ! " hüüdis üks poola dominiiklane , kellel oli küllap hale süda . Teda ei kuulanud aga enam keegi . Kõigi meeled olid kinni magistri ja tema peasüüdistajate juures . Hus viidi suure ümmarguse kausi juurde , kus teenivad vennad tema küüsi lõikasid . Ta heitis pilgu üle õla ja vaatas hoolega Õnnistegija viit haava altari eri nurkades . See oli aeg , mil süüdistuse ette ilmus kirikuprelaat Johannes Dominici Roomast ning alustas viimse usuakti ettelugemist . Üle kogu kiriku kõlasid tema sõnad : " Commitimus animam tuam diabolo . " Ent rahu ja visadusega , mis kutsus nähtavasti esile isegi tema vaenlaste lugupidamise , andis Hus vastulöögi igale rünnakule , nõnda ka nüüd : " Et ego eam commito piissimo domino Jesu Christo ! " *** Kardinal Johannes Dominici langetas pea altarikrutsifiksi ees ja jätkas kondemnatsioonitseremooniat , lugedes ühtlasel häälel , ühtegi sõna rõhutamata : " Seesinane kontsiil võtab endise jutlustajavenna Johannese liha ja annab saatanale hukkamiseks , sest kirjutatud on : " Kas minu asi on mõista kohut nende üle , kes on väljas ? Eks teie mõista kohut nende üle , kes on sees . Ent nende üle , kes on väljas , mõistab Jumal kohut . Lükake siis kurjategijad endi keskelt välja . " " Ja sõdurid lükkasidki " endist jutlustajavenda " kiriku ukse poole . Vägev valitseja Sigismund tõusis ja koos temaga mitu valgetes mantlites ja pügatud mustade habemetega nõunikku . Valitsejale lähenes linnarae delegatsioon põlvpükstes , mis pidi tähendama alandumist kuninga vägevuse ees . Ta seletas neile midagi elavalt , kätega vehkides . Sigismundi ümbritses igast küljest ta kaardivägi ja kedagi peale ametlike linnadelegaatide ei lastud ta ligi . " Minge , talitus on lõppenud , " ütles Lodi piiskop ja tseremooniameister talutas Husi tagaruumidesse , kus tal tonsuur eemaldati . Kirikuuksed tehti lahti ja nüüd võis ka väljas seisnud rahvas kuulata viimset usuakti . Samal ajal astusid kaks kuuriaprokuraatorit üle kirikuläve . Ühes neist tundsin ära skolastik Michal de Causise , kes Jumala armust aastaid Praha ülikoolis oli intrigeerinud . Kiirustasin väljapääsu poole , et teda lähemalt kaeda . Konstanzi oli kokku tulnud <arv> piiskoppi , nende kirjutajaid ja abilisi oli vähemalt kaks korda sama palju . Kõik abilised jäid kirikuuste ümber seisma , osalt hoovi , osalt kiriku sisse , et oodata oma isandaid . Pruunid frantsiskaanlased , hallid augustiinlased ja mustad dominiiklased seisid vaikiva müürina . Kirikuesisest väljakust saati lugesin ma palju ratsamehi ja palju lippe . Suurima ja uhkemaina seisis seal paavstilipp ruudulise kilbiga . Üle kõige lehvis Kristuse enda lipp musta ruudu ja ristiga . Kellade katkematu käik oli aega veeretanud üle keskpäeva , õhk virvendas kuumusest ja Kristuse lippu hoidva munga käed värisesid . Pressisin end raesulaste lähedale , et need paneksid mu ette oma hellebardivarred , kui trügimiseks läheb . Kiriku peauste ees oli vaba ruumi kolmnurkne pind , kuhu astusid protsessioonil osalejad . Kõige ees kõndis toosama noor Czerny dominiiklane , kes oli ennist arvanud , et Husi alandamisest aitab . Ta hoidis käes pikka valget risti . Piiskopid astusid väärikalt ja kindlalt , nii et nende karjasekeppide ühtlast kopsimist oli kuulda üle rahva rüma . Edasi ma ei näinud , sest minu poole pöördus kikkvurruline raesõdur , tundes huvi , kes ma selline olen . Minu välimus võis tõesti olla pentsik . Ma kandsin musta koolimehekuube , mille hõlmade vahelt turritas keskmiselt suurem rahakott . Selles polnud mitte ainult kuldnaid , selles leidus ka medaljon Ingeborga pildiga , paar üksikul tunnil kirjutatud luuletust , kaitsepühaku kujuke ning haruldased mängukaardid , millest pikemalt hiljem , kui tuleb selleks õige aeg . Ent minu kuuel oli veel üks haruldane omadus . Ta oli kulunud puusalt , millel kandsin laia rüütlimõõka . Taskust piilus välja valge linane kinnas . Neid jagas meie fakulteet ülikooli lõpetamise puhul . Tõepoolest pentsik välimus . Kes ma siis olin , kas rüütel ja rändmunk ? Konstanzi rae arvamust mööda võisin ma olla salakuulaja . Ida kaupmeeste kahtlustav linn ! Ma ei jõudnud raesõdurile vastata ei lühemalt ega pikemalt , sest lämbet õhku täitis kohutav kisa . Tõstsin pilgu ja nägin , et kiriku ette on ilmunud süüalune kuue palgasõduri ja kahe rohelises kuubes inkvisitsiooniteenri spaleeris . Munkade rividele tuli elu sisse . Husi poole tõsteti krutsifikse ja pühakukujukesi , käed käisid kiiresti , rämedad hääled hüüdsid : " Vade post me , satana ! " Lõpuks ei saanud vist enam keegi aru , mida hüüti . Ja munkade ahelast murdsid läbi käsitöölised , kes kõik Husi poole rusikat raputasid , pannes oma vandesõnadega õhu värisema : " Põle elusalt , nurjatu usumurdja ! " " Sa jumalateotaja ! " " Sa väärusu must sikk ! " " Kas näed seda maamehe rusikat , ketser ! " " Tulesurma ! Tulesurma ! " " Ole neetud ! " Ja naised . Suured ja väikesed , kõhnad ja paksud . Silmad erutusest pungis , sülitati magistri poole . Lihtsad naised saalisid agaralt edasi-tagasi . Nad näitasid Husi vastu üles kogu oma põlgust . Põsed tõmmati lohku , et sülge koguda , kuid tihti ei tulnud kaugsülitamisest midagi välja . Ungari palgasõdurid surusid rahvast tagasi , kuid kaua ei võinud see ju enam kesta . Hus oma protsessiooniga oli keeranud Kassi tänavale ja tuli nüüd sealtkaudu alla . Minu lähedal seisis üks must mees . Tal oli korstnahari kaenlas ja väike kirka vööl . Tema siis ütleski elutargalt : " Need naised sülitavad . Aga kurat võib ju nii neile keelele tulla . Eks ole ju see seal usuteotaja ! " Kõlas läbilõikav vile ja magistri suunas lendas halvasti sihitud munakas . Kivi kolksatas vastu ühe sõduri kiivriharja . Laubast ei jäänud just palju puudu , nii et sõjamees pidi hetkeks seisma jääma ja silmi pungitama . Kõlas kiire ja asjalik käsk ; igat masti sõjamehed sööstsid rahvahulgale kallale . Nüüd lasti ratsapiitsadel ja piikidel tagasihoidmatult vihiseda . Kostis matsatusi , karjuti . Sel hetkel ei olnud Konstanzis kirikut , mille kellad ei oleks parasjagu helisenud . Koguduste lipud olid ju tõstetud , järelikult pidid ka kellad helisema . Hus oli jõudnud mööda minna , sõdurid ja raeteenrid lahkusid sellelt kohalt . Rahva hulgast hüüti , et nüüd olevat ka valitseja kiriku teise ukse kaudu lahkunud . Pidin protsessioonist ette jooksma , et sündmuste keskel olla . Ekslesin lähematel tänavatel , nägin Schotteni kabelit . Piiskopid läksid kodudesse laiali . Silmasin , kuidas aidati hobuse selga Antiookia patriarhi , kelle ma tundsin ära kuldsest ristist ja palmioksast süsimustal rüül . Tõmbusin kabeli varju ja pöördusin mõttes Jumalaema poole . Kas ei olnud mina nüüd see Juudamaa mees , kes oli sunnitud kellegagi koos käima ühe penikoorma ? Mina aga valmistusin käima kaks , et näha pühamehe kurba lõppu . Siis lähenesin protsessioonile uuesti , aga rahvarohkuse tõttu ei suutnud mu silm taas midagi seletada . Mungad olid hakanud laulma sekventsi . Jõudnud linnast välja , kõndis Hus ikka veel jala ja püstipäi , häbitiaara endiselt peas . Enam teda ei tülitatud . Laulis mahe kümnehäälne mungakoor , saatjaks pooleldi juba ununenud flöödiviis . Lähemal seisjad võisid eristada sõnu : " Patused oleme , patused ... " Vilistasid flööt ja šalmei , nende puhujad ei jäänud protsessioonist sammugi maha . Nägin , et on võetud suund Surmaelu lossile ega suutnud mõista selle märgi õiget tähendust . Tee ääres ei olnud enam maruvihast rahvast . Üldse liikus seal mehi vähem , oli aga küllalt nutunaisi , kes agaralt palvetasid . Hus laulis psalme , tema värisev hääl muutus järjest heledamaks ning mul tuli imeks panna tema suurepärast mälu . Mäe peal , kus põletati mõni eksemplar Husi teosest " Kirikust " , ütles üks itaalia kardinal , kes oskas saksa keelt : " Ärge imestage , et kurat ja tema deemonid oskavad vaimulikke laule ! Roojane madu , kes roomas väljal , oli esimene , kes esiema Eeva poole pöördus , magusad sõnad huulil . Eks öelnud madu Eeva vastu : " Üksi Jumal teab , et mil päeval te sellest sööte , lähevad teie silmad lahti ja te saate Jumala sarnaseks , tundes head ja kurja ! " See häbikott siin , kes kõnnib oma rasket häbiteed , pani ennast neljandaks isikuks kolmainsusse . Eks temagi omistanud omale Jumala tarkuse ! Hereetilistes kirjatükkides , mis siin põlevad , on öeldud : " Jumala ettenägemine kaob viimsetes asjades . " See on kõige hullem , mida võib kirjutada . Aga siiski palvetage , lihtrahvas , selle õnnetu hinge eest ! Palvetage , sest püha kiriku halastus ja pikameelsus on suur , sest meie ei või mitte ette näha seda osa , mida Issand Jumal on meile kõikidele määranud . Ütles ju ka Kristus Õnnistegija , et tema oma lõputus halastuses käsib ütelda eestpalveid haigetele , eksinutele , väljatõugatutele , sest terved ei vaja arsti . On ju Jumal kord temagi loonud , ka selle äraneetud ketseri . " Aga sealsamas hakkas üks punapäine frantsiskaanlane kardinaliga vaidlema . Ta tegi seda ladina keeles , et lihtrahvas ei mõistaks . Vaga mees ütles : " Et scribit hic magister insuper , quod qui duplex est misericordia , sapientia sua praedestinavit vitam aeternam , a qua non potest praedestinatus finaliter excidere . " Julge mees tõestas , et kardinal on magistri teostest välja kiskunud valetsitaadi , mille olemasolu tema , kardinal , vist isegi ei usu . Valejutlustaja kardinal pidi kohe taganema ; ta ronis ratsu selga ja liitus protsessiooni tagumiste ridadega , kus kanti pühapilte ja lauldi . Frantsiskaanlast aga ei puutunud keegi , mehed ja naised kõndisid temast mööda . Protsessioon tõusis mäkke , Hus õnnistas pealtvaatajaid ristimärkidega ja laulis tasa : " Eks Tema näe mu teed ... ja loe kõiki mu samme ... " Selleks ajaks olid rüütlid rongkäigust kadunud ja jäänud vaid kleerikud . Rahvas aga arutas : " Näe , lähevad Totlebeni teele ... Sinna on linnapea suure tuleriida valmis pannud . Matilda käis oma perega sinna pool päeva hagu viimas . " — " Linna voorimehed viisid kümme koormat . Igaks juhuks , kui peaks puudu tulema . " Nüüd jõuti ristteeni , kust kari igapäiselt üle läheb . Siit oli näha suur haokubu , taustaks punase sametiga ületõmmatud poodium . Rongkäik marssis orgu . Vaatasin vastu päikest , kuni silmadel hakkas valus . Korraks õnnestus näha Husi laia selga ja valget torumütsi . Kumbki kõikus edasi-tagasi madalamate männiokste varjus . Olin oma silmi liialt pingutanud , pigistasin nad kinni ja neist valgusid pisarad . Jäin teistest veidi maha ja lihtrahvas kihutas minust mööda . Mu kõrvu kostis imelik teadaanne , et lähima tunni jooksul oli keelatud müüa õlut ja kompvekke , keelatud oli tassida pinke hukkamiskoha lähedale . Oli vist terve rida kaupmehi , kes selle otsuse all kannatasid . Tuleriit oli ehitatud korrapäraselt kokkuseotud haokubudest , kokku pandud nii , et tuli võis tungida otseti hagude turritavate otste vahele . Maasse oli taotud otsast peeneks löödud ning hoolega laasitud jäme palk , millel vaigupisarad veel näha . Poodium oli üles pandud pisivürstide ja mõnede õpetatud meeste ja piiskoppide jaoks , kes arvasid heaks tseremoonial viibida . Jeesuse Kristuse lippu hoidsid nüüd kaks kardinali , kes aga varsti väsisid ja selle edasi andsid . See lipp lehvis väikese külasurnuaia tara taga . Sõdurid ja inkvisiitorid , kes ratsa , kes jala , moodustasid uudistava lihtrahva seas kaheksa ringi , nii et ratsude laubad kokku puutusid . Nii muutus hukkamispaiga ründamine , mida sel päeval vist eriti kardeti , väljastpoolt võimatuks . Ent hagu ei leidunud üksnes hunnikus . Hus juhatati ühe haokubu juurde ja pandi sinna istuma . Maa tema ümber oli mustaks tallatud , värske muld hakkas saabaste ja sandaalide külge kinni . Nagu öeldud , jõudsin ma tuleriidapaigale hiljem ega näinud , mida süüalune oma uuel häbipingil tegi . Vaevalt nautis ta seda suurt rahvahulka , kes siin ainuüksi tema pärast kokku tulnud . Ma ei olnud kuulnud küll süüdistuse algust , aga seda loeti siin monotoonse häälega edasi . Just selsamal ajal oli mul tegemist päralejõudmisega . Leiti , et Hus on teinud sõnakuulmatusepattu , et ta on solvanud kirikut , et ta on pannud kahtluse alla pühade Peetruse ja Pauluse apostliõigused . Lisaks kiriku solvamisele on ta ka teda pilganud , levitades saatana teenri Wyclifi õpetust , mille kohaselt Kristuse ihu on ka ilmikute jaoks . Ent doktriinile vastavalt on Hus antud vanakurja käsutusse , sest ütleb ju pühakiri : " Nende seast on Hymenaios ja Alexandros , keda ma olen andnud saatana meelevalda , et nad karistuse all võõrduksid pilkamisest . " ( <arv>Tim <arv> : <arv> ) Nelikümmend kiriku doktorit olid leidnud , et Hus on süüdi blasfeemias . Kirik on pärast pikka uurimist otsustanud selle ketseri igaveseks välja heita oma emalikust rüpest ning anda kogu ta juhtum arutuseks ilmalikele võimudele . Kuna mitme surmapatu palgaks on surm , siis on Husi hing pühitsetud saatanale , kuid sellegipoolest palub kirik lahendada Husi asi kiiresti , ilma tema luid murdmata , nii nagu ka põrguteele sattunud Pilaatus lahendas kord oma paratamatu asja . Otsuse oli allkirjastanud Sigismundi paladiin Louis ja teinud seda õigusega , mida Isa on Pühale Saksa-Rooma Keisririigile andnud , sest kuninglik kohus võrdub jumaliku kohtuga . Süüasja seekordne arutamine võttis aega tunni jagu ja neid arutamisi oli juba kolm sel päeval . Magister tõusis püsti , pani käed risti rinnale ja ütles , et sõnakuulmatusepatu palgaks ei ole surm . Magister on Augustinusest lugenud , et seda pattu teinud eksinud hing tuleb karjase karistajavitsaga ajada tagasi karja hulka . Augustinus aga ei ole mitte lihtsalt doktor , vaid püha Doctor Universalis . " Kas teie ei tea evangeeliumi tähendamissõna kadunud lambast ? " päris magister retooriliselt . " Nüüd on liiga hilja midagi rääkida , " sõnas süüdistaja Leaudit vaikselt ja peaaegu leebelt . Seda näitasid ka punastes särkides timukad , kes magistrile otsustaval sammul ligi astusid . Ta kisti särgiväele , talutati üle tuleriida ja kinnitati kõvasti tulba külge raske roostes raudketiga , mida keegi vaene mees oli seni kasutanud lehmade jaoks . Seda tunda saanud , ütles magister kohe : " Dominus Jesus Christus redemptor meus et salvator duriori et graviori catena vinctus est , et ego miser non vereor hanc pro ipsius nomine ligatus sustinere . " Jalas olid tal kingad , ta oli jalgupidi pakus kinni . Puud pandi talle ümberringi , vaheldumisi õlgedega , kuni kurguni välja . Tema jalapaku alla heideti kaks seljatäit puid . Mõned vanemad naised , kes olid harjunud kehalist tööd tegema , tõid Husi jalgade juurde hagu , mis oli üldistest kimpudest maha pudenenud , et Jumalalt oma pattudele andestust saada . Magister muigas ja ütles : " Oo , püha lihtsameelsus ! " See lauseke oli taas Augustinuselt . <arv>. jutlus : " Ütlesin endale : püha lihtsameelsuse ilma-avarus pole sama mis deemonite osavus . " Hiljem lisas Püha Franciscus Assisist : " Puhas püha lihtsameelsus ajab maailma hingede ja kehade tarkused segamini . " Mõned kirikutegelased vastasid sellele tunnustusüminaga . Ja mina vaatasin ümberringi : rahvahulk oli ülimalt suur ja võimas , see ulatas kõikjale , kuhu silmalgi oli määratud ulatuda . Sel ajal hakkas ümberringi seisev kleerus vaidlema , kes peaks hukkujale viimset jumalaarmu andma . Dominikaani kleerikutel oli jutlustabel kaasas , nad lappasid seda . Üks ütles : " Ta läheb ju otse põrgu , ma ei saa talle kaasa anda teeleminekusõnu . " Teine ütles : " Laulame lihtsalt Offertorium'i ja Kyrie't , need ongi tema teeleminekusõnad , mis tal muud veel vaja . " Aga ette astus üks mustade vuntsidega noormees , kes ütles , et ta on teoloogiabakalaureus Petrus Mladenovicz , magister Johann Husi pihiisa . Kõik jäid talle otsa vaatama , ent Mladenovicz teatas , et tema kaitsealune on auditus et absolutus , vajalikud toimetused on temaga sooritatud juba kartseris . Rahva hulgast eraldus doktor Gerson , keda ma ei olnud selle pika hullumeelse päeva jooksul näinud juba tükk aega tegutsemas . Ta tuli sametpoodiumilt alla ja ütles , et Hus läheb siitilmast viimse võidmiseta , kuid talle jääb õigus üles tunnistada oma viimased patud , mida ta on sooritanud kaheksa tunni jooksul pärast viimast pihti . Seda kuulnud , astus sõdurite seast esile kuninga õuemarssal mustast kalevist ja ilunööpidega pihtkuues . Ta oli väike ja turjakas . Ta tõstis käe ja ütles , et on õuemarssal Augustin Tappe . Et ta on võimsa valitseja Sigismundi saadik . Tema taga oli hertsog Ludwig ja sõjasulane . Ludwigi käes olid pikk paberirull ja väike kaheteraline mõõk tupes . Suurt rüütlimõõka kandis Ludwig vööl . Kõrge isand ütles kõigile siinviibijatele , et magister Husile kingitakse jäädavalt elu , kui ta võtab vaevaks lahti ütelda oma eksiõpetusest . Need sõnad tekitasid rahva hulgas täieliku vaikuse . Hus vaatas ainiti marssal Tappet . Siis vastas ta kiiresti , tõstes oma tumepruunid silmad taeva poole : " Deus mihi testis est , quod ea , quae false mihi ascribuntur , per falsos testes mihi imposita , numquam docui nec praedicavi , sed de principali intentione meae praedicationis et omnium aliorum meorum actuum vel scriptorum exsistit , ut solum homines retrahere possem a peccatis , in ea vero evangelii veritate , quam scripsi , docui et praedicavi ex dictis et ex positionibus sanctorum doctorum hodie laetanter volo mori . " * Seda kuulnud , kappas marssal Tappe koos hertsog Ludwigiga minema . Timukad süütasid tuleriida . Päike oli just päeva veerule jõudnud . Toomkirikus löödi veel kella , need olid hingekella kahesed paugud . Linn oli küll kaugel , aga kumisevas suvises vaikuses oli kõik hästi kuulda . Ja ehk olid kauged sündmused osalt kuulda sellegi pärast , et rahvas kui üks mees lähemale nihkus . " Domine Christe , Fili Dei vivi , miserere nobi-i-i-is ! " laulis Hus kaeblikult venitades . Puudele kukkunud häbimüts paljastas ta paljaks raseeritud pea , millel pärlendasid higipiisad . Aeglaselt tõusis paksu mustjaspruuni suitsu . Tuleriit süüdati mitmest kohast , nii selja tagant kui ka alt . Puud võtsid kuumuses hästi tuld . Suits kandus kohe hukatava suhu ja silmi , kuid ei seganud tal edasi laulmast : " Christe Fili Dei vivi , miserere mei ! " Ja siis neitsi nimi : " Qui-i natus es ex Maria Virgine-e ! " Leegid kandusid kiirelt edasi ja haarasid magistri nina alt tema pabermütsi . Suits mattis ta üleni , selle mustadest lontidest paistis üksnes ta hele pärlendav pea . Tulemöll tuli talle liiga ligi ja sundis vaikima . Aga rahva seast hüüti , et kurat ei jäta väärusu preestrit niisama lõkkele praadimiseks . Tekkis lausa vaidlus , kas kurat tuleb , kui Jeesust enam taga ei nõuta , või siis jätab kurat üldse tulemata . Koletust palangust hoolimata püüdis rahvas riidale läheneda , kuid mõned jalamehed tõukasid inimsumma oskuslikult kõrvale . Läbi tulemöllu paistsid ta huuled ikka veel liikuvat . Punased ja kollased leegid kaardusid ümber tema ja ta posti , nii et ta üksvahe kõigil silmist kadus . Kuumuse pärast ei suudetud esialgu läheneda , isegi timukad varjasid oma nägusid mantlitega , et mitte kõrvetada saada . Sädemed lendasid kogu aeg nende ümber nagu üks teatav liik helendavaid sooputukaid . Täideviijad luurasid Husi ümber , et tabada hetke , mil esimesed halud varisevad ning must , paljudest kohtadest lõõmav surnukeha kettide raskuse all lonti vajub . Tuleriit laiba ümber muutus korratuks , püsti asetatud halud vajusid praginal kokku . Laip seal keskel oli augulist laadi , aukude südaosas lõõmas ja helendas . Seejärel lähenes üks timukatest suurte hõõguvate tuletangidega ning tal õnnestus otsast kiskuda magistri parem jalg , mis kentsakalt oma süsimustade rippuvate ja suitsevate veresoontega allapoole vänderdas ja kallerdas . Teine timukas lükkas tulematerjali keskele , ta kraapis nii palju halge , kuni tahutud post varises ning peale jalast väljapudenenud säriseva mustjaspruuni vereklombi hõõguval palgil ei viidanud miski , et seal oli seisnud inimene . Ühel õnnelikul timukal õnnestus üles leida ketseri süda ning torgata see kaheharulise ridva otsa . Teised toimetasid niikaua raudkeppidega ja peksid puruks hukatu kolba , mille ülaosa tules hõõgus . Kolbad hõõguvadki nii , sest tuli läbistab mõne hetkega luu õhukese üdikihi . Kuival ajal põleb krõbe luu kiiresti ära ja timukal pole vaeva isegi mustjashalliks tõmbunud aju tulesüdamikku lükkamisega : see tuleb sealt ise välja nagu munavalge koorest . Kui nüüd inimene täielikult lammutatud sai ja temast oli järele jäänud kõigest söestunud luukere , lükati kogu riit lõplikult kokku . Kui aga timukas südant ridva otsas näitas , hüüdis eelnimetatud Mladenovicz : " Nespravne ! " Vähesed mõistsid , et see tähendas böömi keeles " ebaõiglane " . Mis oli viimsete hetkedeni selle kolba sees , on tähtsaim . See mees suutis mind päriselt Jumalat uskuma panna , tema Looja ei olnud Utracuriensise Looja , abstraktne mõiste kusagil nominaalide sügavuses . Uskuma panna , et Jumal on südames teistsugune kui filosoofide jutus . Ja et ilma on veel õiglust jäänud . On inimesi , kes armastavad tõde surmani . Nii põletas ajastu tähtsaim tuleriit minugi mütsi sisse augu . Jah , see tõsidus kõikvõimalike mördivalajate , kannuvalajate , võrusseppade , habemeajajate , tislerite nägudel andis selge märgi , et Hus ei olnud surnud asjata . Isegi nüüd , kui timukad laias kaares viskasid tuleriidale tema asjad , tõusis tema raamatuist selge puhas leek . Ka väike tinakann , mida magister oli tarvitanud lauanõuna , kadus tule rüppe . Sulatina jooksis laiali ja peegeldus nagu tiiglis . Rahvas läks laiali ega olnud miskipärast rahul . Ma tundsin rahva loomust , juristid teavad seda kõige paremini . Ehk hakkas plebeideni jõudma , et põletati Jumalale meelepärane mees . Sest deemonid ei tulnud väärusu preestrit ära viima välkude , vihmapilvede , maalihete ega ka Astarothi ehk Beliali ehk Lutsiferi enda läbi . Vaid üksi Hus oli surnud , evangeeliumisõnad huulil . Ja otse keset tuld , kus ilge põrguvalu , oli ta lugenud issameiet , samas kui ülejäänud oma ohutuis kohtades seda nii vähe tegid . Mina kui äsjane tudeng , just Praha ülikoolist tulnud , teadsin ometi , et hukatu isegi oli võidelnud hereesia vastu , küll omal kombel . Ta õpilane Hieronymus Pragensis oli kord ühel kevadpäeval jätnud meie alma mater'i teadetetahvlile kommemoraadi tuhande aasta möödumisest ariaanlaste eksiõpetuse likvideerimisest Aleksandria koguduses . Hieronymus hoiatas juba aasta tagasi , et kui lihtsad maamehed pühi miraakleid seletavad , siis võib nende arutlustes ariaanlik hereesiatulekahju uuesti puhkeda . Sest kui oled lihtne ja külast pärit , kui oled jõhker talumats , siis on sul hõlpsam öelda , et Jumala poegki oli vaid inimene , ta oli loodu , ta oli muutuv ja seega Isaga mitte olemusühtne . Aga kui Hus ja Hieronymus oleksid elanud tuhat aastat varem , siis oleksid nimelt nemad väärusu preestrilt Ariuselt nõudnud eksiõpetusest lahtiütlemist , võib küll olla , et veidi pehmemalt ja vägivallatumalt . Siis oleksid vahest nemad olnud maailma sündmuste suunajad . Asjade põletamise mõte oli , et hereetikud ei saaks tuleriida kohalt omale väärtuslikke reliikviaid . Kui aga siiski nägin , et lõkkesse läks Husi vilaja kujuga tinakannuke , siis teadsin , et tina tilgub mulla ülemistesse osadesse . Ning kui ma siis mõnel öösel tulen , siis loodetavasti pole mul raske neid üliväärtuslikke tinatükikesi kätte saada . Olin absoluutselt kindel , et kui mul oleks niisugune Husi tinatükike , siis kaitseks see mind vääramatult kogu elu ja hingeraamatusse tuleks minu nimele üks pookstav juurde . Siis oleks see tina lausa kaitseingli sõrmus . Sel ööl ma ei saanud tulla , ka järgmisel ööl mitte . Siis aga peitsin väikese labida otsustavalt mantlihõlma alla ja hiilisin mööda magistri kolgatateed . Taas oli üks neist selgetest soojadest öödest , millega lõunaalad nii sageli on õnnistatud . Suveilu ei olnud kustunud ka öösel . Jõudnud mäele , mida rahvas oli juba jõudnud hakata Kuradimäeks kutsuma , nägin ma ehmatusega , et tuleriidaväli on üles küntud . Tubli ja ausameelse talumehe sahk oli vedanud lõhnavaid künnivagusid . Süütasin korraks küünla , lähendasin seda maapinnale ja varjasin pihuga tema hubisevat leeki . Mu kohal põles ere punane täht , mida minu teada kutsuti Regulaks ehk Reegliks . Selle tähe ja veetleva Ingeborgaga seoses olen luuletanud ühe väikese tagasihoidliku asja : " Mea manus meus vis mea prosperitas est Ideo , Senatus meus maximum potest , Mea lilia , mea rosa , meus liber , mea lex , Mea regula magna et dulcis supplex . " Võidakse ju küsida , miks ma luuletasin just nõnda ? Mida tähendab , et minu rusikas on minu jõud ja õnn , mida seegi , et minu senat suudab suurimat ? Ja need õrnad armastussõnad seal lõpus , mis mu daami kuulutavad liiliaks , roosiks , raamatuks , seaduseks , reegliks ja sulniks palujaks ? Senati all mõtlen ma oma rahakoti sisu , mis dikteerib kogu mu elu , nagu Senat dikteeris Cicerole . Seal , minu rahakotis , on kuldnad , haruldased mängukaardid ja medaljon Ingeborga pildiga . Kui nüüd reliikviate hulka lisandub ülipüha tükike Husi kannust , siis tuleb kaardid minema visata , aga südamedaam võib jääda . Kuna kaardid on ilmalaste mängukann . Minu käsivars ja mõõk on daami teenistuses ja ka minu isikliku vahvuse näitajaks , mis peaks mulle teises ilmas õndsust tooma , kui ma ka edaspidi surmapattu ei tee . Ühes kohas künnivagude vahel oli siiski veel tuhka alles . Kustutasin kähku küünla ja hakkasin sellest kohast kaevama . Selle püha tegevuse juures ehmatati mind kõige hirmsamal kombel . Nimelt teatas üks hääl minu selja tagant : " Olen sama asja pärast siin kui sinagi , mu poeg . " Pöördusin välkkiirelt ja nägin sama punapäist frantsiskaanlast , keda olin silmanud protsessiooni ajal kardinaliga lunastuse küsimustes vaidlemas . Need sõnad olid öeldud kaunis puhtas ladina keeles ja kõlasid nii usaldust äratavalt , et ma peaaegu kohe rahunesin ega hakanud oma kuulsat mõõka välja tõmbamagi . Kui liigutav , et püha isa on tulnud siia samuti reliikviaid kaevama ! Ta asus oma labidaga appi . Kui olime umbes pool tunnikest kaevanud , kolksatas tema labidas vastu metallasja . Maa alt tuli välja tinatükke , mida jagus meie mõlema rahakottidesse . Mina panin enda jao kiiresti kukrusse , et see — hoidku jumal — välja ei pudeneks . Enne seda aga viskasin välja mängukaardid . Viskasin sinnasamasse rüvetatud mullale . " Mis sa teed ? " küsis munk ja uuris kahtlustava näoga kaarte . " Puhastan oma Senatit , " vastasin . " Senatit ? Kuidas nii , mu poeg ? " " Mängukaardid mahtusid ühte rahakotti daami pildiga , aga koos püha magistri tinakannu osadega nad ei mahu . " Siis seletasin ära , mis mu südames toimub , kuni luuletuse , reegli ja raamatuni välja . Astusime mööda jahedat öist kasteteed ja mõlemal oli hea , vähemalt tema ei hakanud protesteerima . Selle asemel vestis ta mulle järgmise loo : " Oleme vist üheealised ja meid ühendab see asjaolu , et me oleme naiste sõbrad . See on väga hea , et sa oma tengelpunga sisuga just nii talitasid . Mina olen munk Iirimaalt , Corki doomist . Kümme aastat tagasi leidsid mu vanemad , et olen mõistuselt nõrk , ja panid mu sellepärast kloostrisse . Ah jaa , ma pole veel oma nimegi öelnud . Ristinimi on mul Benedictus , kuid teised vennad kutsuvad mind Collatinuseks , sest mul on punane pea . Punapäised mehed on aga läbi aegade suuri asju teinud , ka Doctor Angelicus oli punapea . Gerson samuti , aga tema ei ole just suuremat saavutanud , kui mitte arvestada halbu tegusid . Nii . Minu jutustus läheb siis nüüd edasi . Kuna ma teadsin , et mul on punane pea , siis oletasin , et pean saavutama suuri asju , kuna punapead peavad saavutama ja peavad tegema suuri asju . Kui nad on punapead . Ja selleks , et saavutada suuri asju , hakkasin ma lugema pühade õpetatud meeste kirjutatut . Kogu kloostri raamatukogu lugesin läbi . Ükski autor ei jäänud mul kahe silma vahele . Sellegipoolest ei leidnud teised õpetatud mungad mulle kloostrikommunioonis paremat ametit kui hingepalvete lugemist . Siis ma lugesingi : kakskümmend , kolmkümmend , nelikümmend , viiskümmend hingepalvet . Esimese saja juures oli see veel mõnus amet , aga kui sa pead neid elus lugema sadu tuhandeid , siis tüütab ikka ära küll . Otsustasin ümber mõtelda , ja hakkasin mungapühitsusest hoolimata pesunaistele ja kapsahapendajatele tampimise nuie valmistama . Minu nuiadest said kõik linnalähedased kloostrid osa ja neid nuiasid kulus kui leiba , sest mõned vagad vennad kippusid olema koletu suure jõuga ning rübistasid kõik mu osavalt treitud nuiad vastu tündri põhjalaudu puruks . Pesunaistega oli parem koos töötada , sest nemad vajutasid pehmelt ega suutnud mitme aasta jooksul minu nuiasid isegi kriimustada . Siin aga hakkas mind jälle kiusama lihahimu . Kes on sellega lähemalt kokku puutunud , too juba teab , mis see on . Sest provintsielust päästis mind piiskop Patrick , kes oli parasjagu teel Konstanzi kirikukogule . Õnneks võttis tema mind oma saatkonda , et ma võiksin talle ja tema kolleegidele , teistele pühadele piiskoppidele , söögiriistu voolida . Kui ma aga nüüd nägin , mis siin kõik toimunud on , siis on mul häbi , et minustki on saanud selle kollektiivse kuriteo kaasosaline . Minust on pärast selle magistri hukkamist saanud vandemurdja , käsuõpetuse rikkuja . Ma soovin lahkuda sellest saatana sünagoogist ja minna põhja poole , et vahest mõnest teisest , paremast kloostrist oma õnne otsida . Olgu küll , et ma sellega hirmsal kombel oma leivaisale selja pööran , sellest ei ole midagi , sest Issandal on oma kaalud , millega ta kaalub muu hulgas ka minu tegusid . Kas olen mina süüdi , et piiskop Patrick murdis pilaatlikult käsuõpetust ... Tema hääletas ju Husi ilmalikele võimudele väljaandmise poolt ! Nüüd lahkun tema juurest . Sest mina olen selgele äratundmisele jõudnud , et ma ei ole vaimust vaene . Jah , kui maailmas üldse on asju , millega mul on läbinisti hea suhe , millega kõik , kõik on korras , siis on see just minu mõistus . " " Aga siis on meil ju ometi üks tee , Collatinus ! Minugi sooviks on liikuda läbi kogu Germaania põhja poole , et olla lähemal oma kodulinna peaaegu et naaberlinnale Revalile . " " Ah Revalile ? Kas see asub Kambrias ? " " Ei , Reval , see on üks põhjalinn . Seletan nüüd sulle hästi ära , kuidas sinna jõuda . Kui Tacitust lugenud oled , siis pole mul vaja pikalt teha . Venedicus Sinuse otsas on Elbingi linn . Sealt lähed viissada penikoormat ja siis oled sa Kurlandias . Sealt purjetad üle , aga hoia , et sa mereröövlite kätte ei satu , siis on su lips läbi . Kui ei satu ja kõik läheb kenasti , jõuad peagi Merevaigurannikule . See on saar , ja kui minna üle selle saare , siis jõuame Dagarile . Dagaril lähed uuesti laeva peale , aga kui oled taas purjetamas , siis tuleb hoiduda saatanlikust kohast , mida kutsutakse Umeriae Virginis . " " Umeriae Virginis ? Neitsiõlad ? Mis koht see on ? Kas seal on kenasid neitsisid ? " " See on saar ja seal on nad kõik ilusad kui naiskuradid enne viimsetpäeva . Omad mehed neid vähe vaatavad . " " Ja suuremalt jaolt neitsid , ütled sa ? " " Nojah , mehi on seal vähe . " " Ah , läheme lihtsalt põhja poole , ma ei tahagi sinna naiste maale jõuda . Üks rist ja viletsus nende naistega . Muide , täht , millest vestsid , ei ole Regula , vaid Regulus , see tähendab väikest printsi , vist ka kauges murjani keeles , kust see nimetus ongi tulnud . " Kõndisime oma öist teed , arutasime teoloogilisi küsimusi . Collatinus koukis isegi ümmarguse õunaveinipudeli taskust ja selle rüüpasime tilgatumaks . Kõndisime aina põhja poole , lootes hommikuks kuhugi öömajale jääda . Jõudsime ühe astangu juurde , kust vulises vaikselt vett tumerohelisse rohtu . See oli ilus öö , filosoofide ja maheda hinge öö . Olime mõnda aega vait püsinud , siis aga tõid viimaste päevade sündmused sõnad huulile . Ütlesin : " Hus peab pilaatlikuks kiriku doktorite seisukohta , et need , kes ei ole allunud dogmale , tuleb anda kohtumõistmiseks ilmalikele võimudele . Õnnistet vend , mis oli Pontius Pilatuse tõde ? Kas Pilatusel oligi üldse mingit tõde ? " Mu vestluskaaslane mõtles sügavalt ja vastas siis : " Pilatus oli Juuda maavalitseja , Rooma soost , temale allusid kõik juudid . Pilatusel oli ainult kaks tõde , ja esimene , see tähtsaim , kõlas : " Sina ei pea mitte tapma . " Jeesus ei vastanud muudele Pilatuse küsimustele , kui ainult sellele , kas ta on juutide kuningas . Ja ometi ei tahtnud maavalitseja temale kurja . Aga Pilatusel oli veel teinegi tõde , mis selgus , kui ta laskis Jeesuse ristile kirjutada " Jeesus Naatsaretlane , juutide kuningas " . Kohe tulid kirjatundjad tema juurde ja palusid kirjutada , et ta on end üksnes nimetanud juutide kuningaks , mitte ei ole seda tegelikult . Maavalitseja aga vastas neile tõsiselt : " Mis ma olen kirjutanud , olen ma kirjutanud . " Teine tõde oli siis selle kohta , et mees ei tohiks iial taganeda oma sõnast . " " Aga kas naine tohib ? " " Ka naine ei tohi taganeda oma sõnast , kui see on tõesõna , mu poeg . Aga vaata , kui keeruliselt on Issand maailma asjad seadnud . Naisel on ju enamasti lisaks veel ilutõde , mida tuhanded mungad nimetavad saatanaks . Aga ei ole teps mitte õige ilutõde sel kombel nimetada . Mõned neist munkadest tahavad ka ennast lõigata , et need pallikesed jalgade vahel , mida Aadam nägi veepeeglist siis , kui talle näis , et ta on alasti , kaoksid . See pole õige . Päästja ütleb : " On kohitsetuid , kes emaihust nõnda on sündinud , ja on kohitsetuid , kes inimeste poolt on kohitsetud , ja on kohitsetuid , kes ise on ennast kohitsenud taevariigi pärast . Kes suudab aru saada , saagu aru ! " See ei tähenda veel , et kui oma liha oled võitnud , saad kohe taevasse . Kui aga tuleb kena naine vastu , mida siis munkki saab teha ? Kas ta peab iseendas oma liha tapma ? Seda ei ole Jeesus Kristus öelnud , ta on öelnud vastupidi : kui inimesed kohitsevad kedagi endi hulgast , siis on see halb . Mõistaandmisest aitabki , sest Kristus ütleb : " Kes suudab , saagu aru ! " Aga Origenes , kes ennast lõikaski , ei saanud sellegipoolest aru . " Teoloogiline dispuut oli hakanud võtma huvitavaid piirjooni , sellepärast ütlesin : " Kuidas sa seda ette kujutad , vend Collatinus ? See asjandus , mis ühest mehest mehe teeb , on üks vänge ja kange asi . Igatahes tuleb hullupööra verd , kui see eemaldada . Pikali olles ei saa seda teha , sest jalad tuleb ajada laiali , püsti aga inimene vist siis ei püsi ... " " Origenes ei olnud summe boni , pigem medio criter boni . Arvatavasti ei saanud Origenes endalõikamisega õndsaks , pigem andis ta eeskuju halvaks kombeks , mida neeti ka Nikaia kirikukogul . Temale on taevariik avatud vaid purgatooriumi ukse kaudu . Hirmus , see Origenes keeras ju noorte meeste musklid tuksi ja pani neid haledasti kiunuma . See mõjub otsekohe häälepaelte peale , lööb need peenikeseks , nagu taotaks puust laaste . " Järgmisel päeval jätkasime üheskoos oma radu . Armastuseteemale jõudsime tagasi Lõuna-Saksamaa linnakese Reuchlingi lähedal aasal istudes . Aasal , kus kasvas lademete viisi valget ristikut ja kaugel looklevas jõekäärus paistis väike valge klooster , umbes poole tunni tee kaugusel . Haruldaselt soe suvi oli antud meile , väikest viisi palverändureile : linnud , lilled , liblikad ... Vaga vend istus metsõunapuu all ja järas hapu näoga üht selle vilja . Nägu krimpsutades ja taeva pääsulinde vaadates ütles ta järgmist : " Abielu on maise pori jaoks , aga neitsilikkus on taevariigi tarvis . Nõnda kõnelesime juba Konstanzi piirides . Naistest ja armastusest kõnelda on sinuga parim . " Meie teele , mis meie ees asuval piirideta väljal pea lõputult edasi lookles , jäid vihmast küllastunud tumerohelised vanad Baierimaa metsad . Ja sealsamas taamal sinetas veel ka maagimägesid , need viljakad mäed paiknesid eesoleva maakoha ümber kaares nagu kett atsaka kõhu ümber . Muidugi leidus siin samuti helesiniseid jõgesid ( neid oli enam kui küll ) , sest neid toitis kõigi jõgede ema – Rein . Tundsin , et peaksin nüüd uuesti alustama jutukest Prahast ja oma Carolina ülikoolist , kuna õppeasutus , mille uksed oled enda järelt edukalt ja õnnelikult sulgenud , tuleb sulle elus alati meelde . See kool ei jäta sind iial , mis ka ei juhtuks . " Nagu sa tead , olen ma Prahas õppinud , Carolinas . Üsna hea hariduse saanud . Prahas on üks seesugune koht nagu Josefov ja selle paiga keskel asub tumepruuni õlle pruulikoda . Mõnikord kogunevad sinna ette libud , vahetavad isekeskis mõtteid ... eks seal saab neid siis ka omamoodi " ära rääkida " . Ükskord tõmbas keegi mööduv kodanik ühel libul saba ära , nagu oleks too libu vihmauss . Pole ju kahtlust , et kui vihmaussil saba ära tõmmata , siis kasvab uus saba otsemaid asemele . " " Ah et tõmbas saba ära ? Kleidisaba ? " " Noneh , kleidisaba , nagu kord ja kohus . Mõnikord saadetakse see tegu korda kirehoos . Õige natukene otsast , aga see libu ei olnud sedagi ära teeninud . No see oli vist küll kõige inetum tegu meie linnas üle pika aja . Inimene ei ole ju ometi ussike . Inimesega peab ilusti ümber käima , inimest peab armastama . Ja sel ajal , mil ta seda tegi , mõtlesin minagi : neitsilikkus on ainult taevalikkuse ja taevariigi tarvis . " Jätkasin mõne aja pärast : " Et see just nii on , sellest hakkan ma juba ammu aru saama . Mu kodumõisa lähedal elas kord selline tegelane nagu noor Reinekehusen , puhastverd junkur . " ( Sellest tegelasest tuleb meil hiljem veel korduvalt juttu . ) " Ta oli meile , lastele , köitnud kokku ilusa saksakeelse raamatukese . Ja see raamat algas nõnda : " Külmal talvel talleke / lume peal kui inglike . " " " Aga edasi ? " " Edasi tuli tavaline : " Lume peal , et käpikuis ligi tuleks neitsike . " " " Kas NEITSIKE oli kirjutatud suurte tähtedega ? " päris Collatinus lootusrikkalt ja vaatas üles taeva poole . " Ei olnud päris suurte tähtedega , aga kõige suuremas tähes olid kõrged talvised kuused , neitsikene tuli nende vahelt . Reinekehusen oskas ilusasti joonistada . Järgmises suurtähes pani talleke oma lõuakese naise käpikuile ja paistis , et nemad kaks on seal pildil nagu suurem lohe , kes on tule purskamisest juba väsinud , ja väiksem lohe , kes alles asetab oma hambad tuletaelale . " Nüüd nägin ma mehe pisaraid . Ja nõnda ütlen ma teile : need pole just mitte ilusad . " See erutab minu meeli väga . Silme ette kerkivad pildid noorusest . Silme ette kerkib ka üks pilk piigaga hullamisest kloostri aidas , jahukoti taga . See piiga oli sinisilmne ja punapõskne , aga huuled olid tal kahvatud . Tema küsis : kas sa võiksid selle jahukoti minu meeleheaks üles tõsta ? Minul aga tuli väga kurb tuju , ma nägin otsekui kaduvikku enda ees ja ütlesin temale peene isanda Lille'i Alanuse kombel : Omnis mundi creatura quasi liber et pictura nobis est in speculum ; nostrae vitae , nostrae mortis , nostri status , nostrae sortis fidele signaculum . Nostrum statum pingit rosa nostri status decens glosa nostrae vitae lectio ; quae dum primum mane floret , defloratus flos effloret vespertino senio . * Collatinus lisas juurde : " See rütmikas kloostrilaul läheb veel edasigi , aga kõike pole vaja avalikustada , sest see võib sattuda hereetikute kätte . Minagi olen hereetik , sest minu asi on palvetada , preestrina ka sakramente toimetada , kuid ma võtan sõna asjadest , millest ma ei tohiks midagi taibata . Minusugused " poolearulised " ei tohigi teada saada pühade raamatute valmistamisviisi , Antiookia piiskop Teophilus näiteks kirjutas , et profaansetel autoritel ei ole üldse õigust tõde teada saada . Aga see on minu arvamine , ja olgugi ma paavstide silmis hereetik . Igaühel on õigus oma arvamisele . " Pärisin , mida tegi naine ladinakeelse värsi peale . Collatinus kahvatas seda meenutades : " Ta muutus süngeks ja jooksis lõpuks mu käte vahelt . Hiljem olen miljon korda kahetsenud , et ma sel tunnil niimoodi käitusin . " Leidsime endale mõlemad toekad kepid , mille otsa oma paunad kinnitada , ning võtsime uuesti tee jalge alla . Heitsin pilgu oma jalavarjudele : sandaalid olid omadega läbi . " Raha meil jagub , et osta omale suksud , " ütlesin mina . " Võin osta ka sulle , kui sul rahast puudu jääb , aga ma arvan , et oma kirikuülema teenistusest , kust sa põgenesid , leidsid sa omal ajal küllalt vähemalt rahalist tuge . " — " Nii see on , minu nuiad olid täitsa head . Kuid ma ei talunud seda , et minust kõrgemad kleerikud teevad kõike valesti ega taha teadagi , kuidas pühakirjas tegelikult on . " Päike punastas kirjude pilvede vahelt ja vaatas naerusui alla . Kloostri ümbruses kasvasid päevalilled ja sõstrad . Talunaised küürutasid , et sõstraid korjata . Ent oli ka küllalt kloostrivendi , kes neid aitasid . Mõned naised olid siin ilusad , niisugused tumedad . Need alad kuulusid kord Burgundia koosseisu , Worms oli siit vaid saja penikoorma kaugusel . Siis olid siin valitsenud Karl Suur ja Badeni pisivürstid , nüüd aga Saksa kuningas . Niipea kui jõudsime kloostrisse viivale haruteele , jätsid kolm meile lähimat naist töö katki ja , näinud mungapaela Collatinuse tagasihoidlikel riietel , vahtisid veel natuke ... ja kummardasid sügavasti . Ühte neist nägime omaette paternosterit pomisemas , seepärast astus vaga vend ta juurde ja kõnetas teda erakordselt viletsas saksa keeles . Collatinus ütles talunaisele oma sõnumi : " " Ave Maria " ? peas ? " Talunaine ei suvatsenudki vend Collatinusele vastata , kehitas vaid õlgu ja tegi väikese ristimärgi , liiga pisikese ta suure käe kohta . See oli väike hall frantsiskaaniklooster . Kõrgel taral ilutsesid keerulise ehitusega viinamarjad ja pikad väänlevad kassitapud . Kloostriülem isa Johannes oli ütlemata rõõmus meid nähes , viis meid väikesesse Kontemplationshaus'i , kus andis seal meile suurima ja ilusaima toa . Natukese aja pärast tuli munk hernesupiga ja seisis sealsamas kõrval , kui Collatinus luges söögipalve . " Nüüd on teil puhkuseaeg kuni vesprini , " ütles meie külalislahke teenija . " Sööge seda magusat viinamarjamoosi , mis on siin riiulil . Issand olgu teiega . " Siis ta läks . " Ja sinu hingega ! " hüüdis Collatinus talle järele . Collatinus seadis end väikeses ruumis korralikult sisse . Ta pani oma riided lavatsile , maitses veidi moosi , võttis taskust väikese musta märkmeraamatu ja kuulutas : " Kiriku heaks ja tarkuse levitamiseks hakkan ma nüüd kirjutama raamatut De Idiotae ( " Rumalatest " ) . Rumalaid on täis terve ilm . Nad ei saa aru Jumala keerulisemaist asjadest . Neid hüütakse lihtsalt : simplex , lihtsameelne . Mõnel pool nimetatakse selliseid ka süüta ja kirjaoskamatuteks ilmalasteks . See on neis kohtades , kus armastatakse suuri ja teravaid üldistusi . Seesinane simplex ei vasta midagi , kui küsida temalt kõige lihtsam küsimus " Ave Maria " kohta . Minu filosoofia on , et simplex'eid on küll palju , kuid nad ei ole alati nii lollid , kui välja paistavad . Tihtipeale on lollid ka haritud hereetikud ja need on need kõige ohtlikumad . Mõningad õpetatud mehed Pariisi ülikoolist on oma raamatuis kujutanud haritud hereetiku ja lihtsa tõsikatoliiklase vahelist vestlust , milles hereetik küsib ärritunult : " Quare rides , cum contra concludatur ? " Tõsine usklik aga vastab irvitades : ma ei tahagi saada sinu järelduste vastu . Tõsiuskliku jutt ei saa olla plenum erroribus , täis vigu . Ketser aga naergu , midagi ta ei suuda oma loogikaga . Teatud asjaolud tegid ka Origenesest hereetiku , mõnes küsimuses koguni suure idioodi . Ma tean , et pole ilmas suurimat pattu kui meie kiriku endise piiskopi , usust ära langenud valeprohvet Mahoundi kummardamine , aga pange naised Mahoundi-väärusu moodi riidesse , kott üle pea , ja te ei pea tegelema nende ilu küsimustega , vaid võite rahumeeli keskenduda mungaelule . " Kui huvitav ! Alles hiljuti ütlesid tema vanemad talle , et Collatinus , sinu pea ei võta ... Nüüd hakkab veel raamatut kirjutama ! Mul polnud võimalust talle väga vastu vaielda , kuna vesprikell kutsus meid palvusele , ja me läksime mööda käiku , millele olid kirjutatud sõnad Justinuse " Lippiflorumist " : " Pole miski kindel , mis siitilmast . " Ärkasin öösel mitmest unenäost . Suvine päike polnud veel tõusnud . Akna taga rabistasid tuvid . Collatinus oli juba ärkvel , istus laua taga ja kirjutas . " Vaata , " ütles ta . " Alustasin raamatuga De Idiotae , esimene osa . Siin tuleb kogu materjal konspektiivselt : idiootide liigid , alaliigid , operaatorid , klassifikaatorid . Teine alaliik : idiootide süllogistika ja retoorika . Ignorants ajaloolise ideena . Varjatud idiootsus Origenese teose " Matteuse evangeeliumi kommentaarium " <arv>. peatükis " Variseridest ja saduseridest " . " " Aga armas sõber , " tuli mulle järsku meelde – mulle meenus , kui palju kordi on kõrkus maailmas karistatud saanud ja kui palju kordi saab ta veel . " Sina sarjad siin idioote , lolle . Kas selleks , et ilmuda Jumala palge ette , peabki olema nii väga läbinägelik ? Ütles ju Jeesus , et pisikesel armsal lapsel on esmaõigus taevariigis ; sinna oodatakse teda . Selleks , et olla ja nautida osadust ristikoguduses , peame me tõusma lapse seisusesse . Me peame saama selleks , kes nii kogenematult seda ümbritsevat ilma vaatab ... ja ... " Ning sellel hetkel meenus mulle Ingeborga , armas laps ristikoguduses . See oli ilus pilt , mis mulle silme ette kangastus . Tõesti , nii kaunilt ja lapselikult vaatasid tema loojanguvalge lume ja hommikuste varjude segu värvi silmad , et oleks saanud uskuma hakata , et ... see armastus on mulle Jumalast antud . Kui me tuttavaks saime , siis oli Ingeborga süütus väga ehtne . Ja süütu ja mitte eriti ettenägelik laps murdub ühel hetkel täiskasvanuks . Kui ta on naine , siis just sellest hetkest saadik mehed teda tahtma hakkavad . Minu järeldus on alati olnud : inimene on ikka olnud üks kindel inimene ; tal on palju omadusi , inimest üleüldse ei saa olemas olla . Kõndisime mööda ristikäiku kloostri raamatukokku . Seal viibiv prelaat tervitas meid väga aupaklikult ja ütles , et kõik köited on meie käsutuses , kui me neid kohapeal loeme . Nüüd otsis Collatinus tüseduselt teise köite , avas selle keskelt ja hakkas lugema : " Millise jälestusega loeme me sabiinitaride röövimisest roomlaste poolt ! Kui seisuse- ja võimetekohane on seal igale mehele haarata üks sabiinitar . Needsamad sabiinitarid , kes ju ometi olid tulnud vaatamisväärsustena etendusele ! Kes olid toodud Rooma ainult selleks , et olla vaatamisväärsused etendusel . Kas sabiinid tegid valesti , et ei andnud oma tütreid roomlastele , kui nood neid küsisid ? Roomlased küsisid tütreid ja ähvardasid siis sõjaga , aga sõda tulnuks ju varem kuulutada ! " Küsisin mungalt , miks ta seda ometi loeb , mis lähevad talle korda röövitud sabiinitarid ? Kuid ta ei osanud vastata . Veel samal päeval jätsime jumalaga kloostriülem Johannesega , kes vaatas meile veel kahtlustavalt järele : ei tea , mida küll sihukesed suvised rändurid siit üldse otsisid ? ! Collatinus viipas talle roosikrantsiga ning kõik küla koerad saatsid meid metsaservani . Me olime taas teel ja saime rahulikult mõtteid vahetada . " Rändrüütliks ei hakka ma kunagi , " ütlesin mina . " Tõsi , mul on südamedaam , kellest ma ei saa mõtteis üle ega ümber . Suurel kuningliilial on kuus õielehte , mis kokku kaaluvad vaevalt rohkem kui paber . Näha sama suurusega ja sama värvusega kätt , tunda selle puudutusi , see paneb mind kahtlema , kas saab olla suuremat hüve õndsatel , kes taevas on Jumala inglid , nagu ütleb evangeeliumisõna . Puudutus on õrn ja siidine ja pilgudki saavad olla sama sulnid . Issand pani Eevat kandma pärispatu raskeimat osa , kuid vahest on just patt see , mis annab naisele võime pakkuda mehele suurimat naudingut isegi oma eemalolekuga . On juba kord nii säetud , et lind võib lennata taeva alla , kui talle liiga tehakse , sarve-elukas võib äsada sarvega , hobune anda kabjaga , ahv võiks ennast pakkujooksmisega päästa , aga mis siis naisel on ? Mis naisel on panna jõu vastu ? Aga asi on just selles , et naisel on ilu , millega tema võidab terve maailma ära . " Tundsin uhkust selle viimase fraasi üle ja nüüd hakkas minu teekaaslane rääkima : " Vaata , sellele metsalagendikule suure rahnu juurde me teeme tule , et ehtsat saksa vorsti praadida ja natuke veini rüübata . Püha Thomas Aquinost on kirjutanud , et Aadam oli loodu , Eeva aga oli produtseeritu . Aadama loomisel ei olnud Issandal otsest eeskuju , kui mitte arvestada seda , et Issand lõi mehe oma näo järgi . Kuna Eeva oli producita , siis oli tema loomiseks vaja matriitsi . Matriitsina kasutas ta Aadamat . Nõnda siis võib öelda , et naine on ebatäiuslik mees , kuid ka mees ei saanud jääda pärast Aadama loomist täiuslikuks . Eeva tundis Aadamast paremini head ja kurja ja see omadus on kandunud edasi kõikidele eevatütardele . Kirikuisa Cyprianus on kirjutanud , et Issanda inglid väljal räägivad ainuüksi meestega , ja ka teiste kirikuisade pühad retseptuurid on mõeldud meestele , sest neitsinahk on võti patu jaoks . Kui palju patte ja kuradeid on nähtud Saksamaal ... Cyprianus väidab , et Jumala palge ees on mees ja naine üks liha . Ometi ei tasu kõikjale toppida sõnakest " üks liha " , sest armastajail on erinevad ihud ja ... " " Kuidas saab minu Ingeborga olla ebatäiuslik ? Tema kassilik nõtkus , tema kuldblondid juuksed , tema altarirohelised silmad , tema pikad ilusad ripsmed , tema väike jalg , tema viimistletud keel , tema peenikene vöö , tema ... Ütlevad ju reisivad skolastikudki naise kohta , et " Süda mul lubab , kuid jahedus keelab . Süütus teeb süüdlaseks , olen peaaegu vaba . " Edasi tuleb ses laulusalmis , et vooruslik naine hoidub alati natuke tahapoole . Esimese hooga on seda raske mõista . Teisalt hoiab igaüks tahapoole Issanda Jumala viha ja armu ees , sest Jumal ei ole alati pika meelega . Rändrüütliks ei hakka ma aga sellepärast , et rändrüütlite lugudes on palju valet . Et naised kaitsevad Südame Kindlust või nii . Naistest ei ole mingeid kindluse kaitsjaid . Kõik saa olla lugulaulude kangelannad . " Meie lõkke leegid keerutasid juba kenasti üle märgade puude . Metsas oli sume ja soe , ainult mõned sääsed tülitasid . Mu rännukaaslane oli sandaalid jalast võtnud ja soojendas tule paistel oma jalataldu . Ma ei unustanud sel hetkel mõtlemast , kui südantsoojendav on niiviisi kahekesi reisil olla ja kõik maailma asjad selgeks arutada . Kui ükskord koju oma Ingeborga juurde jõuan , on maailm küllap selgem . Äkki hakkas keegi täpipealt mu kõrva juures käristit taguma . Sealsamas kostis kümne mehe huikeid . Võsas algas rabin ning leppade vahelt pudenes välja kari jäneseid . Loomad tormasid meist mööda , et jõuda kraavipervele , kus neid ootas peaaegu läbitungimatu padrik . Jänesed jooksid läbisegi , nende hallid seljad vilksatasid tule paistel . Ja otsekohe oli seal ka kari talumehi , kes ühtlase seltskonnana metsast välja astusid , käies täpselt jänese jälil . Ilmselt olid mehikesed mitu külavahet järjestikku kütnud , sest nende viisud olid takjaid täis ja rinnaesistel revääridel pärlendasid ilaribad . Niisugune oli siis nende teenistus ... Tormasin neile vastu ja käratasin : " Noh , noh , mehed , kuhu nüüd ? " " Ajame ärrale jänesseid ette , " vastas pikim talupoegadest . " Õhta rukkilõikus , päeval jänesejaht . " Mehed jätsid jänesed kus seda ja teist ja kogunesid troppis ümber minu . Ma olin isandlikult riides , minu kuuel kuldsed kirjad , mantlil sametpaelad ja krooked . Tundsin , et need lihtsad ja tagasihoidlikud mehed ootavad minult sõnu nagu kuldmune . " Ja kus , " pärisin julgelt , " kus on siis teie härrad ? Ma ei näe teie härrasid , kes ilmselt on parimail ratsudel ? " " Ärrad varitsevad ristteel , kuhu jänesed küllap joudma peavad . See on juba jäneste viis vibude ette jooksta . " " Vibude ? " hõikas frantsiskaan tule äärest ladina keeles . " Vibud tulevad sealt , kus lõpevad rüütlivoorused . Vibudest hakkavad laskma need inimesed , kes ütlevad enese kohta : nullum pacti sunt commodum ehk – ükski leping ei pea ! " Munk pööras end inimestest ära ja vaatas põgenevaid loomi . " Nonne aliquis cariottam habet ? " küsis munk tasa ja nagu muuseas . " Kas tõesti kellelgi ei juhtu olema porgandit ? " tõlkisin ma otsemaid teekaaslase lause . Üks talumees hakkas seepeale kuuetaskus kohmitsema ; kulus tükk aega , enne kui ta tõmbas välja kaks tohletanud porgandit . " Naine pani ommuku kaasa , " kohmas ta . " Anna aga siia , pärast tasume sulle kahekordselt , " vastasin mina ja andsin köögivilja frantsiskaanile . Frantsiskaan tõusis ja astus suunda , kuhu alles hiljuti olid kadunud jänesed . Peagi kadus ta kaharate puude alla , kuhu mina ühes mõne talupojaga talle järgnesin . Kuulsime , et vend Collatinus laksutab keelt , sumistab , pudistab ja huugab nagu hüüp . Tema toekat kogu võis näha puude vahel , kus ta porgandi ja jänestega midagi sekeldas . " Ka Püha Franciscus tegeles loomadega ja pidas neile jutlusi , " sõnasin ma talupoegadele . Nad pomisesid härdunult issameiet . Astusime toimuvast veelgi kaugemale ja nägime , kuidas jäneste hall kari kogunes vaimuliku ümber . Kissitasin silmi , et paremini näha , kuid vahemaa oli paisunud liiga suureks . Nägin vaid , et jänesed tulid päid koogutades ; erkpunane asi , mis meile kätte paistis , oli ilmselt porgand . Samal hetkel jõudsid ka mõisnikuisandad ratsudega kohale ning nemadki puurisid oma pilgud mungale . Nad tõmbusid tagasi , nähes , mis toimub , ja hetk hiljem võis neid näha põllupeenral palvetamas . Lõpuks saabus päevakangelane tagasi meie juurde , mõlemad käed porgandeist vabad . Meie keskel valitses usuline hardus . Talupojad ja nende isandad vaatasid taevaavarustesse , käed ristatud tänupalveks . " Mis jutluse sa neile pidasid ? " hõikasin juba kaugelt . " Jutluse aluseks oli Esimese Moosese raamatu kirjakoht : " Ja kõikidele loomadele maa peal ja kõikidele lindudele taeva all ja kõigile , kes roomavad maapinna peal , annan ma haljast rohtu toiduks . " " Püha isa , ega's sa ometi jänestega ladina keelt ei rääkinud ? " " Oh , ainult mõned fraasid . Püha Franciscuse üks esimesi imetegusid oli hundi kasvatamine lambaröövijast palukeste mangujaks . See hunt , kelle ta ära rääkis , elas veel mitu aastat , jäi vanaks ja halliks ning kõigil Assisi elanikel oli suur au teda vastu võtta oma ukse taga , kus ta lakkus koputit , julgemata koputada . Hunt ei teadnud , et on kirjutatud : kes koputab , sellele avatakse , ja kes iseennast alandab , seda ülendatakse . " " Koputi lakkumine nüüd mõni hundipärane eluviis ! " kritiseerisin mina . Meid paluti külla ühe saksa pisivürsti juurde , kes tegeles hobuste kasvatamisega . Collatinus oli ümberkaudsetes külades korrapealt peaaegu pühakuks kuulutatud ning teda käidi vaatamas nii siit kui ka sealt . Ta püüdis ka inimesi ravida . Ühelt naiselt võttis ta ära halltõve , silmahaiguste vastu tema võlujõud aga ei ulatunud . Meie sealviibimisega oldi rahul ikkagi ja vürst Tiesenhausen kinkis meile suurepärased lumivalged traavlid , ehtsaimad palefridus'ed ehk võitlusratsud . Kui Collatinus vürstide ja hertsogitega asju ajas , mõtlesin mina lakkamatult hundi ja trepi peale . Kui võimas eksempel ! Kristlik hunt ulub trepil , samas kui tähed pliks-pliks-pliks süttivad katuste harjadel . Ikka nendesamade katuste harjadel , mille all on majad ja pehkima kippuvad trepid . Trepid , mis vahest lõhnavad lapsepõlve ja murakamoosi järele , mida lapsed on just trepile tilgutanud . Liigutav idüll hundist , kes palub ! Alles suve lõpu poole saime taas põhja teele asuda . Harilikult peatusime sügavates metsades , eemal igasugusest inimasustusest , et meie dispuudid paremini välja tuleksid . Seal ütles mulle Collatinus : " Püha Franciscuse juures on kõige imelisem just see , et ta nimetas hunti " vend hundiks " ja katsetas tema peal ladina keelt vaid ainsa lause ütlemiseks : et vend hundi ausa nime peale on tulnud kaebusi ja kurtmisi . Ausa nime peale , kas mõistad ? Seda ausat nime tuletas hunt veel sageli meelde , kui ta Itaalia mahedatel talveöödel inimeste treppidel seisis , käpad õhukeses lumekihis ja koon taeva poole . Keegi tark mees on öelnud , et kui metsasusi on trepi ees , siis ta ei näe ega tahagi näha kõiki selle astmeid , tema näeb ainult eelastet . Trepp sümboliseerib ka kõiki vastristitud maid , mida Rooma näljaselt piidleb , kui kasutada suuri allegooriaid . Niipalju kui mina ajaloost tean , tulnuks kuningas Otto Kolmandal anda otsekohe löök Läänemere äärde või vähemalt saata sinna preestrid , kes toimetanuksid ristimist . Aastal <arv> oli meil ainus võimalus rajada heledapäise kõrgekasvulise inimese ühtne riik . Kristlik mõtlemine oleks siis levinud Ida jõe Eridanuse , Vistula ja veneetideni . Vasallitruuduse ja seitsme vooruse idee oleks saavutanud mitmel maal head mõõtmed . Olen ka kuulnud , et kui Teutooni Ordu jõudis ristimata paganate maale , toimetati seal vaid üks sakrament : püha ristimine . Sellele pidanuks järgnema kinnitamine Püha Vaimu nimel , meeleparanduse sakrament , armulaud , viimne võidmine ; kõik , mis kuuluks kokku nende ülimalt tähtsate sakramentidega . " " Hei , hei , pean'd pea , püha isa , olen lugenud vanadest kroonikatest , et meie piiskopil , kes kolmeteistkümnenda Issanda aastasaja hakatusel meie ala paganarahvaid ristis ja pühi talitusi pidas , ei olnud aega kinnituse sakramendiks . Orduvendadel ei jagunud selleks katehhumeenidele õli , piiskop Albert aga ei teadnud eesti paganavanemate nimesidki . " " Enne ristimist ongi inimene nimeta , " õiendas Collatinus . Meie äsja hangitud hobused olid meid teineteisest eemale viinud ning me ratsutasime kummalgi pool väikest oja . Sel hetkel tuli vend lagedale uue teoloogilise arutlusega . " Kui palju olen ma rääkinud , et Rooma-hundi ahnus paganarahvaste trepil oli liiast . Ei pea umbropsu ristima otsekohe ja kõiki maakondi korraga . Uskugem Apostlite tegusid , kus seisab : " Ja usklikud ümberlõigatute hulgast , niipalju kui neid ühes Peetrusega oli tulnud , ehmusid , et Püha Vaimu and valati ka paganate peale , sest nad kuulsid neid võõraid keeli rääkivat ja Jumalat väga ülistavat . Siis Peetrus ütles : " Kas keegi võib vett keelata , et ei ristitaks neid , kes on saanud Püha Vaimu nõnda nagu meiegi ? " " Kas Püha Vaim oli välja valatud ida paganarahvastele ? " " Paganarahvaste iidsed tammed võeti Liivimaal maha , " meenutasin nüüd talumeestelt kuuldut . " Mittesakslaste tammesaludest said hiljem põllusiilud ja karjamaad , ka mõned teed läksid sealt läbi . Aga teede rajamisega kaevati haudu lahti , kus istusid sees luukered . Olen ise neid näinud : vanad , pagana moodi rajatud hauad . Meeste ja naiste puusaluud olid enamasti ühtmoodi laiad , ainult maetute käed erinesid . Kui sa oled sajandeid maetud märjas liivas ja ikka veel saadakse aru , et sa oled ilus naine , et rüütlid võinuksid sulle oma piigi pühendada , siis on see suurim ... Naiste käed olid ka paganatel risti , nende sõrmed olid peaaegu kurguaugus . Küllap sellepärast , et vesi liigutab liiva , mulda ja kive : ta liigutab ka kõiki kergemaid asju , naiste käeluud aga ei ole nii massiivsed . Nii nad liiguvadki selgroo viimase ehk kaelaliigese esimese lülini . Seal olid maetud paganate naised . Jah , naised olid kõige tublimad vanade hiite all paluma , et veidigi paganausust alles jääks . Seda , kui vale oli nende viis , me praegu ei aruta . Neile võime laulda ükskõik missugust viisi , ellu ei ärka nad ikka . Viimse Päeva viimsel õhtul jäävad ka paganate hauad suletuks . Võib-olla lendleb kusagil õhus ootus , et nendegi hauad avanevad ja Issand kutsub mõnegi nende hulgast ära , aga see lootus on kindlasti rumal . " Olgu siinkohal ka tähendatud , et õieti on olemas täitsa toredaid vastristitute kogudusi . Nende jumalateenistused kulgevad ikka nii , et algul ei saa pidama ja pärast vedama . Aga see tähendab , et hoog lihtsalt raugeb . Mõned talupojad armastavad oma maaisandatest kõnelda ja mainivad jutus mitmeid ülikuid . Olgu ka öeldud , et ühte oma kunagist kuningat nimetas üks mittesakslane Adrarahaks ja rääkis temast justkui mingisugusest pühadusest . Suve lõpu poole ratsutasime edasi Wormsi suunas ja kolm ja pool versta enne linnaväravaid kostitasid karjused meid haneprae kamarate ja kontsudega . Eks siis sõime ja lobisesime ühes hanekarjustega , kuni jõudis kätte videvik ja selged tähed asusid paistma . Augustiöödel on need kauged punktid selged kui vesi . Karjused tõmbusid oma tekkide alla . Meie soovisime veel vestelda ja seepärast lubas vaga vend ühe silmaga karjagi jälgida . Ta heitis selili ja vaatas tähtede kena sära . Ja hakkas minuga rääkima , nõnda lausudes : " Tihti olen vaadanud neid tähtkujusid seal ülal , kõiki neid Luiki ja Jahipenisid . Nad elutsevad seal ülal , ilma et nad meist midagi teaksid , ja võib-olla ei tea me korralikult nendestki . Ja siiski on mul tekkinud inimlik , ehk lapselikki küsimus : kus on siis Jumal ? Kui tähti on nii palju , nagu mahuks viljaterasid ookeani , kus on siis Jumal ? " " Aga kui palju mahub viljaterasid ookeani ? " mõtisklesin mina . " On olemas selline arv ? trillio . See tekib saja tuhande saja tuhande korrutamisel ühe miljoniga . Hieronymus õpetas meile Prahas , et trillio on kolmainsuse atribuut , seda ütleb tema nimigi . Järelikult mahub trillio-kordne viljaterade hulk ookeani . " Collatinusel ei olnud seekord muud vastust , kui et viljatera on õnnetu olevus . Sest kuivõrd vähe sarnaneb viljatera oma kujult Jumalaga , mis on universumis kõikide substantside mõõt . Viljateral ega Jumalal ei ole küll ühist ei kuju ega millegi muu poolest ja sellest on kahju . Dispuut jäi taas viiki , sest pikemalt ma oma pihiisaga tookord vaielda ei julgenud . Meie teekond jätkus , me ratsutasime üha enam põhja poole . Tegime seda kõrvaliste teede kaudu , vaikseid metsatukki pidi , kus muud polnud , kui vaid rästaste kudrutamine ja pikkamisi kollakaks tõmbuvad kahisevad lehed . Oldenburgi rae ees kaalupommide majas tuli mul üks kummaline mõte pähe , ja et me Collatinusega juba mõnda aega olime teoloogilisi dispuute pidanud , ei häbenenud ma seda temalt küsida : " Sa oled ju küllalt uurinud Ristija Johannese sõnu tollest , kes tuleb pärast teda , nii et Ristija tal kingapaelagi ei ole väärt lahti sõlmima ? " Collatinus muigutas rahulolevalt huuli ja vastas : " Täpselt nii . Ma olen just neid pühakirjakohti eriti palju uurinud . Ristija ütleb : " Pärast mind tuleb vägevam , kelle kingapaelugi ei ole ma väärt lahti päästma ... " Jah , see on Markuse evangeeliumi ilusamaid lõike , mida kasutatakse advendiajal . Ja asub ta evangeeliumi ühes pühimas kohas : <arv> : <arv> ! Nii üks kui ka seitse on valge maagia arvud , mille tegelikku jõudu on võimelised lahti päästma üksnes inglite käed . " " Nii nii , " tegin mina järelduse , mis oli esialgu üksnes hypothesis , " Päästjale , kes on tõde ja elu , tahtsid tema vaenlased kõigepealt vahest sellega meelehärmi valmistada , et lahti võtta tema kingapaelad , et ta ikka kindlasti komistaks ja oma nina veriseks kukuks . Kas ma olen asjast õigesti aru saanud ? " " Ei ole , sõber . Sa said täitsa valesti aru . Harva saadakse aru nii valesti ja need harvad valesti arusaajad on harimatud , aga sinul on haridust küll . Või mis haridus ! Haridust ei ole vajagi , kui on ikka tugev usk . " See järeldus masendas mind ja me jätkasime vaikides oma teed . Tundsin end üsnagi puudutatuna asjaolust , et ma ei osanud ilmaasju formuleerida nõnda , nagu see olnuks õpetatud mungale vastuvõetav – ehkki minagi olin ju saanud omajagu haridust . Meie pikk tee sai lõpule , ja oktoobrikuus , kui kõik puud juba sügisehtes ja hall saksa taevas kõmas kisavaist lindudest , ratsutasime me Lüübeki Karjaväravast sisse . Mina olin ju rännakul ilusti habet ajanud , aga vend Collatinus jõudnud karva kasvada . Minu sõber , too kaisukarulik ja omapoisilik kogu nõnda uhke ratsu seljas , pakkus seninägematut vaatepilti . Tihti tulid meile vastu ulakad kaupmehesellid , kes Collatinuse õnnetut välimust pilkama kippusid , tema aga ei teinud sellest välja . Kõigepealt langetasid kased oma lehed , siis jõudis järg leppade ja tammede kätte . Metsaalused olid kui väikesed märjad sood , kuhu ratsude kabjad kinni jäid . Sellepärast olime ütlemata rõõmsad , kui tundsime endi all linnatänavate tugevat kruusa ja kesklinna kandis ka ümmargusi siledaid munakivisid . Neil päevil oli Lüübek tüüpiline alamsaksi sadamalinn mõnekümne tuhande elanikuga . Siin austati vanu tavasid ja siinsed jõukamad mehed said palju kasu eeliskauplemisõigustest Skandinaaviamaadega . Travemünde sadam töötas ikka täisvõimsusel ning kai äärde pääsesid vaid täismahus laevad . Iga tänav hargnes kui ussikeel . Sadamateedel leidus suuri valgeks lubjatud vilja- , liha- ja riideaitu : küllap oli siin , nondesamade teede ääres , mitukümmend meest jõukaks saanud . Linnasüdame väikesest majast valitses linna raad , kohaliku pisiriigi alustala . Ja seesinane raad liigutas für Gottes gnade ehk Jumala armuks kaubavoogu Mecklenburgi ja Schleswigi , Hamburgi ja Breemenisse , Kölni ja Kulmi ja ei tea kuhu veel . Lüübeki Lossi tänavale , suurimale ja vanimale , oli rajanud oma esinduse Saksa Ordu . See oli tume maailm , kuhu kõrvalisel ei olnud võimalust heita pilku , nii kinnine ja salapärane oli see oma kummaliste reeglite kütkes . Valgetes mantlites ordurüütlid näisid puhaste , kõrgete ja kättesaamatutena nagu moraalietalonid . Raehärrad ehk ei tunnistanud seda , aga ordu õpetas sellegipoolest neile kombeid nii mõneski paigas . Olime jõudnud hilissügisel põhjamaisesse linna . Collatinus ei olnud jaheduse vastu valmistunud ja jäi nohusse . Külmetas ja tuli vihma , ilm ei olnud mitte kiita . Linnamehed kandsid juba festburge ehk mitmekordselt vateeritud joppe , meil aga polnud selliseid seljas . Ei suuda ju ka kõike ette näha . Linnas peeti laata ja nii pääsesime meiegi selle südamikku sisse , ilma et meilt keegi midagi küsinukski . Tegime tiiru ümber toomkiriku ja jätsime siis hobused ühe taverni ette , et sisse astuda ja ennast natuke veiniga soojendada . Rahvast oli sel päeval palju liikvel ja vaekoja juurde jõudnud tekkida terve vankrite ladu . Talumehed olid oma sõidukid ajanud nii üksteise lähedale kui iganes võimalik , vankritest aga rajati iseäralised müügiletid . Vaekoja taga müüdi õunu ja mett , vanemad naised olid püsti pannud oma " sokitööstuse " ; siin oli ka mustemaid mehi , kelle juuste värv reetis nende ladina päritolu . Ent nemadki liigutasid end väärikalt , nende käemärgid olid samasugused kui kargetel põhjasakslastel . Kasutasime siis seda " sokitööstust " omal kombel , et meil nii külm ei oleks . Ja vaata : läkski soojemaks . Heeringaid leidus küll kõikjal , mitmesuguses suuruses . Oli poolelusaid , kes end veel liigutasid ehk siis silmigi volksutasid , oli jääkülmast veest võetuid ... Muudkui osta aga ! Ja seda ma tegingi . Olime Lõuna avarustest jõudnud kala- , kauba- ja õllelinna , kus ei olnud sugugi enam nii soe kui kaugel lõunas . Ja kus vist ka teoloogiliste dispuutidega midagi ära ei teinud . Rahvasuu nimelt kõneleb : " Lüübek on kaubakoda , Köln on veinikoda , Braunschweig on relvakoda , Hamburg on pruulikoda , Magdeburg on küpsetuskoda ... " Ja nii edasi ja nii edasi . Raekoja lähedasest kõrtsist astus välja sabakuues taverniülem , et meid , uustulnukaid , lähemalt kaeda . Ta kinkis meile vaid ühe pilgu . Ta ütles , et meie oleme esimesed , kes saavad tema kõrtsist kaasa suurepärase panuse : tasuta kaerakotid hobustele . Kui me muidugi ikka piisavalt rooga ja jooki tellime . Seda me ka lubasime , sest mis sa ärimehega muidu ikka teed . See vana kõrts paistis väljastpoolt väga ahvatlev , ning et parasjagu kestsid roosikrantsipühad , oli ukse kohale koputile väike roosikrants pandud . See oli pime , kuid avar kõrts , kus ma kibekähku õlut ja põdraliha tellisin , et sööminguga kiiresti ühele poole saada ja minna siis taas linnaga tutvuma . Taverniülem ei usaldanud meie puhul oma plikasid ja tõi siis ise kõik kätte , mis tuua oli . Ta ütles : " Isandail on küll kiire , aga pole vist nemadki huvituseta , et meie vana armsat Lüübekit külastavad homme kuninga ametnikud kaugelt Böömimaalt . Aga palun , siin on teile tellitud kintsud . Muide , proovige meie sülti , Raetaverni roog . " Collatinus luges pidulikult söögipalve ja asus isutult söögi kallale . Tema pilgud aga käisid mööda rohelistes kleitides ettekandjaneiusid . " Ma ei suuda rohkem ! " viskas ta selleri lauale . " Ma ei suuda mitte üht seelikut himuruse ja intellektuaalse igatsuseta vaadata ! Meie peame lahku minema , kõlvatust mungast ei ole teekaaslast ega teekäijat . Olin aastaid abipreester , aga selle reisi ajal olen hakanud tajuma , et olen ilmalaps ega vääri preestrirüüd . Inimene on nõrk oma liha vastu . Võib-olla polegi see kurat , kes meid lihahimuga kiusab ? Ma olen teoloog ja peaksin mõistma , et kuratlik jõud asub inimese niuetes , just nimelt sealt teeb Saatan kontraplaane Jumala plaanidele . On inimesi , kes suudavad neile vääramatuile jõududele vastu hakata : need on vaimselt ja füüsiliselt süütud , kellel sugutegemise tung äärmusolukordades välja lööb , kui on üliväga palju humalat sees ? ehk siis on viin mõistuse peale hakanud . Nood on inimesed , kellel veres üleliia kollast sappi . " Niisugusel hetkel olin ma kaunikesti ehmatanud , kuid mul oli jaksu ja oskust vastata õpetatud mehele nõnda : " Sa ehk tead Husi sõnu : " Inimloomus jätkab eksistentsi . Õpilane Aadam ütles aaa , õpilane Eeva hääldas ee ... ee ... ee ... , aga keegi ei suuda üle saada pärispatust . " See seisis tema raamatus De mulieribus , mida ma Prahas lugesin . Sain sinust ennist aru , et sinagi suutsid mõne sellise raamatu avada , enne kui neid põletama hakati . " " Mis sa arvad ? " küsis munk õhinal . " Kui ma oma patustest mõtetest jagu ei saa , kas peaksin siis minema Origenese teed ? " Võpatasin . Ei tahtnud uskuda , et see inimene võib nüüd välja minna seesugustele toorustele . Vastasin viisakalt : " Enda ihu lõikamine on patt , nagu on ka patt enesetapp . Me kõik mõistame : kui Jumala teenimine sulle üle jõu käib , kao mõneks ajaks silmapiirilt , lase tonsuur välja kasvada ja ilmu siis välja mõne ilmaliku ameti esindajana , näiteks linnafüüsiku või kas või puusepana . Viimane amet peaks sul ju päris selge olema . " Ta kutsus mind taas kogemata vale nimega . Selle valenime minu kohta oli ta endale juba Harzi mäestikus sisse harjutanud . See oli suve lõpu poole , kui meie tee üle mõnede künkaharjade käis . Mu nimi on tegelikult Adolf : " Ah , oh , Regidus , tellime uue laari õlut , sest siin otsustatakse ju minu hingeõnnistuse üle ! Kui siit lauast tõusen , siis ei ole ma ju enam endine . Nii lihtsalt ei käi hingeõnnistuse üle otsustamine kunagi , et paari sõnaga otsustame ja siis enam selle juurde tagasi ei pöördu . Või mis otsustajad oleme meie , et teame Isa armunõu ? Kirjutatud on : " Kui õige vaevalt pääseb , kuhu siis saab õel ja patune ? " — Kiida , õde , kiida , vend — siin on Püha Sakrament . Kui sa ei pahanda , laulan ma ühe vana ordulaulu . " Ulgudes , kähisedes ja endale vastu rindu tagudes hakkas ta lauluga pihta , ja — vennad ! — seda oli jube vaadata , sest tundus , nagu oleks ta lämbunud iseenda hääle sisse : " Vend Konrad , lihtne talulaps ja vaga , truu süda , töökad käed ja avar pää : nii teenisid sa , käies adra taga , suurt Jumalat , meel rahulik ja hää . Kui kutsus Issand : " Konrad , astu siia , ja pane selga kaputsiini rüüd ! " Ei tõrkunud sa kõike ohvriks viia : prii looduslaps sai uksehoidjaks nüüd ! Töös , palves aeg sai üle neljakümne : said lohutust ja rõõmu paljud sult ja nüüd su auks on altareid ja hümne , su nimi süütab teistes püha tuld . " Sellal kui ta laulis , hakkasid mõned teised külastajad meie poole vaatama , sellepärast ma pidin seda õnnetut vaigistama . Manitsesin teda , et joomine on õnnetute pahe , tuletasin meelde , mida ütles Püha Bernard ohtra veini , õlle ja põletatud viina kohta . Ta ütles : " Välja kannatada ja eemale hoida ! " ( sustine et abstine ) . Collatinus jätkas veidi vaiksemalt : " Me teame kõik väga hästi , et Suur Kohtumõistmine jõuab kätte , ja kuhu panen mina , vaene patune , siis oma pea ? Kuidas aga olen mina tundide kaupa mõelnud , et võiksin panna oma pea naise sooja pehmesse rüppe ... kuidas võiksin ma Issandalt veel paluda seda naise helluse ja õrnuse andi , mis minu elust nii julmalt välja on jäänud ? Ma ei suuda mõista neid , kes rahulikult lepivad õrna kallistuse puudumisega , otsekui oleksid nad mingitsugu raiepakud , aga mitte elavad inimesed ! Ah , kui ma vaid saaksin kallistada noore neiu valget saledat keha , ainult aupaklikult emmata , tagasihoidlikult , nagu tungiksin võõrale territooriumile . Ma ei soovikski täielikku vallutust , ehkki olen veel noor ja minu veri keeb ! Eks kirjutanud Abelardus : naise keha on Jumala tõeline tempel . Nüüd aga pole tema õpetus ju kellelgi enam meeles . Aga nood , kes räägivad liha suretamisest ja tekitavad minule sellega kunnatut tuska , võiksid ometi meeles pidada Piibli sõnu : " Jumala pojad nägid , et inimeste tütred ilusad olid . " Kui isegi inglid kartmatult abiellusid , miks ei või siis mina põhjalikumalt järele katsuda , et eevatütred ikka ilusad on ? ! Hoidku Issand meid patuseid ... Isegi lõbunaised ei võta iga kord vastu jumalasulaseid , kartes ränka pattu , mina aga unistan peenimatest kiharatest ja veetlevast punasest suust . Huultest , mis naiseliku leplikkuse ja külma lubavusega laskuvad minu omadele , mina aga võtan need vastu , teades , et neis väreleb kirg ! Kas pean ma siis iga päev ja iga tund kamprit nuusutama , et mu himud üle läheksid ? Ei ole seda kamprit ju võtta toopide viisi ! Suur on minu ahastus , koledad on minu tunnid , millesse Kõigekõrgem on mind , surelikku , vajutanud ! Põhjatuma häda seest hüüan mina Sinu poole , Issand ! Issand , kuule mu häält , sinu kõrvad pangu tähele minu alandliku palumise häält ... Kui Sina , Issand , tahaksid kõik ülekohut meeles pidada ... " Pidin taas oma teekaaslast vaigistama , et ta ei karjuks , aga ta oligi juba otsusele jõudnud ja lõpetas : " Nii , minul on nüüd asjad selged , kerjan natuke ja lähen siis palverännakule Hemmarshausenisse Püha Vere juurde . " Mina vastu : " Hea küll , kui selged , siis selged . Viinas on tihti tõde . Kuid ole nii hea ja räägime veel vahetult pärast seda sinu otsust , sest kes teab , kunas sina jälle saad kellegagi vaimsetel teemadel nõu pidada . " Väljas lõid kirikukellad väsinult , keegi naeris ja kõneles linnaveskile minekust seal , kus Trave vood on kärestikulised . Collatinus kuulas ainult mind ja oligi nõus minuga veel rääkima . Siis ma küsisin , miks tema ei saa enam mitte ühtegi seelikut ilma intellektuaalse himuruseta vaadata . Kas intellekt on nii oluline , et seda peaks mainima maailma kõikvõimalike asjade seas , nii heade kui ka halbade ? Tema läks algul vastusest päris mööda , siis aga sõnas , et teda juhivad niihästi süda kui ka pea . Pärast seda tuli kurb hüvastijätt . Mõelda vaid , ma ei kuule enam kunagi tema roosikrantsipalveid . Seal ta läks , hall ja kurb kuju . Minagi lahkusin , jätsin selle kõrtsi hoopis maha . Väljas nägin , et ta oli oma valge traavli kaasa võtnud , mida ju soovisingi . Ratsutas oma tubli kõrge ratsuga kiirel kapakul minema . See oli viimne kord , kui ma teda Lüübekis nägin , hiljem trehvasime veel ja veel . Mida peale hakata võõras Lüübekis ? Mida teen selle karge põhjamaise linnaga , mis on nagu suur kaubakoda ? Millist elu hakkan siin elama ? Kas siin ka vajatakse Rooma õiguse asjatundjat ? Minu sooritatud hiilgavad eksamid linnaõiguse printsiipides , Iuris Iustinianis , kuhu need siis jäävad ? Teadsin nelisadat kanoonilise õiguse punkti peast , juba isa oli kodus kiitnud minu mälu . Kuhu jääb see nüüd ? Kuhu jäävad minu kanoonilise õiguse punktid nüüd ? Kaubalinnas polnud mul kellegagi seaduste tundmises võistelda . Kui , siis ehk vaid rüütlitega tänavail tüli norida . Juba hakkas minu ratsu linnaisandaid huvitama , minust mööda kapates arvustasid ja kiitsid mõned punamantlimehed teda õige kuuldavalt . Kingituseks saadud palefridus'ele olin pannud nimeks Falada , see oli tolle muinasjutuhobu järgi . Nüüd oli mul lihtsalt üks ratsu , keda ei oldud veel võitlusis proovitud . Nüüd , mil ma peatusin Lüübekis , oli see ratsu trahteris kõva valve all . Olin tema valvamise eest ühele hakkajale hollandi soost poisile kõvasti maksnud , kulutanud selle eest vaat et oma viimased veeringud , viimased õnneks peenraha hulgast . Alles oli mõne nädala elatisraha markades . Lüübek on hiiglalinn , suur isegi pärast seda , kui siin vaevalt kümmekond aastat tagasi paarsadakond inimest mingisuguse väga õnnetu kõhutõve poolt maha niideti . Nõnda kõneles üks puusepp mungale , kui nad raevangla ees tasakesi juttu puhusid . Ja mina nägin seda stseeni pealt . Mul oli küll plaan esineda siinmail lausa algusest peale rüütlina , niisugune oli ju minu tolmune rõivastuski . Kuid et mind siin tõepoolest mitte keegi ei tundnud , siis astusin ligi ka sellele lihtsale rahvale ja küsisin : " Eks ole siis ju jälle sedasama haigusetekitajat oodata ? Tunnen hirmu , sest tõin oma pere siia linna ... " Ja pärast väikest pausi küsisin : " Kust see tuleb ? Veerennist ? Kraavidest ? " Siis vastas see käsitöölisepoiss munga eest ise ja , peab ütlema , tegi seda tõesti hästi . Tema pruunikas mantel ei eristunud hallist sügisest me ümber , aga tal oli helevalge lapsenägu . Nii noor ja juba nii teadja . Selliseid jääb järjest vähemaks meie hallis argipäevas . " See tuleb otsejoones Trave jõest . " Jalutasin eemale , et enam merd silmata . Seal siis vaatasin tugevaid vettinud tammeplankudest laevu , mis pidid laineid sõudma Novgorodi ja Cádizi sadamate vahet , õigemini küll kastma ankrut kõigi lugematute sadamate juurde , mis jäid nende kahe kauge punkti vahele . Kai äärde jõudnult visati kaks rasket ankrut merepõhja ning tõmmati end raskete pigiste köite abil paksu sadamasilla külge . Ja puri lakkas merele lehvitamast ... Oli aga laevu rohkem lahes , siis jäi uustulnukas aupaklikult kaugemale reidile . Vantide , raade nagisedes ning täävi plumpsudes asus siis raske koge end ümber keerama nagu tagaaetav põder kõhnemat sorti tihnikus . Ja oh seda kisa , mis siis kail algas . Ülemused karjusid , mündrikusellid jooksid oma jalad villi , paadiköied tõsteti lahti ja algas meeletu sõudmine eemal lösutava laevani . Kui laev tuli läänest , siis võis juba ette arvata , et ta on täidetud siidi või vürtsidega . Ehk siis kalliskividega . Viimased muidugi väga hästi laeva ei täida , neid hoitakse roolikambris ja enamik meeskonnast ei teagi , kuhu on aarded peidetud . Küsibki keegi , vastavad laevavanemad valsisti ehk siis annavad ränka piitsa , mida üksmeelselt kutsutakse " üheksasabaliseks kassiks " . Aga laev võis tulla ka ida mereavarustelt : Riiast ? mis on kanepi- ja võikoda ? samuti Memelburgist ... Ja kui laev tõesti ida mereavarustelt tuli , oli raske välja kannatada vendikeelset kisa : " Perkuna ! Pirmoji ! " Näe , seal ... Üks koge ei ole pilgeni heeringatünne ega puuvillariiet täis laaditud ja tema lastakse väikese koorma pärast kõige lähemale . Preisi laevajuhil ei ole paberid korras ja ta vaatab süngelt üle reelingu . Temaga on tulnud vestlema raehärra , kes nimetab teda " vanaks semuks " . Nägin ka , et Klughafeni-poolsel kanalil on üks võrdlemisi suure ahtri ja Hansa vapiga laev ankrusse jäänud . Laeval oli meeldivalt graatsiline kuju . See oli laevarivi julgestuslaev . Külmast ilmast ja sügispimedusest hoolimata askeldasid meremehed ta köite ja purjede kallal . Kõik purjed võeti maha , sõiduhooaeg oli lõppenud . Laeva ees tammus soojas vammuses soliidne mees , küllap laeva kapten . Ta suured mõhnalised käed hoidsid mõõgatuppe ja mustast , väga pehmest ja kurrulisest nahast rahakotti . Ühe käega viipas ta aeg-ajalt üle parda , öeldes madrustele , et kiiret pole kuhugi ja kirikupüha pärast pole sadamakõrtsid nagunii enam lahti . Eht põhja kuju . Peenest pruunist inglise kalevist riietus näitas , et ta on ikkagi Hansa kaupmees . Ma kõnnitasin oma armsat Falada-ratsut käekõrval , aga tema nägi mind ja mu hobu lampide valguses . Esialgu mõtlesime temast kauge kaarega mööduda , aga siis ta hüüdis : " Rüütel ! Auväärt rüütel ! " Sekeldusi ma ei soovinud . Aga vajasin seltskonda . Pöördusin tema poole ja Faladagi pöördus , aeglaselt , küljetsi , justkui vastu tahtmist . Vaatasin tema kurba kuju loksuvate merelainete ees . Ta silmis põlesid tulukesed : võib-olla plinkisid seal ikka veel mõned öötumeda jäise mere tuletornidest — Belti ja Trave tuletornid , kõik need , mis päästnud nii palju karme mehi surmasuust , kui nood tormiga heitlesid . Kõik need võisid seal plinkida . " Kas teil , isand , on hetk aega , ma oleksin soovinud teile midagi näidata . " Aega oli mul laialt ja ega mul näitamise vastu kah midagi olnud . Ületasin sadamasilla ratsutades . Laevatrepp tõsteti kohe meie järel üles , selle eest hoolitses pikka kasvu meremees , kes laevalaele ka mu hobuse sidus . Siis aga läksime pootsmani ja meeskonna ruumidest mööda ja kapten avas mulle ukse oma kajutisse . Otsekohe lõi mulle vastu värske roosilõhn ; ehk oli alus tulnud kusagilt lõunamaalt ? Ülal laes , hoolega lubjatud palkide küljes rippus puur lõunamaise linnuga , kes tegi küll veidrat häält , kuid rääkida siiski ei osanud . Ütlen kohe , et mu pruunikad silmad näevad väga hästi . Ümmarguse trellitatud akna taga lõhkesid suured vihmapiisad , krõbistades ja kopsides vastu aknakese tugevat seapõit . Märganud , et ma ei ole just väga varmas oma ratsu ohelikust lahti laskma , tegi võõras mees kiiresti jutuga algust . Ma tahtsin tõesti rutemini asjaga ühele poole saada , sest ma ei teadnud , mida siit oodata . " Ma olen Brouage'i kaubaagent , Hansa Liidu teenistuses . Siin kastides " – ta näitas tõepoolest mingile kahele kastile , millel välismaised kirjad peal – " on kolmkümmend neli puusepahöövlit , mida üheski sadamas ei taheta ja igal kaubateel ootab neid vankreilt väljalükkamise oht . Puuseppade tsunftides teeb iga meister ise omale höövlid , lõikab meistrimärgidki sisse . Võõrast justkui ei taheta . Mitmed meistrid on ikka ostnud , varuks . Annaksin jumalamuidu . Olen siin sadamas ikka õnne katsunud ühe ja teisega , mõned höövlid on läinud ka , sest põrsast kotis te minu käest juba ei osta . Vahetanud omanikku , nagu üteldakse . Nägin , kuidas ennist rääkisite juttu selle puusepaga , aga läinud ta oli , ja hakkan mina , vana inimene , nüüd teda taga ajama . Aga teie tulite ise minu juurde ... Ehk teate mulle lähemalt öelda , kust ma võiksin leida suurel hulgal puuseppi , mina kui omanik ja selle laeva kapten pealekauba . Lüneburg , Breemen ? Olete ju kõikjal käinud . " Kihvatas , oi kuidas kihvatas ! Siin taheti ju solvata minu aadlikuau ! See pealtnäha naiivne sell oli minu au jalge alla tallamise peal väljas ... Eks olnud see isegi õiglusetu , et mina , kõrgesti sündinu , pidin oma kõrgeid jalgu terve sügise kastma Saksamaa hallis poris . Kuid hiljutine tudengiks olek tegi minu aadlikuks olemise ka kuidagi pehmemaks , paindlikumaks . Pärast suurte tarkuste omandamist oli minust saanud mees , kes vähemalt noogutab mu ees pead paljastavale talupojale . Tõesti-tõesti , miks tuli just minul kuulata tema höövlimuresid ? Jah , võin end tõesti tunnistada aadliau omanikuks ühes sukapaelte ja muu selle juurde kuuluva pudipadiga . Isegi kilp oli mul kord — ei tea küll , kus see tolmuma peaks . Pärast kilbist lahtisaamist lasin omale vapiga medaljoni graveerida . Kõige selle pärast alustasin ma temaga juttu kolmandas isikus , nagu poleks minul teda sünnis sinatada ega teietada : " Mees ei tea vist , et räägib krahv Adolf von Wanevariga , kelle vapi vanus on vähemalt sada aastat . Aga sellega ma ei tahtnud muidugi solvata härra kaupmeest . Olen ise võõras siin linnas , ei tea ma värkstube ega öömajasid . Puuseppadest ei tea ... " Ma väga lootsin , et ta ei pahanda mu sõnade peale . Sest olin just avastanud ta peaotsist mängukaardid mauri märkidega . See on varandus , mida igaühel ei ole . Lasin oma karvase käe õige hajameelselt kaartidele langeda . Selles näruses , kuid kaunis maailmas oli just mängukaartide idee minu arvates tugevaim ! Nii olen mina , rüütel Adolf von Wanevar , seganud kaarte vägagi vagade meeste seltsis . Mina ju tean kõige paremini , et see on Issandale meelepärane . Küll on see keelatud kõigis mungaordudes ... Küll kirjutab Püha Cyprianus , et igal kaardil istuvat kurat , aga kuidas ta sinna mahub , kui tihisid ometi segatakse ja kaardiääri soputatakse ? Ei mahu sinna pooltki kuradit , kui mängukaardid liiga tihedasti üksteise vastas on . Tõsi mis tõsi , Püha Cyprianuse ajal olid kaardid vaid valged lehed , millele kirjutati ristid täringutabamuste kohta . Aga mille peale siis mängiti ? Issand heida armu , mängiti väikeste ebajumalakujukeste peale , mis taevaseid hirmsasti pahandanud oli . Olin ka kuulnud ühte kõrvalist üksikasja : et ruutu mast tekkis kunagi veinipudelivajutusest puhtale valgele lehele . " Kas soovite , et teile kaarte panen ? " küsis meremees varmalt . " Jah , " ütlesin mina . Ta võttis kaardid pihku ja hakkas neid segama . Panin tähele , et ta vasakule käele oli naha alla sinise värviga kõrvetatud ümber veinikarika keerdunud sale naine , kelle pikad juuksed hoidsid otstest lokki . Vaatasin tema käsi , ta ladus kümme kaarti minu ette lauale ja kummardus nende kohale . " Hirmus , hirmus ... " pomises ta siis ja tahtis kaardid ühe käeliigutusega segi lüüa . " Mis on hirmus ? " nõudsin mina . Kartsin , et ta on mulle tõepoolest midagi jõrmi ennustanud . Mina ei lasknud tal kaarte segi lüüa ; kord on ta neid panema hakanud , siis ka vastutagu . " Härra , " alustas ta . " Teie elu kõigub viieteistkümnenda ja kaheksateistkümnenda kaardi vahel . " Ta tegi pausi , et näha , mida ma sellest arvan . " Kaheteistkümnes ? poodud mees . Kaheksateistkümnes ? sinine ja must taevas . See tähendab , et kõik helged asjad järgnevad teil surmale . Kui saategi lõpuks tagasi oma pruudi , siis järgneb see kellegi surmale . Ja tundub , et teie kodu on kusagil põhjamaal , kus sügis on kiire tulema . Seda näitab see , et keisrinna kaart on teil suunatud kaartidele <arv>. ? surm , <arv>. ? poodud mees ja <arv>. ? kõrgeim preestrinna . Preestrinna peaks kõike lepitama , aga <arv>. kaart ? sandimärk . See tuleb alati siis , kui kaarte palju segada ja siis paar-kolm kaarti teiste hulgast välja võtta . Te proovige ise siit mingi kaart välja tõmmata . " Soovitus oli muidugi hea , aga kas ma ka suudan välja võtta just selle õige ? Kui malemängus on esimesed käigud tehtud , kohtame end olukorras , mil oleksime justkui jõudnud mässavale merele ? see on strateegia . Need on just nood olukorrad , mil meil tuleb rakendada strateegiat . On olukordi , mil strateegia ilmub siis , kui kõik on kaotatud . Siis lööme endale plaksti vastu pead ja hüüame : siin , Issand Jumal , oleks ju pidanud ometi olema teistsugune plaan ! Ja sel ajal , mil sellest kõigest mõtlesin , kukkusid hiigelsuured piisad laeva reelingutele ja purjedele . Vihm . Seal oli köisi , mis said läbimärjaks ning mida meremehed viskasid polvärgile , et need algavas tormis laeva kinni hoiaksid . Mina aga marssisin nüüd mööda Õndsa Kanuti Kuulutuse tänavat tagasi oma öökorterisse . Ma mõtlesin oma parima sõbra Collatinuse elust . Collatinuse elu oli kui šahhipartii ja algas nii : <arv> . Ta langetab otsuse hakata mungaks . ? Elu maksab talle kätte sellega , et ei saada tema juurde enam ühtegi naist . <arv> . Ta teab , et ta ei saa olla lõpuni munk , ta tahaks sellest elust midagi muud , kuid ... ja elu maksab talle ikkagi kätte . <arv> . Collatinus loobub olemast munk . Ta ei tunne ennast vandemurdjana . ? Ja elu sunnib teda ikkagi vandemurdja staatusse . <arv> . Collatinus on juba ammu loobunud olemast munk , ta on oma vöö minema visanud , ta on oma tonsuuri välja kasvatanud . Siit algab tema jaoks midagi muud , mida ta seni ei ole osanud kujutella . Siin helkis küünlavalgus , seintel suitsesid tõrvikud . Esialgu oli siin kõik kuidagi liiga rahulik . Ma nägin paari kaunist pühapilti , mis kujutasid Maarjat , kes õnnistatud on kõikide naiste seas . Ta keha oli vajunud veidi tahapoole , nagu mõtleks ta tantsima hakata . Kui palju pidi mahutama see tantsusaal inimesi , et oleks küll ! Küünlad heitsid daamide kleitidele kollast jumet . Mõned daamid olid tunnustatud , kõrget päritolu ja tuntud . See oli Suurgildi ettevõtmine , sellepärast olid siin laeva- , rukki- ja riidemehed ülekaalus . Nende kõhukate isandate korraldatud oli kogu ettevõtmine , nende lahkete anumate läbi voolas kogu märjuke . Mul oli seljas uus pruun vest , nüüd juba ilma teekonna-heinapepredeta . Mul oli , mida meenutada . Olin ma ju läbinud terve Saksamaa ! Polnud enam minuga võrdset reisimeest siin- ega sealpool Alpe . Ja minu ratsu taltsutas nüüd oma galopikihku Suurgildi tallis . Teenijad vastutasid arvukate nuumhanede ja seapõrsaste lauale kandmise eest . Nende hulgas polnud Raetaverni veetlevaid ettekandjatüdrukuid , kelle pärast Collatinus kõrtsis suud vesistas . Moosekandid riietusid siin hoopis teisiti kui lõunas . Nad kandsid pikki rüüsid valgete kätiste ja kraedega . Ent nad olid sama elavad , sama mängulised . Trummimees näiteks käis aeg-ajalt oma kõri õllega loputamas . Ta kehitas õlgu ja naeris . Torupill , nagu arvata võiski , oli sopiline kui põrgu ; kui ta parasjagu ei teinud oma madalat jahisarvehäält , siis kahises nahkselt . Pikkamisi ja kaeblikult , otsekui oleks tal mingi mure . Torupilli klapid vajusid sikupõie nahale raskelt peale . Itaalia päritolu , kuid saksastunud kalevikaupmees Heinrich della Cesa oli ballile kaasa võtnud oma kolmeteistkümneaastase tütre Kunigunde . Laps oli kahvatu ja valge , meenutades õieti juunikuiseid liiliaid või lubjatud seina . Aga värvuse poolest meenutasid tema silmad veel küpsemata sõstraid ... Ta seisis seal häbelikult teiste hulgas oma valges böömi kleidis , mille vöö hoidis rindade alla ja mida ta kangesti allapoole kehutas . Taga , abaluude vahel , paistis selg . Kunigunde paistis aga seda isegi nautivat . Ning see asjaolu andis talle varaküpse veetleva hapruse . Oma soengu oli ta moele ohvriks toonud , paigutades kukla taha krunnikese , mis tema süsimusti juukseid sugugi ei kaunistanud . Tüdruku krael kilksus kuldne ilunööpide vastu ja nõtkes kõnnakus ei olnud temaga võrdset . Tüdruk liikus iseäralikul vetruval kõnnakul . Ta hoidus neidude lähedusse , kellest mõned näisid olevat tema sõbrannad , ta ei olnud neist palju lühem , ent oli ilmselgelt noorem . Märkasin , et need sõbrannad lehvitasid endale tuult suurte punaste paabulinnusulgedega või mis need olid . Kõikjal liikus ringi tähtsaid isandaid ja ka muidu muljet avaldavaid noormehi . Kunigunde hoidus noorurite poole vaatamast . Korra vaatas ta minu poole ja paaristaktimõõdus bassa danza ? nagu vana Heinrich seda tõelise itaallasena hiljem nimetas ? kättejõudmisel tekkis mul väike plaan . Esimeste taktide ajal näis mulle , justkui oleks ta kõrgel ebalapselikul laubal pärlendanud kaks higipiiska , kuid temast hoovas aasade mahedat piibelehelõhna , mis minu kahtlused tema puhtuses hajutas . Nagu tantsukord ette näeb , vahetasin ma järjest partnereid , jõudes lõpuks noore della Cesani . See oli daami käele väikese surve avaldamise tants : kui tantsijateahel kohakuti jõudis , tuli daami kätt õige õrnalt enda poole tõmmata . Niisugune bassa danza läks muide moodi alles seitsmeteistkümne aasta eest ja jõudis meile Burgundiast , Valois' ja Normandia kaudu . Muide , meid pidasid hoolega silmas mingisuguse linnafoogtikese tütar ja ministeriaali kolm poega , kes näisid moodustavat pisukese " kamba " . Seltskond pidusaalis oli õige suur ja kirev ning minule , kes ma noorele della Cesale ülalt alla vaatasin , tundus just tema kõige tähelepanuväärsemana . Olen endale alailma kinnitanud , et mulle ei meeldi lapsnaised või verinoored plikakesed , ma käsitlen neist igaüht nagu iseendagi Jumalast antud " mina " . Contrapasso ja daamide valik , ehk nagu seda siin nimetatakse , daamiproov . See tants otse pommitab pööraste kolmandiknootidega , mis hüppavad kui konnad . Noore della Cesa kleidiääris oli juba korra mu jalgadel kahisenud , nüüd aga , kuulnud daamide valikust , mis siin linnas Jumal teab kelle välja mõeldud , tuli ta ummisjalu minu juurde . Vaatas mind häbelikult ja natuke ehmunult . " Põhjas on kombed liiga vabameelsed , " mõtlesin ma endamisi , välja ütlema aga muidugi ei hakanud . " Nii noored neiud , lausa plikakesed , ja ometi nii meelelised tantsud ! Paras neil võilillepärgi kanda , aga mitte meestega jantida . Kuigi siin on noore ja puhkeva ilu tasuta vaatamine . Kes tänapäeva noortest mõtleb veel tantsu ajal hingeõnnistusele ? " Vaevalt oli Kunigundet mulle esitletud , kui märkasin , et ta sõrmustega ei liialda . Mitmel suursugusel preilil oli sõrmus lausa igas sõrmes , noore della Cesa lumivalgetel , sinist tooni soontega kätel aga ei olnud ühtegi . Ta käed seisid sõrmustest puhtad . Ta kuulus nende naiste hulka , kes teadis , mida oma kätega teha . Mina astusin tasakesi , ja sel ajal libisesid ta käed üle minu sõrmede . Ühe või kahe hetke jooksul tüürisin teda sinnapoole , kus parkett ei olnud nii lahti ja kus ei olnud karta , et ta oma kergetel kingadel libiseks . Ta õhetas näost , kuid mulle silma vaadata ei julgenud . Aga muusika muutus siis valjuks ja keegi pillas põrandale kaks paksu keedukana . Meie aga teenisime palju kahtlustavaid pilke publikumist . Aga mida me olime teinud , et meid nõnda vaadati ? " Te tantsite hästi , " ütles Kunigunde pärast meie eemaletõmbumist " tantsijate ahelast " , nagu seda lõbutsevat seltskonda neil päevil nimetati . " Jah , tantsin , sest ma olen ju õppinud ülikoolis ja läbinud ka algelised rüütliharjutused , " vastasin . " Aga sinu ilu kõrval on see kõik tühine . " " Te olete siis muidugi näinud ka suurtükki müüriharjadel , " naeratas Kunigunde . ? " Ma olen näinud õige mitut suurtükki . Meil Liivimaal nimetatakse neid " täismadudeks " ... " ? " Jube , nad on siis maokujulised ? " Kuidas sa nüüd tütarlapsele seda seletad ... Viljandi ordulinnuses on üks selline päris hea , see lööb hobuse ühe naksuga pooleks ja mitmekski veel . Seda nimetatakse tõepoolest Täismaoks Endaks ja selle peal on plaadike kirjaga : " Kibe surm on mu nimi , sellepärast igal pool jalutan ringi . Lasen vaest , lasen rikast , seisusel vahet tegemata jne. " " Jalutan ringi " ei tähenda muidugi kõige otsesemas mõttes seda , et teda jalutama viiakse , vaid pigem seda , et ta üleval linnusevallil liikuma määratud . Kuid katsu sa sellest kõigest naistele rääkida , nad võivad sind valesti mõista . Juba ta seletaski , et tal on koer Carolina , kes allub käsklustele ja keda tuleb samuti viia jalutama . Ja see Carolina on nüüd sunnitud poegi tooma vaid üks kord aastas ; kõik mis üle selle , on range limiidi all . Nii me siis seisime seal peaaegu säravaks poleeritud tammepõrandal tantsijate ja muidumöödujate vahel ja tundsime end õdusalt . Siis nägime soovimatut tegelast . See ei olnud keegi muu kui kerges rohelises ülakuues noormees , suurte kuldsete litritega , mis kaunistasid vabalt allapoole langevaid käiseid . Kunigunde püüdis mulle kõrva sisse öelda : " Selle salapärase inimesega on mul tegemist olnud . Möödunud aasta maiõhtul papagoilaskmise juures oli ta osaline . Kui ta tahab , siis ta oskab hästi käituda , praegu ta ilmselt ei taha . " " Huvitav , miks ta siis ei peaks tahtma ? " " See on noorkrahv von Grünewald ja temal on alati oma tujud , " ütles Kunigunde mingi teatud plikaliku pehmusega , mis tõstis mõned mu kuklakarvad püsti . " Möödunud aastal papagoiaias laskis ta nii , et märklaud lendas ... " " Papagoid ju lendavadki ... " Paistis , et meile oli tõepoolest lähenenud just noorkrahv von Grünewald . Ta laiad õlad andsid tunnistust jõust , ta parem käsi oli kramplikult mõõgapidemel . Tal oli tugev samm ja tõhus minek . Kunigunde otsustas naeratada talle , mitte mulle . Krahvipoeg kõndis veidi koperdades mööda kaht treppi ja kõneles jämedal häälel kolmandalt trepilt : " Te vastake sellele neiule korralikult , seadusenõksude ettetoomiseta , muidu pean ma ise hakkama rääkima ... " Pöördusin tema poole , et küsida , mida need tema sõnad tähendavad . " Seda tähendavadki , " kõlas nipsakas ja mõttetu vastus . Kummalisel kombel teadis vaid nett plika meie vahel , kas veel mõni tants tuleb või asutavad peojuhid isegi juba koduteele . Ent kumbki ei julgenud temalt seda küsida . Kodukandis olen ma näinud küll plikasid , kes lihtsalt jooksevad sellise olukorra eest , kuid sealsed peod olid tagasihoidlikumad . " Kas te oled aadlik ? " küsis von Grünewald . " Õppimisest ei ole teil mingit tolku , sest kes õpivad , nood ei targuta , ja kes teadmisi koguvad , nood ei lähe neid nii hõlpsalt välja puistama . Ilmakuulsas Braunschweigi linnas on sajameheline ordukonvent , kus kõik õpivad , aga keegi ei lähe oma teadmistega naiste ette kekkama . " Naljamees ! Nagu siis ordukonvendis midagi õpitakse ! " Palun teid tõsiselt vaikida , " ütlesin mina ja vaatasin talle otse silma sisse nagu kord ja kohus . See oli märk väljakutseks . Von Grünewald pöördus minust ära ja hakkas midagi kiiresti rääkima noorele della Cesale , ilma et oleks daami minult hetkekski palunud . Haarasin ta sametvarrukast ja vaatasin talle etteheitvalt otsa . " Kas te oled satisfaktsioonivõimeline ? " küsis tema . " Nimetage koht ja aeg , " ütlesin mina . Ta ei nimetanud ei kohta ega aega , vaid jätkas jutuajamist Kunigundega , seletades neiule üht-teist . Seda hetke kasutasin ma enda ümber vaatamiseks . Kuulatasin parketi mustade ja tumepunaste ruutude kuminat astumise all , püüdsin olla rahulik ajal , mil ta vestles mu tantsupartneriga . Kunigunde ei protesteerinud , ta ei öelnud vastu ühtegi sõna . Siis pöördus ta minekule , noogutades mulle kergelt , ja lendas kui pääsupoeg trepist üles . Mõtlesin kogu loo korralikult lõpetada , ja rüütel von Grünewaldi imestunud pilgu all otsisin oma säärise vahelt sukapaela Wanevaride sinise vimpliga . " Kas see on teile piisav märk väljakutseks ? " Too aadlik küsis minult luba ja võttis siis minu vimpli otsekohe oma kätte . Uuris seda igast kandist , kehitas siis õlgu ja võttis äkki sõna : " Räägitakse , et Wanevarid olevat koguni krahvid ja vabahärrad . Nad on preisi aadlikud , kõva peaga , kuid seda uhkema ja kangema südamega . Selliste üle võime uhkust tunda . Kuidas , ma ei arvanudki , et teie ... " Siis aga astus lähemale ta nõuandja Brabandi kalevist kuues , kenas ülikonnas , mis kuulu järgi kusagilt Yperni kandist tulevad . See vanamehetohl ütles Grünewaldile , et just niisuguste preisi aadlikega , kelle maa-alad asuvad merelainete lähedal , saartel ja vabadel veteväljadel , on igaühel hea kahevõitlust pidada . Rüütlile on heaks relvaprooviks võidelda omasuguste rüütlitega . Ma olin väga rahul , et ta mind just nõnda tituleerib . Von Grünewald plaksutas kannatamatult käsi . Otsekohe ilmusid kaks aupaklikku notaariust , üks neist haaras silmapilk tahvlikese ja pani sellele paberi . " Kinnitage kahevõitlus minu ja isand Wanevari vahel ... järgmiseks päevaks peale kolmekuningapäeva : siis lõpeb jõuluaeg ... Ta on vaene ja ei saa omale varem korraliku turvist muretsetud . " " Kust teie teate , et ma vaene olen ? " nõudsin ma aru ega saanud sellele vastust . " Võitleme suurte ratsude , destrier'dega . Esimeses ringis olgu sõjanuiad , teises piigid kilpidega . Minu inimesed ja teie inimesed kooskõlastavad kõik üksikasjad , piigi pikkuse ja kiivri . " Hakkasin juba tõsiselt muretsema : kuidas saaksingi võõras linnas kahevõitluseks vajalikke usaldusväärseid tunnistajaid ! Pidin aga siiski alla kirjutama . Mu allkiri kinnitas , et lumekuu algul pidi toimuma duell . Teine notaarius vormistas kirja , et duelleeritakse kolmanda haavani . " Meil on nüüd peaaegu kaks kuud aega ümber mõelda ... ja üle mõelda ... " ironiseeris võõras rüütel väärikalt . Vaatasin talle sügavalt silma ja jätsin ta näo meelde . Võis ju kergesti juhtuda , et pidin lõpuks ta ees vabandama . Seepärast küsisin kohe ta elupaiga üle . " Märgin ära selles kirjas , millega teatan oma suure elamisepäeva ja ajahetke , mida ainult Issand teab , " vastas võõras rüütel . Ütles seda ja pöördus väärikalt minekule . Mina läksin pika laua taha Akvitaania veini jooma ja sain seal tuttavaks ühe punapõselise linnamehega , kes lähemalt uuris , kus ma elan ja kas mul on raha korralikeks matusteks , kui peaksin kahevõitlusel hukkuma . Ta seletas , et Klaws von Grünewald on linnas päris noobel ja lugupeetud mees ; et ta elab meie linna kitsaima ja pikima tänava lõpus , kust Kunigunde della Cesa juurde on vaid mõne hetke tee . Nooblimat elukohta vaevalt enam leidvat , ei unustanud ta lisamast . Järgnevatel päevadel puhkasin rahulikult . Läksin toomkooli saali ja otsisin üles raamatukogu , mis oli läänetiiba pidi Püha Johannese kloostriga ühenduses . Vaatasin hardunult koolipinkidega toomkooli ruumi . Ja iseendagi peas püüdsin mälestustele ruumi leida . Kui mõtlemine ikka asub peas ? Ja siis seal , vanade käsikirjade taga istudes , püüdsin leida vastust küsimusele , mis mind vaevas juba unenäost : kas naine võib olla veidigi masinlik , eriti tantsides ? Ühes kirikuisa loos seisis , et Gregorius Nyssast nimetab masinaks kogu loodut , kõike , mida Jumal ilma on valmistanud . Missugune kummaline mees ! Nimetada Jumala loodud ilma agregaadiks ! Sest see agregaat on ju masin , mis ilmselgelt omapäi tööle ei hakka ! Selgitasin raamatukoguhoidjatele veidi oma põhimõtteid ja leidsin ka ühe pruunis köites käsikirja , mille tekst algas omapärase pildiga : keisrite , kuningannade ja sõdurite vahel seisid või väänutasid oma konte rohekaskollased surmad , igaühel luukere irvitav larhv ees , jalg otsekui tantsuks õieli . Pildi all jooksis paljutähendav kiri : " To dessem dansse rope ik alghemene : Pawest , keiser und alle creaturen . " * Vaatasin seda ja siis kõndis sealt keegi toomhärra mööda : " Kuidas pilt on ? " " Ka mina sooviksin seda tantsu kaasa tantsida , " vastasin rahulikult . Toomhärra jäi minu ees seisma . Ta sõnas lõpuks : " Kondiklõbina käest ei tasu teil küll kinni võtta . Kes teab , millega see lõppeda võib . " " Milles küsimus , " otsustasin ma end selle toomhärraga rääkides ikkagi tähtsaks teha . " Igaüks saab aru , et see on siin pildil surm . Ta hoiab käest kinni keisrinnal , siis on taas üks luukere , siis on kunigas ja siis on paavst . Siis on ootuspäraselt jälle üks luukere , aga siis on sõdur . See on nagu phalanx Carthaginiensis : sõduri kõrval on kass , siis on koer ja siis hiir . Hiir aga hoiab kinni naerist , mis näitab , et kõik maised tööd on siinilmas kaduvad . Naeri teisest otsast hoiab jälle üks luukere . " " Sa eksid , armas külaline , see ei ole see muinasjutt , " õiendas toomhärra leebelt ja vaatas mind , otsekui vaadatakse lapsi . Ma ei tea siiamaani , mida ta sellega öelda tahtis . Tuli uus ajahetk . Toomhärra oli äkitselt läinud . Puhkasin silmi kooliakna helekollastel vitraažidel . See oli kõrbemaastik , tee Kolgatale . Päevavalgus kumas läbi hinnalise akna ja tegi heledaks ka Jeesuse näo . Kõrval viljatus kõrbes põlvitasid leinaja Neitsi Maarja ning Kloopase naine ; nad jälgisid Rooma sõdurite , variseripealike ja Jeesuse aeglast möödakäiku . Pildilt paistis siiski , et kõnni aeglust sundisid peale ainuüksi Rooma sõdurid . Nende mõtete juures segas mind vana auväärne dominiiklane , kelle näol inetud maksaplekid . Vaimustav kloostri- ja tarkuseõhustik ses kaubitsejate linnas oli mulle vägagi mokkamööda ja sellepärast kuulasin otsekohe ära , mis tal mulle öelda oli . " Kõrgesti austatud isand , Jumala rahu ja arm olgu sinuga . " Ta pani käe südamele ja tegi veidi vanamoodsana mõjuva kummarduse . " Oldenburgi krahv , kes on teinud meie kloostrile ja koolile nii mõjusaid annetusi , ütles , et sina oled õpetatud mees , Prahas õppinud . Niisuguseid mehi , kes on kõrge kooli haridusega ja ühtlasi veel sünnilt rüütel , ei eksi meie argisesse ja halli linna just sageli . Kui sinul on Praha fakulteedist kiri olemas , siis meie siin Lüübeki koolis pakuksime sinule kantsleri kohta . Väike eksam , tähelepanu mittevääriv inceptio tuleb sinul loomulikult läbi teha . " Koolimehe jutt oli minu jaoks vägagi paljulubav , ma ei pidanud enam raamatukuhjade all kooku vajuma . Tõusin püsti ja kõndisime käärkambrisse . Siin asus selle munga mõnus " pesa " . Siin rääkisin ma oma akadeemilisest elust Prahas . Mind esitleti teisele , nooremale koolimehele , kelle ülesandeks laste õpetamine . See oli targa ilusa näoovaaliga hakkajat tüüpi ja lõppeks ka veidi nurgelise olekuga mees . Ta rääkis , et haritud kantslerit on hädasti vaja ning just mina olen sellele kohale sobivaim mees . Ilmikuelu annab mu tulevasele ametile justkui kroonijuveeli külge . " Aga hoia , et sina meile häbi ei tee , " hoiatas ta otsekohe . " Pidage saksa ülikoolide au . Ladina keel on sinul küll klaasina läbipaistev . Nüüd eksamist . Sinul on licentia operandi , sina pead minust paremini teadma , kuidas meie gildi võtmise tseremooniat korraldada . Sul tuleb ju ettekanne maha pidada , muud midagi . Meil on siin mitu kella , millist küll rakendada sinu ettekande ajal ? Muide , isand von Wanevar , mind paneb imestama , miks valisid kauge Praha , kui ometi oled siitkandist ja võinuksid õppida näituseks Kölnis . Aga Praha on hereetikute pesa , on seda alati olnud . Hoia , et sina ei hakkaks rääkima Lunastaja ühest loomusest . Kuigi minul on tagasihoidlik arvamus , et sina seda mitte iialgi ei tee . " Vaatasin kelli kummutinurgal . Kuna inceptio-kõne kestab kaks tundi , kaks oponendi küsimust kaasa arvatud , siis oli täitsa ilmne , et sobiks too kõhukam seal , tumeda klaasiga . Liiv on valge , klaas aga tume , kalasoomustest läbi täkitud . Andsin otsekohe nõusoleku , kantsleriamet oli siiski tulus amet . Olen kogu oma elu olnud lehekese sarnane , mida tuul pillutab . Paikne elu pidi alles nüüd tulema . Mu käed värisesid , erutus haaras kogu mu olemuse . Nüüd tuli mul tutvuda inceptio-manuaaliga . Midagi uut ma ettekandeformularide ja -teeside kohta teada ei saanud . Õpetajaseisuse kandidaadid on siin majas juba kaks sajandit pidanud kahetunniseid kõnesid . Teesidelehel tuleb ära märkida vähemalt primus , secundus , tertius ja siis — contra primum , contra secundum etc . Harilik akadeemikuelu . Minule tõotas see nüüd väga tulusaks saavat . Küsisin oma teemat . Mulle öeldi lihtsalt : tule järgmisel päeval kohe pärast õhtust jumalateenistust . Et siis saad teema teada . Astu läbi , juhul , kui sõber oled — kas nii ? ! Astusin läbi kirikuportaali jaheduse ning mõtlesin kurbi mõtteid . Õpetajaametis tuli mul mõõk ära peita , võib-olla isegi ära anda . Raad ei saanud lubada , et õpetajad ja kantsleridki noorukestele primaanidele mõõgavõitluses eeskuju annavad . Mõõgaga kantsler oli tõeline mõttetus . Ja kuhu jääb siis minu kahevõitlus ? Mungad lugesid pühakirja . Vanem kõigutas ennast , ta kummardas sel kombel . Lubjaga kaetud võlvi all lauldi aeglasel hääle jube pikaldaselt venitades responsooriumi . Jah , see käib nõnda : alumine hääl ulatab " käe " ülemisele , nii läheb see lõputult edasi nagu ahel . Noorem õpetaja luges Piiblit selle esimestest ridadest peale heal kõlaval häälel : " <arv> : <arv> in principio creavit Deus caelum et terram <arv> : <arv> terra autem erat inanis et vacua et tenebrae super faciem abyssi et spiritus Dei ferebatur super aquas <arv> : <arv> dixitque Deus fiat lux et facta est lux <arv> : <arv> et vidit Deus lucem quod esset bona et divisit lucem ac tenebras " Nagu ma arvasin , oli siin mõni hetk vaikust ja siis tegi igaüks sügavas mõttes oma järeldused . Kes ikka ulatub teise mõtetesse ? Kes näeb seal mõõtmatut valgust , mida pühad mehedki ei ole suutnud tähele panna ? Siis märkasid mõlemad mind ja vanem munk ütles : " Salutationes , nobilissime . " Ma kummardasin sügavalt nagu rüütlite viis . " Alguses lõi Jumal taeva ja maa , " teadustas vana elukogenud munk . " Mida tähendab " alguses " , noormees ? " Nii-nii , panevad aga kohe teadmised proovile . Sellepärast võtsin oma mõttekatkete tagant kähku kokku kõik , mida Thomas Aquinost oli selle kohta kirjutanud : " " Alguses " tähendab seda , et tegu on ajaosaga , mis mittekehaliste objektide jaoks ei ole mõõdetav . " Munk süütas kantsliküünla ja läks kooliruumi . Sealt kostis tema kummituslik hääl : " Hah ! Oled omadega vahel ! Tähendab , sinu arvates Loomise esimesel päeval eksisteeris ka kehalisi objekte ! " " Eksisteeris jah . On ju kirjutatud , et esimesel päeval lõi Jumal taeva ja maa . " " Kas Jumal lõi need kaks asja hetkepealt ? " Siin jäin ma korraks jänni . Mis tähendab " hetke " ? Kirikutes ja kloostrites leidub vahel harva liivakelli , kuhu on kogemata sisse pandud liiga suurte teradega liiva . Need terad on mustad . Nad on liiga suured , et kella õhukesest rennist läbi valguda . Nad ei moodusta niret . Nad ei ole midagi , õigemini , nad ei tähenda midagi kellade maailmas . Nüüd aga teatasin munkadele , et kui peatub liiv , siis aeglustub ka aeg . Rääkisin kellaliivast ja ajast . Vanem istus oma toolil ja klõpsutas pitserisõrmusega . " Oled terane noormees . Sinusuguseid läheks enam vaja Pariisis või mõnes teises kõrges koolis . Kui see aga on sinu absoluutne tahtmine heita Lüübeki toomhärrade ametisse , siis tuleb sul arvestada , et selles linnas siin tehakse raha , aga mitte suuri sõnu . Sellegipoolest tahame meie sulle ettekandeteemat andes demonstreerida , et meiegi siin natuke kõrvalises linnas maailma suurtest tarkustest mitte kaugel ei seisa . Olgu see väike paberilipakas sulle meeldetuletuseks , et sinu küsitlemine on paari päeva pärast . " Noorem õpetaja lisas : " Ja mõtle selle juures ka asjaolule , kas olevast saab mõelda niihästi täiuslikul kui ka ebatäiuslikul viisil . See on — proovitöö . " Jõudsin alles vastu ööd odavasse trahterisse , kus juba mõni päev elanud olin . Seal olid mõned joodikud pika laua taha magama jäänud , ettekandjaneiu tukkus tugitoolis kotiriide all . Ka suured kirikud meie üle ja ümber olid vajunud unne . See oli kesköötund . Joodikute näod kolksatasid vastu lauda . Tiksus toonesepp . Oli vaikne sügisöö vanas linnas . Murdsin paberi lahti ja märkasin vastu kõiki oma ootusi , et sellel oli filosoofia- või pigem loogikaalane ülesanne . Seal seisis kirbukirjas : " Sokrates nägi , et seinale on kirjutatud väide , milles tema on kahelnud . <arv> ) Sokrates nägi ; <arv> ) Sokrates nägi väidet ; <arv> ) Sokrates nägi , et väide on kirjutatud ; <arv> ) Sokrates teadis , et tema on kahelnud ; <arv> ) Sokrates nägi seinale kirjutatud väidet , milles tema on kahelnud . " See oli kindlasti mingi Pariisi ülikooli loogiline lõks , rajatud alttõmbamisele . Ka selliseid on vaja , juristidel eriti . Nii . Miks ei ole , et " Sokrates teadis , et on võimalik teada " , " Sokrates teadis , et on võimalik kahelda " ja muud sellist jama ? Miks ei ole kirjas , et " Sokrates teadis , et " on võimalik " on võimalik ? " Tavaline skolastika . Siin viidati põhjuse-tagajärje seose kehtivusele või kehtimatusele . Ja tõepoolest , alla olid suured harkjalad tähed kriipseldatud : " Kas maailmas on kausaalne seos ? " Kas seos tekib sellest , et Sokrates on kahelnud ? Sellesse lõksu langedes jääb hätta ka teoloogiliste küsimustega . Kõik viis sündmust toimunuksid justkui ühel ajal , aga ometi ka ei toimunud . Kas Sokrates kahtles samal ajal , kui nägi , et väide on kirjutatud ? Või , kõigepealt siiski nähes , kas ta nägi kohe , et väide on kirjutatud ja tema on selles kahelnud ? Ehk kui viies väide võrdub <arv>+<arv>+<arv>+<arv> , kas siis ei ole kehtiv ka väide , et kui Jumal , siis järelikult maailm , kusjuures maailma korral Jumal ? Ja kui eitada kausaalseid seoseid nägemises , kirjutamises ja kahtlemises , näiteks panna püsti näiline viga tõestusringis " pole tõestust , et väide on seinale kirjutatud , väide on lihtsalt seinal " , muutuks ka loomine teistsuguseks . Siis ei saaks ka enam öelda , et Jumal nägi , et valgus oli hea alles pärast valguse loomist . Kui Jumal on kõiketeadja , siis seda pisikest asja valguse headusest suudab ta näha juba aegade algusest ja enne loomist . Ta suudab ju ometi ette näha , et valgus on hea ! Kes laseb end vahele võtta loogikaga , ei jõua ka maailma tundmiseni . Niimoodi arutledes läks mul noorema õpetaja märkus hoopis meelest . Kui eksam saabus ja liiv tüsedas tumedas liivakellas jooksma hakkas , rabelesin nendest kahtlustest ja vastuoludest välja . Suutsin briljantsete teooriatega oma oponendid põrmu paisata . Mungad istusid juba üsna rahutult , kõige suurem nende hulgast mängis oma kohutava seljasügajaga . Tekkis nii sügav vaikus , et mitme seina tagant võis kuulda kooli pesunaise kolistamist . Bernardus , see vanem , katkestas mu mõtisklused ja esitas lisaküsimuse loogilise tõestusringi kohta . Siis sain ka teada , et kogu see sofismiräga kuulus filosoof Johannes Buridanusele Béthune'ist , keda ma ei olnud seni veel lugenud . Aga sest ei olnud midagi . Kes pole veel lugenud , see loeb pea , noorus on antud järjest , järjest edasi liikumiseks . Lisaküsimus : " Vaatame , kuidas saad sa hakkama filosoofia ehk usuteaduse teenijatüdrukuga . Filosoofi " Esimest analüütikat " oled lugenud ? " " Jah . " " Siis võid sa ka öelda , mitu inglit mahub nõelaotsale . " " Jah , meister . Nõelaotsale mahub kakskümmend inglit . " " Nii . Aga kui nüüd juhtub , et nõelaots on natuke väiksem kui vaja . Missugune ingel peaks sealt siis alla astuma , nagu öeldakse , jätma seltskonna maha ? " " Jätma seltskonna maha , meister ? " " Jätma solvunult seltskonna maha . " " Ma vastan , meister , nüüd sellele küsimusele . Nõelaotsalt peaks alla astuma see ingel , kes on kõige kaugemal Rooma linnast ja pühast isast . " " Kas Rooma piiridest või keskmistest küngastest ? " " Pühast isast , lugupeetud meister . " " Kas nõelaots on ring ? " " Nõelaots on trapets , meister . " " Hm , sa ei ole oma noorust asjata kulutanud . Nii mõnigi asi on sulle selgem kui meile , vanameestele . Kui aga nõelaots , millel inglid tantsivad , asub Peetruse väljakul ? " " Alla peaks astuma see ingel , kes on kõige kaugemal pühast isast , nagu ma juba ütlesin . " " Skolastika kuldteedel sammuma oled sa igatahes kõva mees . Meie ei tea , kui meelepärane see võib olla Issandale kõrges . Nonoh , ja muud sellist asja peaksin ma siin ütlema . " Veerand liivast oli aga veel jooksmata ja oponendid asusidki teiste lisaküsimuste juurde . Minu teadmisi kontrolliti põhjalikult paljudes valdkondades , enim muidugi õigusteaduses . Kogenuma munga ettepanekul anti mulle lahendamiseks kaks kaasust . Esimene oli niisugune : " Vanal mündrikul on kaks paati ja tütar , noorel mündrikul on kolm paati ja tütart ei ole . Vana mündrik sureb ja tütar tahab minna mehele noorele mündrikule . Nii satuks peresse aga viis paati , mida Lüübeki linnaõigus ei luba . Vanema tütar pandib ühe paadi kolmandale mündrikule ja ühe hülgerasvakeetjale . On abieluliit sõlmitud , annab hülgerasvakeetja paadi tagasi , aga kolmas mündrik ei anna . Ütleb , et ehhee , te rikute seadust , teile ma paati tagasi anda ei saa . Abielulised tahavad oma paati seaduse järgi tagasi nõuda . Kas neil on see võimalus ? " Vastasin , et kui mündrikul on kolm tunnistajat , et paat just temale kuulub , siis võib ta paadi kohtu kaudu välja nõuda küll ja hiljem rahumeeli edasi müüa , lõplikult endale jätta aga ei tohi , kuna seda ei luba seadus . Siin ei saanudki olla muud loogikat kui see . Asjaolu , miks mungad seda aga minu käest küsisid , johtus sellest , et nad tahtsid teada , kui kiire mõtlemisega nende tulevane koolikantsler ka on . Eksamineerijad noogutasid , eksaminand aga ... mis temal üle jäi ? Tema vaatas rahumeeli kateedrit . Teine kaasus oli juba raskemate killast , kuulus pigem kirikuõigusesse . Siin juba mütsiga lööma ei tulda , tihti õpitakse mitu aastat . Olin väga rahul . Munk jätkas halastusest või minu väsimusest küsimata : " Linna sepp kutsub kurjavaimu välja sõnadega : " Ma käsin sind , kallis Lucifer , suure elava Jumala , kuid mitte tema armsa Poja nimel , keda mina teatavasti kohutavalt kardan , ja suure Adonai , Elohimi , Arieli , paharetipoja Ophielzophieli ning hirmsaima kurat-ingli Sophelziphermuphieli väe abil ilmuda selsamal hetkel või selle asemel oma suursaadikut Astarothi täieliku volikirjaga saata . Ma sunnin sind oma elukohast , kus see ka ei asuks , siia tulema ja seletan sulle , et kui sa mitte isiklikult või oma suursaadiku läbi ei ilmu , siis sind nõiakepiga kindlasti veel kord togima saan . " Mida peaks tegema ilmalik võim enne seda , kui see õnnetu antakse inkvisitsiooni kätte ? " Minu vastus : " Sepp pole nõid ega nõid pole sepp . Vaimudest suutis ta ühenduse luua vaid Astarothi " suursaadikuga " . Ilmalik võim ei pea siin mingit otsust vastu võtma , oo meister . Tuleb vaid Jumalat tänada , et tema Poja nimel kurjavaimu ei vannutata . " Eksamineerijad tõusid nagu kokkuräägitult , Bernardus võttis suurekstegevad klaasid ninalt . Ta vaatas mulle otsa oma siniste talupojasilmadega ja tegi niisuguse näo , nagu polekski ta kõike seda jama ajanud . Olime tõesti rääkinud iidamast ja aadamast , kuntskopp jutt oli läinud üsna keerulisi radu , aga nüüd olin ma vist lõpuks intsepteeritud . Minu kätte usaldatakse rüütelkonna võsude õppekirjandus , edaspidi hakkan mina revideerima toomkooli biblioteeki ! Tasus tulla Konstanzist kohale , tasus liikuda Saksamaa käänulistel teedel , millest kõrvale astudes sattus vaid soomärga ja lehekõdusse . Pikk tee vääris oma kangelast , kangelastegu aga ei unune ! Jah , olen küll vähe elanud , aga selle sündmuse olen kirjutanud kuldtähtedega oma eluraamatusse . Kindla palga peal , arvestasin nüüd , on lihtsam pidada kahevõitlusi , on lihtsam daamile meeldida . Ma olin toomkooli kantsler ! Kuid milleski ei saanud veel kindel olla . Järgmisel õhtul pidi toomkirikus toimuma minu ametisseõnnistamine kogu koolirahva juuresolekul , nime lisamine kogudusekirjadesse . Mina uue kantslerina olin neile siiski vastuvõetav . Toomhärra otsis minu jaoks välja kena väikese maja , mis oli kuulunud ühele äsja surnud kaupmehele ja mis ei olnud sugulaste puudumise tõttu pärandatud . See maja anti mulle pidulikult igaveseks kasutamiseks . Sulased ja teenrid seisid uksel , et mind vastu võtta . Maja ümbritses põõsarikas aed , kus suviti roosid olid kasvanud . Kivimüüri juures kasvas pajusid , sest seal oli soine , märg ala . Kui ma väravate juures välja ilmusin , polnud mind esialgu näha , nii nagu puude tagant tihtipeale ei ole näha metsa . Kui aga ma korrakski nähtavale ilmusin , kummardas sügavalt kõik see teenriteparv . Nende hulgas oli üks noor punapäine poiss , kelle juuksetutt kummardades peaaegu puutus teekruusa . Noogutasin neile kõigile ja ütlesin , et minu asjad saadetakse mulle järele , kuigi mul polnudki mingeid asju . Valetasin neile kõigile näkku : ühele ütlesin , et asjad tulevad järele mõne tunni pärast , teisele , et õhtu jooksul . Lõpuks ei küsinud enam keegi , kuhu minu asjad jäid , kõik oli vait ja vaga . Käisin maja läbi ja valisin omale kaminaga isandatoa , kus pildijäljed seinal . Sellest toast viis kolme väikese sambaga käik väikesesse skriptooriumi , kuhu ma panin oma ainsa " asja " , mida võisin enda omaks tunnistada : Raimondus Gileadensise " Tundideraamatu " , mis kirjeldas esimese ristisõja eellugu . Ilmus välja punapea , kes oli mulle sügavasti kummardanud . Ta tõi suures hõbekarikas araabia teed . Punapea nimetas end Fritzuks ja tal oli Vestfaali hääldus . Andsin talle oma viimase killingi , et ta läheks linna ja tooks sööki , sest noore lõuna aeg oli juba käes . Sel ajal tekkis mul ka mõte käia läbi kogu maja sahvrist tallini , et inventariseerida kogu varandus , mille linn minu kätte usaldas . Kuid ma ei jõudnud sellega mitte eriti kaugele , kuna juba järgmisel hetkel koputas uksele toomkanoonikus Mattheus Hildebrandi , kes oli tulnud koos kapiitli majaülemaga läbi järjest pakaselisemaks tõmbuva linna . Nad olid toonud kaasa punase ametiülikonna . Hildebrandi näitas mulle toomhärrade kirja , millega mind on tunnistatud Lüübeki kooli kantsleriametisse aastapalgaga <arv> <arv> Lüübeki penni ; see on veidi enam , kui meie pool veskihärrad aastas teenivad . Palusin härradel ümarlaua taga istet võtta . Hildebrandi teener ulatas mulle rüü ja ma nägin , et see kubiseb täidest ja tingudest . Vaatasin näkku ühele punasele loomale , ta peitis pea oma " küljekontide " vahele . Siis vaatasin näkku kanoonikule . Kas tõesti temagi särgikaelus nõndaviisi täidest leemendab ? Siis on Issand talle küllap katsumuse saatnud , mis ei ole jõukohane tema nõrgale kehale . Neil pole tükil ajal olnud kantslerit , toomkool oli jäänud puha ilma raamatuteta . Raamatukogus olin mina jõudnud juba uurimas käia , et näiteks Donatuse sulest ilmunud töödest pole ümber kirjutatud " Barbarismust " , milleta noored võhikud ei saa kreeka keelest aimu . Kuid võib-olla sõidavad nad kord Kreekasse , veenduvad , kuidas vanakreeka keel erineb uuema aja kreeka keelest . Toomkiriku kell lõi viis lööki ja ma pidin kiirustama . Aga sealt tuligi Fritz õhtusöögiga . Tal oli seda nii palju kaasas , et katteriie korvi peal turritas . Nojah , kukk hirsipirukatega , keedetud rasv , õunad , värsked sibulapealsed ja kuus suurt kohevat moosipalli , mida siinkandis kutsutakse üheselt mõistetava sõnaga : lübecker . Nii on see ikka olnud ja nii ka jääb , et rahvad kõike ilusat ja head omal ja omaks tahavad pidada . Nõndaviisi peab ka Lüübekis oma lübecker olema , sest teisiti ei saa . " Sa tood mulle , oma isandale , sibulat ? Sa siis ei tea , et see kõlvatuid mõtteid tekitab ? See tõstab kõik inimese ihad otsejoones peaajju . Iseäranis toomkooli kantsleril pole sellest sugugi abi . " Vaatasin , kuidas ta taganes , see teenrist pahandusetegija , torssis nagu kõuepilv . Tõenäoliselt oli ta just puhastanud mu kantslerikuube , kuna paistis , et üks minu kuuelt pärit täi ta õlal passis . Mind ootas tõld , sest ma ei võinud mitte pühale talitusele hiljaks jääda . Mässisin end tihedalt pealiskuube ja tegin maja ümber ühe tagasihoidliku tiiru . Kõikjal seintel oli näha Lüübeki vaseseppade ja pistemaakrite suurepärast tööd : kolme sõrme jämedusi ja rüssapikkuseid vaselisi , mis kindlalt seina sisse hoidsid , nagu hea naine hoiab oma mehe poole . Need vaselised seisid seal otsekui ristid surnuaias . Hobusetall käis kinni kolme uksega : üks isandaile , üks teenreile ja üks sita väljatoimetamiseks . Toetasin oma jala talliesisele , et heita peremehe hüvastijätupilk Faladale . Vaatasingi tema armsasse laia näkku . Nägin karvade sõõre tema valgetel puhevil põskedel , nägin pikka takunööri tema suuraudade küljes . Ratsu koperdas tagumiste jalgadega väändunud-räsitud rangide hunnikul . Vaatasin teda ja ütlesin iseendale : " Vaat nüüd oled sa tehtud mees . " Hall kivilinn . Minu kaarik sõitis . Isegi mustad kassid jooksid üle tee . Ma ei sülitanud tagasikätt ja üle õla . Teadsin ainult üht : kindlas ametis hakkab mu elu ülesmäge sammuma . Kusagil mu sees kumas Kunigunde tume ja üllatunud pilk . See oli uus tunne , see oli paradiis ! Maarja kiriku aiavärava juures seisis kääbus . Ta kerjas . Lisaks kääbuslikule välimusele märkasin temas otsekohe ka albiino jooni . Ta oli valge kui murjan vastu valgust . Habemekarvatus ja ekslev pilk muutsid ta hõlpsalt looma sarnaseks . Ta vahtis möödujatele naba piirkonda ja sellepärast ehk raha ei saanudki . Kääbused on lõbus rahvas , tugevad narritama ja osavad naerutama . Tema ei olnud osav . Võib-olla oli elu teda paar korda löönud , nii et tal polnud enam tahtmistki tõusta ? Ta sirutas vagalt käe ja ütles : " Buwet mich , so vordene by gnade ? " * Andsin talle penni ja küsisin : " Kas elu on sind paar korda löönud ? " " Mis ? " Rohkem ei küsinud ta midagi ja mina ei hakanud ka enamaid selgitusi andma . Tõenäoliselt oli elu teda ikkagi paar korda löönud . Toomkirikus , kuhu ma mõne aja pärast jõudsin , põlesid kõik neli lühtrit . Valgus jagunes kontsentrilisteks ringideks koori ja esimeste pingiridade vahel . Rasked puupingid vajutasid laudpõrandale varje sest suurepärasest valgusest . Ja rahvast oli kirikuesine plats päris täis . Raehärrad istusid kõrgete pähkelpruunide hobuste seljas , selgelt põhjamaised tüübid . Neid jagus sinna palju . Mõjustatuna Platonist , kirjutab idamaalane Alfarabius , kelle raamatud ülituntud : " Linna valitsegu nõukoda , omad inimesed , meistrid . " Need sõnad meenusid mulle kohe , kui vaatasin Lüübeki raehärrasid . Bürgermeister on inimene , kes sobib ainult sellesse linna , mida ta valitseb : pane Lüübeki raehärrale pähe Konstanzi ametivenna müts ning ta on kadunud . Enam ei suuda ta oma linnaga midagi ette võtta . Lüübek on suur vaba riigilinn , Konstanz aga pisike algaja , nii et Konstanzil on raehärrasidki vähem . Veinihärra ja linnakaubandushärra tervitasid mind eriti sõbralikult . Mõlemad olid jõudnud oma viiekümnendatesse eluaastatesse . Veinihärrale sobis hästi tseremooniameistri kuldsete ornamentidega rüü . Kõiki raehärrasid paistis ühendavat üks ja ühine kiindumus ? nimelt Novgorodi sooblisse . Nende loomade nahk ääristas raehärrade laiu varrukaid . Sooblivoore olin oma kodumaal näinud nii Kirumpäält kui ka Sõmerpalust läbi minemas , harilikult liikusid need kõrvalisi teid pidi ja olid kaitstud . Mõned nimetasid sooblit ka " hõbenahaks " , sest nende loomade karv oli otsast jätkuline ja mustjastriibuline nagu narrisau . Need pidid kindla peale olema põhjaloomad , paksu karvase kasukaga , mis aitas neil vastu panna külmadele tormidele . Mul polnud lahtist raha , mõtlesin . Mu silmad otsisid ja leidsid vana Heinrich della Cesa , seekord küll ilma tütreta . Ja kuigi olime vaid paar sõna vahetanud , astusin talle julgelt ligi ja esitlesin ennast veel kord , et kindlam oleks . Ta oli väärikas . Ta oli küllap juba Kunigunde sündimise ajal tuntud ja lugupeetud . Toomhärrad ootasid jumalateenistust . Niikaua esitleti mind kantor Praetoriusele , kellega mul oleks tulnud edaspidi laskuda töösuhetesse , sest me pidime toomkoolis sama maja jagama ja ka elasime lähestikku . Praetorius paistis olevat uljast ja rõõmsat laadi munk , sarnane Rebase-lugude Oinaga , kel oli ju ka alati ütlemist ühe ja teise üle . Oli asju , millega Oinas ei olnud üldse rahul , kuid sellegipoolest kiirgas temast mingit sisemist heaolu . Ütlesin Praetoriuse-Oinale , et konte ligundavas udutavas novembrivihmas seismine ei ole hea , ja nii läksimegi kirikusse . Otsustasin ka , et nüüdsest hakkan ma teda kutsuma Praetoriuse-Oinaks . Kantoriamet oli Lüübekis non curata et colletiva , mis tähendas , et paavstid ja kontsiil ei hakanud toomkapiitli kantoriameti täitmisega õiendama . Toomhärrad täitsid ise kantoriameti nii hästi-halvasti kui oskasid . Nagu hiljem kuulsin , oli Praetoriuse-Oina koht halvasti täidetud , piiskop ei olnud temaga rahul . Praetorius rääkis Lüübeki kohta mulle kõik ära . Ta muutus tõsiseks , ametlikuks . Paistis , nagu oleks tal alati just seesugustes asjades sõna kaasa rääkida . Ta ei ütelnud midagi sisulist , köhatas hääle puhtaks ja sõnas , et Lüübek oli juba oma loomisajast peale Megapolis . Sest Lüübekit ei ehitatud mitte paari-kolme maja kaupa , vaid pandi kohe algul paika paarkümmend maja , kirik nende seas . Niisiis ? Megapolis ja ei kübetki alla selle . Mõtlesin Kunigundest ! Kas ma armastasin nüüd seda plikakest , kui ta oma käe mulle tantsu ajal pihku torkas ? Või olin ma selline , kelle patune ihu käibki noorte tütarlaste järele ? Pigem seda viimast . Ja kõik saavad aru . Heinrich della Cesa oli mulle kapiitlisaali järele tulnud ja tahtis rääkida . Oli teine kulmud kõrgele tõstnud ja vaatas mulle ainiti otsa . Vana mees , habe juba hall , aga nii noor tütar sel vanamehel ! Noor ja ilus . Tema lööberdav pooltalupoeglik kõnnak tegi mulle üliväga nalja . Ja nii tõusis mu kitsas huul vuntsi all vaevumärgatavale muigele , sest kui muie tulla tahab , siis ta ka tuleb . Heinrich pakkus mulle veinis leotatud kakku nagu mingit rituaalset ohvrit , palus mul lahkesti " hambad sisse lüüa " ja ütles : " Me linnast on saanud kaubakoda , nii et lase aga hea maitsta . Igaühel meist on ju lõpuks omad mured . Üks meie linna kahest bürgermeistrist on väga haige , tal on kas koolikud või maksapõletik . Mida suudab siin füüsikus ? Tema , füüsikus , teeb asja ainult hullemaks oma posimistega . " Hammustasin püstijalu kakku ja jõin veini . Ootasime endiselt jumalateenistust just nagu ajas kaugele jäävat ilusat sündmust . Siis ma ütlesin : " Olete juba vist hoolitsenud , et teie kaunis tütar õige mehe saab . Muidugi , küllap minagi juba hoolitseksin , kui mul niisugune tütar oleks , on see ju iga õige mehe kohus . Ütlen ausalt , talle sobib see tume juus lumivalgete tuttidega , tume juus , mis tema näokest ääristab . Ent seda ma ütlesin küll vaid jutujätkuks . " Della Cesa naeris . Märkasin , et ta hambad olid peaaegu sama valged kui tütrelgi , vaid eest oli neist puudu tükki kolm ja puuduolevate asemel olid hoopis mustad teravaotsalised tüükad . Ta naeratas siiski : " Kes teab , kas te mulle seda niisama räägite . Noor mees ei jutusta sihukesi asju kunagi niisama . Aga vaatame-vaatame , saate kenasti koha ja siis ehk näeme seda Kunigunde asja . Püha Franciscus , kes , nagu paljudele teistele , on minulegi kaitsepühakuks ja eeskujuks , ei keela mul oma eeskujulikkuses jutustamast teile ? sest , et te nii kraps ja virk noormees olete ? üht pildikest mu tütre elust . Veel nädal tagasi olid asjad ta elus teisiti kui praegu . Kui ta õhtul magama läks , pani ta oma valge või kollase kleidi hoopis teisele toolile . Teate , noored tüdrukud loevad vahel küünlavalgel oma palveid . Kunigundel on selleks otstarbeks kiiskav merevaigust küünlajalg , mille ta sügiseti-talviti umbes kella kaheksa ajal läidab . Te vabandage mind , aga oma sõgedas isauhkuses ma lihtsalt räägin seda . Kõneldakse ju , et isad on sagedasti tütarde üle vahest enamgi uhked kui poegade üle . Nüüd on ta selle merevaigu-nipsasjakese maha jätnud ja kasutab tuleandja hoidmiseks hoopistükkis sihvakat naisekujulist küünlajalga . Ja see küünlaalus on küllap näkisoost , on sel ju kalasaba küljes . Ent surmkindlasti on see paganliku loomuga . Mine tea , millal peab Kunigunde oma kergemeelse teo eest vastust andma . Ta on nii mõnigi kord lihtsalt pirtsakas . Suvisel ajal toimusid minu ärilõunad hoovis , tuuratündritele toetatud varjualuses , kuhu päike nii väga peale ei paista . Raehärra Paul Möller , kes meie kasude eest ikka hoolitsenud , ei olnud siis veel tõbine , Brügge laevad ei külastanud veel Travemündet ja meie hõbemark oli kindlaim . Siis saabusid minu juurde auväärt pürjelid , kaasas lastiraamatud . Jah , muidugi , eks teie ole harjunud enam tegelema filosoofiliste ürikutega , kus mõni aristootel vaevalt kaubitsemist õpetab . Meil on kindlad taksid : Rotterdamis ootavad vürtsid , seep , rasv , traan , suurematel laevadel kuni <arv> lasti , noh , muidugi võib ka rohkem olla . Mäletan , hea kolleeg Erik von Medvendik kõrbes flamingosulgedega , mida mõned Hamburgi daamid olevat tahtnud . Võtsin oma tütrele ka ühe , ega siis kõik ilus ja hea pea ainult Hamburgi minema . " " Räägib ju rahvasuu , et Hamburg on kaalukoda , Halberstadt aga on naistekoda , " kõneles keegi kõrvalt . " Ja kus noid flamingosulgesid siis hoitakse ? " tahtsin mina teada . " Sügisemerel rappuvad laevad õite palju , kas flamingosuled mitte katki ei lähe ? " " Neid hoitakse eriliste raamatute vahel nagu vanu väärtuslikke papüürusetükke . Hoidjateks on saratseeni poisid , kes vastutavad oma naha või isegi peaga , kui mõni seesugune sulg otsast kaardu või koguni puruks läheb . Mäletan seda küll , kui ostsin sellise sule Kunigundele . Mauri poiss tõi ta kohale , sealsamas sule kõrval tumepunasel sametpadjal külitas ka angooravilla kass , kes anti kauba peale , nii väärtuslik oli see kaup . Kui mauri poiss koos kassi ja sulega kohale ilmus , siis katsus Kunigunde ta käsivart ülaltpoolt küünarnukki ja ütles : " Pole viga , läheb juba . " " " Mitte ei usu , et nii vaikne tüdruk midagi sellist võiks öelda ... Ja kui palju säärane sulg ka maksis ? " " Mihuke ? " " Ikka seesama , mida ostsite . " " Hah tu duvel ! See kurinahk maksis seitse killingit ja mitte pennigi vähem . Sulgedega ei anna tingida . " " Ja mis asi see Kunigundel läheb ? " pärisin mina , sest vaatasin , et va della Cesa keelekastest juba üsna pehme ja pehkinud oli . Mina keelekastet ei pruukinud , sest mul oli millegi halva eelaimdus . Kapiitlisaal ja ristikäik , tumedad tuled vanades müüriorvades sisendasid aukartust . Teadsin küll , et Lüübekis leiduvate raamatute vastu ei ole tarvis aukartust tunda , need on peaasjalikult arveraamatud , aga imelik tunne kõneles hoopis millestki muust . Minu küsimusele vastas vana Heinrich midagi üpris tähtsusetut . Siiski oli ta nii lahke , et laenas mulle natuke raha . Kolmekuningapäevani . Pärast jumalateenistust algas " kanooniline laud " rikkaliku söömaajaga , millelt ei puudunud ka kuulus Liibüa martsipan . Kõik toomhärrad olid kohal , kuid keegi toitu ei puutunud . Kuulati lauakõnesid , mida ohtralt ilmestasid väljavõtted pühakirjast . Panin imeks , et keegi minule tähelepanu ei pööra , olin nende jaoks justkui tühi koht . Mina oma talaaris istusin jäigalt nagu nukk , vaatasin kõnelejaid , pööritasin hirmunult silmi , otsekui midagi aimates . Sain teada sedagi , et Bernardus , kes mind oli promoveerinud , oli teoloogiaprofessor , seejuures vägagi austusväärsest soost . Bernardus oli üks kuiv hing , paistis : just seesugused hoolitsevad alatasa , et peekrite peal ei oleks hõbeilustisi , et vennad kannaksid kotiriiet ... Võltsvagadus ja võltsaskees käivad sageli käsikäes , kuid võltsaskeesiga käib vahel koos ehtne vagaduski . Kunigunde ei ütle niisuguste vendade kohta mitte : " Pole viga , läheb juba . " Lauas istudes lähendas Bernardus mulle oma kortsulise professorinäo , millel kuivetu kortsukriips lõual , kõrvade juures hõbehallid habemepahmad . Nüüd ei olnud ta mulle enam nii meeltmööda kui varem.Ta ütles : " Kes sulle ütles , et me toomkool kantslerit üldse vajabki ? " Tule taevas appi ! Säh sulle ? ei vajagi ! Milleks siis kõik need ebameeldivused intseptsiooniga , suure ja uhke maja väljaüürimine , kuhu taheti mind kui kantslerit elama panna ? Milleks minu piinamine teoloogiliste lõksudega , inglite ja mündriku tütrega , kes himustab ligimese paati ? Milleks kõik see ? Nõudsin selgitust . Professor , nagu paistis , oli nõus seda mulle lahkesti jagama , ta palus mind vaid oma kambrisse tulla , kus saaksime kõik selgeks rääkida . Ja siis selgus : pärast tulnud välja , et ma olevat hiilinud kõrvale ühest väikesest küsimusest , mis tuli kaasa Sokratese märkide probleemiga . See küsimus oli nii oluline , et kantslerikoht pidi mulle edaspidi kinni jääma . Noorem toomkooli rektor oli kohe alguses küsinud midagi frantsiskaan Bonaventura " Teekäigust Jumala juurde " . Ta oli küsinud : kas olevast saab mõelda täiuslikult ja ebatäiuslikult ? Võimalikult ja tegelikult ? Suhteliselt ja kindlalt ? Osaliselt ja terviklikult ? Püsimatult ja püsivalt ? Teise kaudu ja iseendas olevana ? Segunenult ja puhtalt ? Sõltumatult ja sõltuvalt ? Praegusaegselt ja endisaegselt ? Muutuvalt või muutumatult ? Ühekordselt või lisandunult ? Arvatavasti võiks Loojale paista , et inimene mõtleb näiteks sõltumatult ja osaliselt , suhteliselt ja puhtalt ... Keelel on alati positiivsed väljendusvahendid , teatab Bonaventura . Eitus tähendab alati varjatud jaatust . Nii ka minu kaasuse puhul . Kui mina tahtsin kantsleriametit , siis ei öeldud minule muidugi mõista lõplikult ära . Öeldi , et proovi veel , ja sellega oli kõik . Aga taasproovimiseks enam aega ei jätkunud . Võisin oma asjad kokku pakkida ja mulle juba nii meeldima hakanud kantslerikuue tagastada . Alttõmbamine , lihtne alttõmbamine . Peale usaldusväärse võla-andmise della Cesa poolt polnud see mulle midagi sisse toonud ; kõik prebendid , varandused ja andamid , mis mind vastasel korral oodanuksid , jäid nüüd nende toomhuntide närida . Ma pole mingi allaandja . Juba järgmisel hommikul panin ma Falada müüki , teenides selle ilusa hobuse eest <arv> marka . Saanuksin nüüd küll poolele kompaniile nooli osta , aga veel mitte poolt majagi . Meie , aadlikud , ei ole mingid kaubitsejad . Pole meie asi oodata rannaäärsetes kirikutes laeva ilmumist . Või siis oodata kauba edasitoimetamiseks laeva . See ei ole meie viis , kaubitsemisest teavad kõige paremini just need , kes selleks kutsutud ja seatud . Linn oli hall ja nukker . Vihma kallas nagu oavarrest , leidsin della Cesa raekojast üles ja maksin talle võla ära . Tema kõrvu ei olnud veel ulatunud uudis , et toomkool mind lõpuks ikkagi ametisse ei tahtnud . Nüüd ma siis istusin oma üüritud kaupmeheelamus kamina ees , vaatasin tuleleeki ja kuulasin vihma plõksumist vastu katuseplekki . Sel ajal tuli seesama mees uuesti minu juurde . Küllap tuli vaatama , kuidas olen end sisse seadnud . Della Cesal olid hõlmad sirged ja korralik nägu ees , mis sellest , et nii mõnedki tsunftimehed neil päevil õhtuti joogistena ringi liikusid . Ja kuidas ta tuli , oli seegi omamoodi sündmus . Ta keerutas mu maja ukse ees pikalt oma halle vuntse . Ta oli niihästi kaubanduslik kui ka esinduslik kuju . Sellised ei jää hätta mitte kusagil , ka mitte lõunameredel , kui neil peaks olema vajadust sinna sattuda . Vanalt Heinrichilt kandus mõte ta tütrele . Kolmeteistkümneaastane verisulis graatsia ... See tütar vääriks kena väikest õpetust armastuse alal . Näiteeks oli mu noorusepaleus Ingeborga armastuses väga tugev . Ta käed silitasid , ta tukk liikus , paelad ta pikkades juustes vajusid alatihti allapoole ... Ja siis tõstis ta oma käed nende kohendamiseks , lumivalged rinnad tulid enam nähtavale . Oh Jumal , kui ilus see oli ! Ingeborga ihu mittesaksalik sappide tasakaal talus mittesakslasi väga hästi . Nende mõisas olid kõik teenijad maarahva soost . Tuletan nüüd meelde üht korda , mil ma nende mõisas külas olin . Olin viks vaikne noormees ega ütelnud iial ühtegi häbitut sõna , seepärast jäid kõik minuga väga rahule . Ingeborga suudles sel ajal väga hästi , ja muidugi üsna plikalikult . Ent nooruse-Ingeborga suudlust ei suutnud ma seegi kord kirjeldada . Ma ei hakka praegu Ingeborgast lähemalt juttu tegema , niikuinii puudub selleks ruum või aeg ; kindel on , et ta kombed olid jultunud , ja neid jultunud kombeid soovisin edaspidi ka Kunigundele õpetada , et kaks naist oma elukommetegi poolest kuidagiviisi sarnased oleksid . Sel ajal oli Ingeborga kass haige , üks tema kahest kassist . Nojah , eks haige olnud just too väiksem kass , nii nagu — haigus üleüldse just väiksemate sisse võib asuda . Triibuline emane kass lausa köhis : köhhhhhhhh ( see oli tema pikem köhimise hääl ) . Siis köhis see kass mõni teine kord veel vaiksemalt ja natuke heledama tooniga , ikka : kihk-kihk-kihk . Ja see oli tema lühem köhimise hääl . Keegi oli Ingeborgale soovitanud , et kassi köha vastu aitab võikuulike , mis otse kurku topitakse , ootamatult , nii et kiisu ei saaks vastu hakata . Kiisu aga hakkas siiski vastu , ta rapsis käppadega , nagu on nende mood . Lõpuks panid mõlemad kassid minema , aga väiksema kassi köha jäigi nüüd vähemaks . Võikuulikesed aitasid , mis muud . Nähes , kuidas väiksem kass minema pani , kommenteeris möödaminev külamees : " Näe , võhrud lähevad Taivase Isa juure ! " Nende keeles on palju sünonüüme , ja ka kreeka grammatikad ei ütleks nende sünonüümide kohta midagi paha . Nende keel on ilus ja sakslaste keelega sarnane : veri ja vermed , " blaud unde bloet " . Kõik on lihtne ja selge . Talupoja mõtteavalduse peale sattus Ingeborga heasse hoogu , võib-olla mõjus ka see asjaolu , et tal sel hetkel uhke kleit seljas oli . Iseloomulik on see , et niisugune kleit langeb väga vabalt ja seal on lehvid taga , harilikult punased nagu rasvasabalamba veri ; Ingeborga versioonis oli see lumivalge ja kohati veel ka läbipaistev . Ikka kõige uuema pruugi järgi . Ühel suveõhtul , kui maarahvas oli juba oma kiigeplatsilt läinud ja kõigest üks vahimees seal tukkumas oli , otsustasin ühes selle noore daamiga minna nende kiike proovima . Ingeborga tahtis ju teada , kuidas on " tuul kõhu all " . Sain kiige liikuma ja siis jäid meie alla vaid mesilastest ja õitest kirjud rohelised aasad ja välguna siksakitav jõelint . Ent ka tema pikad vöökohani juuksed kõikusid ühele ja teisele poole , kui mina kiigele tasapisi hoogu andsin , kiites matside kiige ehitust . Ütlesin siin " matsid " küll pea kogemata , mille eest ehk vabandust peaksin paluma , kuna " zeematz " läti keeli midagi muud ei tähenda kui " rahvarämps " või " kaabakad " . Meie pere on aga mittesakslastest teenijarahvaga alati ühteviisi hästi läbi püüdnud saada , meie neid niiviisi ei sõima . Ma ei hakanud teda kiigel sõidutama nii , et ta kleit lehviks üle terve sõõru , ma viisin ta ainult all kasvavate mustajaspunaste ohakanuttideni . Ta äsja pestud juuksed kahisesid tuules , see silitas neid , kuni ma enam aru ei saanud , on need siis heledad või tumedad . Kas ei kuulnud ma nende juuste juurest ka ühtlasi mingit tilinat , otsekui oleksid juukseotsad jääs olnud ? Või tuli see helin kiige sisemusest ? Ta kandis toona väga levinud kaharat kleiti , mille käeaugud ehk " kuradiaknad " , nagu neid kutsuti , olid suured ja avarad . " Kas sa tead , " küsisin mina lapselikul õhinal , " et siit , talupoegade sõõrude ja tammesalude juurest , on kaevatud haudu lahti , kus istusid sees luukered ? " " Loomulikult , " väristas tema õlgu . " Kollid on igal pool ja maamehed meelitavad neid veel ligi , pannes kollidele igatsugu maiuspalu suitsuaukude ja uste peale . " Läksin kiigest eemale ja vaatasin , et see pöördus vasakule ja paremale ühes punavalgesse rõivastunud Ingeborgaga . Kägisev kiik tuli põikiasendist kiiresti üles , siis alla tagasi samasse nurka ja tegi kõike sedasama teisegi suunda nagu iseenda peegelpildis . Pehme tuul liikus pehmeis juustes , Ingeborga naeratas . Vaatasin järve poole , kus talupoisid ujusid . Ei julgenud need enam üles kiigemäele tulla , nad ei teinud seda seisuslike vahede pärast , sest vaid pool inimpõlve tagasi oli kadunud selge vahe talupojateede ja mõisasaksateede vahel . Kiigemäelt paistis kaugele laanesügavusse , kus käod oma kukkumisega juba ammu palehigis töötasid . Allpool sulises ka helesinine järvepind , milles vesikuppude juured tagurpidi nagu konksud seisid . See järv läks üle mõisatiigiks , mille pind ei olnud enam täpselt taevakarva varjundiga . Ja see vesi oli suur , sinine , värskendav . Seda kõike pani mu kõigega harjunud silmade terav pilk hoolega tähele . Ennekõike sattus ta ette Ingeborga , kelle punane ja valge mu silme ees kõikusid . Ja see naer , tema naer kõlas nagu äsja avastatud naerukajaka pesast . Kõik ülearune oli meil juba meelest läinud , nii " võhrud " kui kassid kui ka rasvasabalammas . Aga tema hakkas ühtäkki vappidest rääkima . Ingeborga esiisaks olevat olnud Kursi komtuur Otten , kelle elust ei olnud muud teada , kui et ta sajand tagasi suures rikkuses surnud . Ükski Ingeborga esivanematest pole õieti vaesuse all kannatanud . Nad armastasid mõtte ja jõu koosmõju ja nii võeti oma vapile piibliraamat ja vibupüss . Või oli see piibel ja mõõk ? Oma vappi kandis Ingeborga isegi kingadel , täpsemalt küll kinganinadel . Kiikumise ajal joonistasid ta pisikesed kinganinad õhus terava kaare . Kingadele oli vapi jaoks ette joonistatud figuur , ja siis tulid värvid järele . Valge kleit ja valged kingad , vibu joonis kinganinade otsas . Seda oli uhke vaadata . Ingeborga tahtis , et kiiguksime tasem , et ta saaks mulle paremini nägusid teha . Taamal jõe ääres kõndisid talupojad ja võtsid mütsid peast , nooremad ja kuraasikamad ei tahtnud tunda oma härraseid ja panid üksnes käe lätu juurde . Seda nähes kehitas Ingeborga õlgu , temalgi oli tahtmist oi-oi kui palju , mitte ainult talupoegadel . Tal oli uhke vapp ja uhke hing ja see vapp oli kuni nende päevadeni kauneim aadlivapp , mida ma kusagil üldse silmanud olin . Heraldikaga väga tuttav ma polnud , aga ma olin kuulnud uhketest aadlivappidest , millel kujutatud hurta , kes murrab hammaste vahel pooleks nooli või noolekimpe . Niisugune õudne heraldika ei sobinud minule , sest Ingeborga vapil oli ainult nool . Mulle ei meeldinud , et seda võiks murda pooleks ükski hurt . Ja sestap ütlesin talle : " Ma armastan sind ja ei taha , et ükski hurt su noole su vapil pooleks murraks , sest tänapäeval leidub juba aadlivappe , millel suur hurdanimeline koer seda teeb . Sellepärast ei tohiks ühtegi sellist looma su ( suguvõsa ) vapile ligi lasta . " " Jah , " ütles Ingeborga malbelt . Ja nüüd , mõtlesin , tuleks Kunigundele anda samasugune pealehakkamine , kui on Ingeborgal seal kaugel Liivimaal . Ta isa aga oli mu kamina ees toolil parajasti platsi võtnud ja lootis minult lahendust paarile ebaõnnestunud ärile , mis paljudest muudest ta äridest moodustasid vaid väikese osa . Ta tahtis minult raha eest õigusemõistmist osta , sest tema äripartner Frankfurdist , kes tarnib karusnahku ja vaha , mille üks della Cesa kolme-laeva-kompaniidest sõdivale Albionile müüb , on vedanud alt ja müünud ligunenud kraami . Della Cesa lisas , et kui tema agendid Londonis kord oma tööülesannetega hakkama ei saanud , vallandas ta nood loikamid päevapealt . Sest tema tahtvat olla osanik üksnes väga heades ettevõtetes . " Sellest on nüüdseks juba kolm suve ja kolm kevadet , kui kõik nood asjad , mida ma sulle seletasin , toimusid ! " suurustas mees . Aga sügiseti on Läänemerel ju sadu laevu ja kümneid väikeseid kompaniisid , mis kõik Hansa teenistuses . Küll Hansa , aga siiski mitte della Cesa . Kuid seal on ka ohtusid varitsemas . Ning seesinane della Cesa seletas , et mere idaosas , kus asuvad väikesed ja suured hansasadamad Reval , Pernau ja Visby , ollakse vitaalivendade vastu eriti kindlustatud , sest seal kaitsevad kaubavedu sõjalaevad . " Lääneosaga , Breemeni-Kopenhaageni-Brüggega , on praegu ohtlikum asju ajada , kuna seal ei ole tugevat kaitset peal . Alles hiljaaegu olid suurtele piraatidele kogunisti vabad sadamad , kus nad võisid hirmuta äri ajada , nagu näiteks idapoolne Cuxhaven , " seletas mees . Della Cesa leidis mulle ametilaua ühes Travemünde kaitsetornis , kus Kunigunde kui suure kaubasaksa tütar võis vabalt sisse-välja käia . Mul oli oma kirjutaja , oma puhkeruum , aga Kunigundega ma nii sagedasti ei trehvanudki . Tüdruk nautis oma tunde kambris , kus ta rahulikult tikkis , iga mõne tunni tagant aga läks tänavale jalutama . Ta ei jalutanud sihitult , tema sihiks oli väike aia-värkstuba , mis paiknes osaliselt Trave sadamasillal ja kus kingsepa-Hans jagas noortele neiudele omavalmistatud heegelnõelu ja igasugust nipet-näpet , mida läks tarvis linikute tikkimiseks . Lüübekis sadas ilusat viltust lund , kitsad tänavad olid valgeis rüis ja lumehelbed langesid Kunigunde sooblinahksele kasukale . Neid oli kuue- , kaheksa- ja üheksaharulisi , aga kui krae varju hoidev tütarlaps neile kas või kogemata puhus , siis vähenesid nende harud kiiresti . Jääkristallid nende otstes muutusid helesinisteks . Ümmargusteks . Detsembrikuu keskpaik oli mul tihe tööaeg , ma pidin vana della Cesa soovitusel välja otsima uued agendid , kes luuraksid ta endise vaenuliku äripartneri maksutasumise võime üle . See oli must mõttetu töö , millel ei ole hariduse kõrgete hüvedega mitte mingisugust pistmist . Kräheni tiigi juures , kus asub linnaveski ja kus palju sõdureid aeg-ajalt lõbutsemas käib , tuli mulle aga ühel päeval vastu noor Kunigunde della Cesa . Ta kasukal oli soobel sooblisse kinni jäänud ja ta tumedad silmad olid äärtest punased , nagu oleks ta nutnud . Tegelikult , nagu ma teadsin , oli see kõik tuulest , mis karmilt puhus , visates suhu ja silmi kuivi lapikuid jäitelumerombikesi . Oleksin selle ootamatu kohtumise pärast äärepealt komistanud . Ma jäin siiski tema ees seisma , kuna teadsin , et ta isal ei oleks mitte midagi selle vastu , et ma tütrega veel natuke tegemist teen . Duell Grünewaldiga oli nädala võrra edasi lükatud . Sellele kahevõitlusele mõtlesin ma pidevalt . Arutasin sedagi , kuidas suudavad Grünewaldi notarid kogu seda ebamugavat asja saladuses hoida . Linnavõimud võisid hakata selle vastu huvi tundma , sest Lüübeki õiguses seisis : " Sobimatud tülitsejad maksavad trahvi , mis on <arv> marka hõbedat ja üks koormatäis veini . Sellest ärgu võetagu algul rohkem kui <arv> marka hõbedat . See kuulub linnale . Kui seda aga trotsist rikutakse , siis võib võtta küll , nii hõbeda kui veini . " Tüdruku samm muutus minu juurde jõudes kergeks ; ta käis varvastel ja üsna pehmelt , nagu olen tähele pannud tegemas teisigi naisi , kui nad tutvuvad väga lähedalt tõelise mehega , kelle silmades on hea kindel vaade . Ta ei kandnud käreda-talve-abielunaiste moodi kõrvalappidega tanu , vaid pehme villane hall sall oli tal tütarlaste kombel kõrvadeni veetud . Olin ise parajasti väga sügavas mõttes . Mõtlesin , et elada mehena , tunda mehe-elu ? see on kummaliselt keeruline asi , mida pole antud igaühele , olen seda mõelnud nii sagedasti nagu Collatinuski . Aga nüüd lähenes mulle too noor tütarlaps . Ma võtsin temal küünarnukist kinni , kutsusin ta kõrvale ja palusin , et ta mind rohkem oma tegemistesse pühendaks , kutsuks mind koju ja mujale . Tema raputas kombekohaselt oma ilusat pead . Me teietasime . See on ikka midagi muud , kui teevad harilikud linnakodanikud . " Vaadake , " ütlesin mina . " Kui kena on " teie " öelda . Meie keeles kõlab see väga ilusasti . Mis oleks esimene asi , mis teile meelde tuleb ? " " Piparkoogid , " vastas tema väga napilt . " Näete siis , piparkoogid , " jätkasin mina . " See tuli meelde ka minule . Kas teie soovite , et ma õpetan teile ühe ladinakeelse lause selgeks ? " Ta vaatas mulle otsa . Nägin just ära , et ta silmas leidus tumerohelist võrgustikku . Lapsepõlve-Ingeborga isal olid samuti seda värvi silmad . Siis ta vastas : " Tüdrukutel pole ladina keelega midagi tegemist . " " Kas ometi mitte ? " küsisin justkui üllatunult , natuke teeseldes . " Mõnikord on ladinakeelsed nimetused pillidel , muusikas ... " " Kui teie tõesti minuga tegemist tahate teha , " pillas tüdruk , " siis leppige kõigepealt kokku minu isaga ja tema teenijatega , kes vastutavad minu toa eest . " Mõtlesin pingsalt edasi , kuidas Kunigundet omal kombel vallutada . Siis märkasin valget ranti tema seeliku ümber , kena armsat ranti , kuhu on rätsepad elevandiluud hõõrunud : see elevandiluu pannaksegi siis seeliku peale , kus see püsib valgena nagu marmor . Et Lüübek on täis võimsaid kaubasaksu , kes valitsevad merd ega põlga kasutamast isegi röövlilaevu , teadsin ma juba ammu ja minu teadmised sel alal läksid suuremaks . Nende kaubasakste tütred käivad siidis , sametis , isegi kullas . Kunigunde della Cesa oli üks neist . Missugust määratut kasu võiks mulle tuua abielu selle õrna kolmeteistkümneaastase plikakesega , kellel on elevandiluust rant ümber seeliku ja kodus kapi otsas flamingosuled ! Oleksin siis paugupealt rikas . Ja nüüd tõsisem majanduslik kaalutlus . Võiksin siis ordult losse ära osta , võin minna Revali bürgermeistriks ! Võiksin ehk hakata Hansa saadikuks Inglise kuninga enda juures ... Sellepärast tuli rauda taguda , kuni ta on veel kuum . Seda teadsin samuti , et kolmeteistkümneaastane ei suuda mulle kaua vastu pidada , tema pole mingi Ingeborga . Sellepärast ? veel väikesed meelitused ... " Teil on kena rant ümber seeliku . Kas see on tänapäeval moes ? " Me jätkasime seda vestlust della Cesa suure kaupmeheelamu mansardkorrusel , kus Kunigundel oli klaaspalee sarnane tuba . Siin oli kõikjal klaasaknaid , kaetud kohati peenimat sorti lõunamaiste riidepalakatega . Kamin ei andnud sooja . Sellest sain ma aru , miks tüdruk nii tihti välja , talvisesse linna tahtis . Keset tuba troonis kapp , mille mahukas vats sisaldas palju kleite . Kõige nähtavamal kohal pühakiri , mida siin majas harva loeti . Tüdrukul oli seljas tumepunane plüüskleit , mis pidi talle kindlasti sooja andma . Tundus , et ta ei usalda mind , sest ta vaatas kogu aja ukse poole . Jah , siin luuras ülemteener . Siin luuras too kummaline tööga halliks läinud keskealine mees , kes pidi Kunigundet kaitsma nagu kanaema . Ja sel otstarbel loopis ta fraase , nagu " üliauväärsed lasevad paluda " , " üliauväärsed ei lase paluda " , " teil on meeldiv võimalus " , " teil ei ole meeldivat võimalust " , " oleme otsustanud tungivalt soovitada ilmuda selles tänapäevases ülikonnas " , " preili üliheatahtlikkus lubab teil ilmuda selles otsustavalt kaasaegses ülikonnas " ja nõnda edasi , ? ühesõnaga ? just need väljendid , millest saab aru vaid tema ise . Toosama ülemteener oli autoriteediks ka Kunigundele ja nõnda ta siis kiikaski aeg-ajalt ukse poole . Tütarlapse nägu oli jahedusest valge nagu valgepõsklaglel ja see paistis eriti silma tumepunase sametkleidi taustal . Sellepärast panin ta õlgadele rätiku , aga tema tõmbus ootamatult kiiresti minu käte eest kõrvale . " Nonne aliquis cariottam habet , " sõnasin mina väga rahulikult istet võttes . " Need on ladinakeelsed sõnad , mida ma tahtsin teile õpetada , sest nõnda kõneles üks tark munk , minu hea sõber , kes nüüd on läinud laia maailma rändama . Need ei tähenda muud , kui et kas kellelgi ei ole porgandit . Kui teie peate minust lugu , siis võiksite lugu pidada neistki sõnadest , sest nõnda kõneles minu õpetatud sõber , kes nüüdseks ... oh ? on võib-olla läinud juba Looja karja . Või ... või ... kas peate teie ikka minust lugu ? " " Pean , " torkas Kunigunde . " Pean teist lugu , see on loomulik ja enesestmõistetav , " kordas ta masinlikult ja vaatas maha , otsekui midagi meenutades . " Aga ma ei ole mingi jänes , et mul läheks vaja sääraseid sõnu , nagu et " kas ei ole porgandit " jne. " Ta kõrvades tuksles punane veri ? kõrv oli väga soe mu oma lähedal . Lastel on alati sellised kõrvad , mõtlesin mina . Siis küsis Kunigunde : " Te näitasite Klawsile oma sinist sukapaela ? " " Näitasin . " " Sellel on teie suguvõsa insiigniad ? " " Seda küll . Vappe on tänapäeval väga erinevaid , aga sukapael ei olegi mitte päris sukapael , ta on omapärane " lõks " , millega rüütel köidab oma relvad , " vastasin mina , lisades , et vapp peab olema just niisugune , et ta sukapaelale ära mahub , sest ka sukapael pole muud kui märk . " Aga naiste sukapaelad on ju hoopis teistsugused ... " " ... nagu naised isegi on teistsugused . Ja meeste ja naiste märgid erinevad hoopis . " Sel hetkel nautisin ma oma ilusat keelt . Olime nüüd kõigest rääkinud , mille üle aadlikud uhkust tunda võiksid , nüüd viisin aga jutu teistele radadele . Jutustasin . Kunigunde oli üllatunud ja siis mõtlik . " Sokrates elas kaks tuhat aastat tagasi tünnis . Tal oli koer . Ühel päeval veeretasid Sokrates ja koer Sokratesele uut tünni kohale . Töö ei tahtnud edeneda . Siis ütles mees koerale : " Sina poe tünni , mina veeretan . " Koer pugeski tünni . Sokrates ütles koerale : " Vaheta tünnis kohta , siis mina lükkan . Kus raskus vastas , seal veereb tünn kiiremini . " Sokrates lükkaski tünni , aga liiga kõvasti , ja see sattus sooja lõunamaa merre . Maru soe vesi tungis tünni ülaosast sisse ja lükkas koera seest välja . " Heureka ! " hüüdis Sokrates . Ta oli leiutanud pumba . " " Leiutanud ? mille ? " " Pumba . " " Ja mida koer hüüdis ? " " Koer hüüdis ... heee ... eur ... urr ... eurrr ... heurreka . " " Miks koer samuti hüüdis kui ta peremees ? Imelik . Sest peremees oli seda juba hüüdnud . " " No vaat , koeral oli samuti hea meel . " " Väga huvitav jutt . " " Mul on teine sihuke veel , see on ka Sokratesest ja koerast . Nad elasid rahulikult tünnis , aga ühel päeval kukkus tünnil vits ümbert ära . Sokrates ütles koerale : " Ole hea , mine too tünnile uus vits . Sa ju tead küll , kust tuua . Mina tukastan seni . " Peni hakkas minema , aga tal ei olnud aimugi , kuhu minna . Peni oli kunagi vitsaga ähvardatud , küllap tema juba teadis , kus vitsad kasvavad . Ta kõndis mööda paksu metsa . Oli sügav öö . Öökullid huikasid ja teda jälgisid kiskjate kahvatukollased silmad . Üks neist hakkaski õnnetukest taga ajama ja suutis ta jalakõõluse kohalt vigaseks napsata . Metsad olid selles maakohas sügavad , jõed aga sopilised , nende põhjad mudased , kus vesirotid roomasid mööda urge ... " Kuulsin kahinat . Kunigunde oli jalad istumise alla tõmmanud ja rusikas käe põlve ja lõua vahele pannud . Ta oli kui valge lill kesk oma punast baldahhiini . " Rääkige edasi palun , " kõneles ta . " Üks vesirott , va piimahabe , tuli oma peidupaigast välja , jäi peni nina ette seisma ja ütles : " Gut-gut-gut . Ela ilmas kui lind . " Ja natukese aja pärast : " Pea meeles ka mind . " " " Mõttetu jutt , " leidis Kunigunde ja ma ei saanudki lõpuni rääkida . Rääkida sellest , kuidas koer lõpuks magama jäi , peremees Sokrates end talle unes ilmutas ja ütles : " Eksisin sind tünnivitsu otsima saates . Puidu otsimine ei ole siiski koerte asi . Vabandust-vabandust . " Jah , nüüd olid ka minu muinasjutud täiesti uued . Ma olin sattunud hirmsuurde ühiskonda , mida juhtis kaubandusaristokraatia . Ühe sellise aristokraadi tütrega oligi mul nüüd au kõnelda . Ja ma ei tohtinud talle naiivlabaseid jutukesi rääkida . Tema heegeldas päeviti kalakujudega pitsi , seda peent ja võluvat heiet , mina aga ajasin sadamas kõveraid seaduseasju , niipaljuke kui neid talvel sai ajada . Oli mul Kunigunde juurde visiit tehtud , astusin ukseni , seisatasin aga seal , otsekui millegi üle aru pidades . Siis aga , lugeja , tuli mulle vastu too teener punases hõlstis ja teravatipulistes kingades . Ta ütles mulle üsna kurjalt : " Üliauväärsed suvatsevad lasta päris lahkesti välja juhatada teid . " Kunigunde ilu tekitas minus küllalt raskeid ja süngeid mõtteid . Kas tahtsingi ma tema kätt just siin ja just praegu paluda ? Võib-olla oodata ? Või koguks veel raha aastakest paar ? Või kas hakkab tema mind nii palju ootama , kuni ma raha kogun ? Magus plika on ta igatahes ja just sellepärast oodata ei maksaks . Lüübek oli just lumepilvedesse mattunud , kui mul tekkis lõpuks kauaoodatud vastasseis krahv Grünewaldiga . Kuna töötasin della Cesa asjaajaja ja õigusetundjana , siis pidin aeg-ajalt külastama Vestfaali kaubapunkte . Need aga asusid pahatihti sügavates metsades , lumistel teedel aga ei saanud ratsud hästi edasi . Della Cesa andis minu käsutusse vana vooriratsu , mis ei olnud sugugi nii hea kui minu äsjane Falada . Vooris aga on voori kombed : vandumine , rataste tagumine , hõiked siin ja seal . Ühes kohas võis kuulda kahtlast jutuajamist kahe talumehe vahel , mõlemad suurtes lohmakates lambanahksetes kasukates . Mehed olid ühe kauba pärast vaidlema läinud , seisid , vaidlesid ja olid nagu kaks riiakat kukke . Della Cesa astus ligi , pani mõõga rahulikult vaidlusaluse odrakoti peale ja sõnas : " Minul on ka juba siitsaadik . " Vaat sel ajal ratsutas krahv Grünewald nähtavale , tugevas turvises , näost punane kui vähk . Mind nähes tõmbas ta otsemaid mõõga . " Nii , Jorchick ! " hüüdis ta . " Ma ei ole sulle mingi Jorchick , " vastasin mina solvava hüüdnime peale ja haarasin otsekohe oma relva . Jagelevad talupojad vaatasid meid keeletu hämmastusega . Seda hetke olin ma tegelikult juba väga ammu oodanud , süda tugevasti põues põksumas . Imestasin , miks ta mind Jorchickuks kutsub , aga küllap oli asi lihtsalt selles , et peo ajal oli ta kuulnud , kuidas ma Kunigundele Pühast Jürist seletasin . Mind pani imestama , kuidas võib sellisel väikesel kahvatul plikal olla vägev ja teovõimas austaja , niisugune , kelle jõudu isegi mina kartma pidin . Kui meie mõõgad kokku kõlksatasid , mõistsin . Mõistsin lõplikult : see ei ole enam kaardimäng , milles oleks eelis kindlasti minul . Tema mõõk oli meie aja suursaavutus : haljas tera murdekohaga , mõlemal pool laiad sooned , et veri jookseks mööda mõõka alla ega pritsiks lööjale näkku . Niisugune uuendus oli väga oluline : mõõgalöögid pidid olema niihästi ilusad kui ka pakkuma rahuldust . Kahjuks aga märkasin , et minu ratsu ei olnud sõdalaste soost : vaenlase vähegi äkilisema kallaletungi puhul astus ta sammukese tagasi . Mina tegin kõrged löögid : täie tambiga ülevalt alla , just nagu raiuksin puid . Asja tegi huvitavaks see , et kummalgi võitlejal ei olnud kilpi ja mingit kaitset pakkus vaid mõõkade ristamine ise . Sel juhul paisati vastane lihtsalt eemale . Oh , ilus oled sa , mehekäsi ; keda kõike suudad sa kaksata ... Ja katedraalid kerkivad sinust ... ja suured teosed valmivad sinust ... Tahaksin näha , kuidas muistsed ehitusmeistrid , nood tugevad ja põhjalikud mehed , oma savi ja mörti mudisid , et sellest suurepäraseid hooneid rajada . Sellesama mõõgaga surusin ta sadulast . Tema oli rinnaplaadiga kaitstud , nii et minu mõõgalöök ei teinudki talle suuremat meelehärmi . Küll aga tuikus ta koos hobusega ja sadas lõpuks sadulast maha . Nagu heas seltskonnas kombeks , ei teinud me sellest suuremat numbrit ja selle kahevõitluse ma unustasin üldse . Ma ei rääkinud sellest kellelegi . Hiljem tuli Grünewaldi auväärne vanaisa ise minu juurde ja palus , et me selle unustaksime , sest ta soovis ametis oleva raega hästi läbi saada ega soovinud sekeldusi . Järgnes kolmas kord , mil della Cesa tahtis minuga ärijuttu ajada . Lagedad lumised väljad , millel viibisime , ei olnud selleks just eriti soodsad . " Kui palju advokaadid Konstanzis teenisid ? " tahtis kaupmees teada . Nimetasin sealsed taksid ja lisasin , et selles linnas mul mingisugust praksist ei olnud . " Millest te kõige enam puudust tunnete ? " päris kaupmees järgmiseks . Vastasin , et naisest . Noorest naisest . " Ja tahate muidugi minu tütart siis ? " Vastasin , et tahan küll , ja hakkasin samas köhima , sest see küsimus oli nagu mingi arstirohi . Della Cesa kaalutles nagu kaupmees ja andis oma tütre mulle . Meid pidi Kunigundega ametlikult laulatatama , ja seda juba enne paastuaega , mil linnas on hea saanitee , seega kõik tingimused selleks pühaks toiminguks olemas . Otsustavaks sai minu kõrge päritolu , mis edaspidi pidi sujuvalt ühendatama rahaga . Della Cesa raha ja minu aadlitiitel ? need kaks asja pidid edaspidi tegutsema koos , justkui parimad sõbrad . Vana kaupmees ei olnud mitte rumal : Bristolis ja teistes Inglismaa sadamates mõjus suurte kaubaladude omanikele ikka asjaolu , et tunnustatud kaupmehe kaubamärgil on ka tunnustatud aadlitiitel . Liivimaal ordu valitsuse all , Praha ülikooliski polnud keegi mu suursugusest päritolust suurt küsinud , aga siin sai see maksvaks . Nii ei teadnudki ma veel , mis vallas me õigupoolest della Cesaga koos tegutsema hakkame ... Kunigunde oli just neliteist täis saanud . Kui isa tuli ta juurde abielukava selgitama , teatas tüdruk , et ta on abielu jaoks veel liiga noor . Isa vastas : " Mu laevad lahkuvad suve hakul , nad lähevad Inglismaale , Visbysse ja Taani . Nende maade vasemaagi ülesostjaid tunnen ma juba väga ammu . Ainult mulle ja rüütel von Wanevarile ütlevad midagi nimed , nagu Ludeke van dem Berge , Williamsoni Williamsoni William . Palju on neid ausaid härrasmehi , kes tahavad , et minu teenistuses seisja , minu mantlipärija ja minu tütre mees oleks aadlik ... " Olin juba lapsest saadik harjunud , et minu nimi avab uksed , mis muidu jääksid suletuks . Ja just selliste mõtetega kuulasin ma ka nüüd oma tulevase äiapapa juttu . Plikake , kellele ta seda rääkis , küpsetas midagi parasjagu , ta oli oma sirelilillale kleidile mitu rõivast ajanud , et end mitte ära määrida . Ta askeldas tihedate tumeroheliste rosmariinipõõsaste vahel , mis kasvasid tema valges toas mullapottides . Rosmariinid olid sakiliste talvelehtedega . Mida muud kui lõunamaist kaupa leiad sa niisugusest suurest majast , mis täis kõige erinevamaid kaupu , linast ja villast lõunamaiste leopardinahkadeni ! " Williamsoni Williamsoni William ? " osatas Kunigunde nipsakalt , kallates väikseimatele rosmariinidele pisikese kannutäie vett . " Öelge veel üks kord " Williamsoni " , siis te alles näete , kuidas ... " " Vait ! " röögatas armastav , kuid karm isa . " Neliteist on just paras abiellumisiga . Seda esiteks . Teiseks , kas ei ennustanud sulle oraakel , et viieteistkümneaastaselt torkad sa värtnaga sõrme ja sured . Nii et võta veel elult , mis võtta annab . Ja kolmandaks , kui ma ütlen kaks korda " Williamsoni " , siis see tähendab , et üks on teise poeg ... " Kunigunde punastas . Isa kõndis tugeval sõjamehesammul välja . Ja mina istusin rahulikult tugitooli , hingasin sisse rosmariinide hõngu ja kuulatasin salamisi läbi ukse , kas plika hakkab nutma või ei hakka . Plika toas oli täielik vaikus . Ükski kergem mööbliese ei liikunud , isegi õhk näis olevat rammetu . Ah , need rosmariinid ! Ah , see väike tüdruk ! Asi hakkas mind juba huvitama . Rohkemgi veel kui minu majanduslik edasijõudlus Lüübekis . Kui pulmad saabusid , uurisin ma taas Lüübeki õigust , eriti kaasavaraküsimusi . Kaasavara tõotas tulla kopsakas . Ilmselt arvas va Heinrich , et ma olen parim õigusetundja Läänemere sellel kaldal , sellepärast ei tohiks ta tütre kaasavaraga koonerdada . Minu abil lootis ta veel suuri kullahunnikuid teenida , kuid nii see hiljem muidugi ei läinud . Elu muudab alati kõike , teeb justkui omatahtsi . Vaata , alles oli noor ilus väike Kunigunde minu suhtes tõrges , aga juba oli ta nõus vahetama enamgi veel kui kolm lauset . Vestsin talle vahel mõne muinasjutu ja ta oli oma nooruses usin õppima minu lausemoodustust , minulikke väljendeid , minu keelt . Kolm päeva enne pulmi ei lastud mind pruudi ligidalegi , sest kaheksa naabermajade emandat õpetasid talle naisetarkusi . Selle hulka kuulusid , nagu keegi seletas , nipid kaetamise ehk kurja silma vastu , tikkimistöö ja muu selline . Keegi vaga nunn andis nõu , kuidas tuleb läbi saada oma kaitsepühakuga , kelleks Kunigundel oli Ristija Johannes . Seesinane Johannes oli ju tuntud ka kui naiste kurikavaluse peale mõjuja , mistõttu Kunigunde oligi aus , puhas ja süütu . Johannes rändas ringi kõrbes , tarvitas toiduks metsmett ja rohutirtse ja leidis lõpuks otsa naise käe läbi , mis on tähendusrikas märk . Kui püüdsin Kunigunde majas läbi minna kitsast , üliõhukeste seintega vaheruumist ja läheneda tüdruku kambrikesele , ei lastud mind sissegi . Parimal juhul ehk vaid üle ukse vaatama . Õhk ses ruumis tundus paks olevat ning seal polnud isegi enam ülemteenrit oma " üliauväärsetega " . Kui ukse lahti rebisin , siis vaatas sealt välja heinasaadu meenutav , talviselt paks ja uhke kleit , keegi kudrutas nagu tuvi ning ma kuulsin Kunigunde nõrka heledat häält : " Kas sina , Adolf ? Kas sina , Klaws ? " , millest ma järeldasin , et von Grünewald on ikka veel minu konkurent . Lugeja märkab ehk ka , et just siit saab alguse meie nn. " kaval suhe " : Kunigunde teietab mind tihti ja sinatab harva , minul on vastupidi . Kuidas su poole pöördutakse ja kuidas sina pöördud ? just selles on meie seisusteühiskonna olemus . Pulmad jõudsid järjest lähemale . Nüüd olid pulmad juba ukse ees ... Pulmad algasid lõpuks juba tõsiselt peale ja mina võisin veenduda , et Lüübekis ei olnud võimsamat ja uhkemat kirikut kui see , mis meie pulmakirikuks sobis . Jakobi kirik . See vettinud maakivide värvi hoone sirutas end rahumeeli taevasse , jättes enda varju ka teda ümbritsevad võimsad kaupmehemajad . Just siin olevat mõned Lüübeki preestrid kord andnud Mainzi piiskopile mõista , mis on tõde ja mis vale . Kui Königstrasselt alla sõitsime , mängisid kirikul valgus ja varjud ning kohev lumi hakkas värelema ta akendel-piilaritel . Väreles , justkui mängis iseendaga ja kukkus siis hoopis alla . " Halb enne , " leidsin mõttes , ent välja ütlema ma seda ei hakanud . Kui olime päris kiriku ette jõudnud , tekkis kohe kahtlus , et peksa saanud von Grünewald vaatab meid raekoja mõnest ülemisest aknast . Minu kahtlused osutusid tõeks . Tolle aadliku veidi rohekas nägu vilksatas tõepoolest aknal ja see juhtus täpselt selsamal ajal , mil meie kahehobusesaan tegi tänavanurgal täispöörde . Meie järel tegid seda teiste pürjelite saanid , mis mulle meie omast kipakamaina tundusid . Ja pähe tikkusid koletud mõtted ! Klaws von Grünewald võinuks oma ülimalt sügavas masenduses aknagi purustada , Kunigunde della Cesa võinuks jällegi tema poole vaadata ja vana austaja nägemisest oleks meie mõlema pulmatuju korrapealt rikutud . Ütlen teile , et armastuse asjadega ei ole nali . Mina aga vaatasin pruuti ta rebasekarvases kasukas ega leidnud ta vaikivalt suult mingeid masenduse jooni . Kunigunde oli vahepeal pikemaks kasvanud , nagu tema eas tüdrukutega harilikult juhtub , oma helesinises brokaatkleidis oli ta sihvakas nagu noor mänd , mida olin näinud Reini kaljudel . Ta kandis valget põllekest kahvatusinise lõvimärgiga . Piht oli helepunase vööga ja väga kõvasti kinni pigistatud . Kunigundel oli ka mitu rida erivärvilisi pärleid . Seda kõike ei näinud ma enne kui kirikus . Ta mustad lühikesed ripsmed olid langetatud kogu aja . Oldermannide ja reederite ja kaupmeeste hall mass seal kõrval ei suutnud tühjaks teha meie kahe pisikest koosolemist Jakobi kiriku ees . Koguneti vastavalt tavale , ikka mehed paremale ja naised vasakule poole . Kirikukellade hele hääl oli ukse juures kõrvulukustav , ma kuulsin ja tundsin seda kõige naha ja karvadega . Kunigunde käsi mu pitsvarrukal oli nii kerge , et ma vaevalt tajusin selle olemasolu . Nägin , et pühakoja eesukse juurest algas kiri : " Mina olen Iisraeli Jumal ... " Ma ei pööranud sellele liigset tähelepanu , sest kirju on ilmas mitmesuguseid , neid on nii palju , et isegi Pilatus ei olnud nõus kord juba kirjutatut maha kustutama . Tundsin end pealegi nii kummaliselt ses pulmamaailmas , et ei jõudnud tajuda isegi kirjutatu aloogilisust : Jumal ei ole ju mitte ainult Iisraeli Jumal , vaid valitseb eranditult kõikide rahvaste üle . Sel hetkel anti nii pruudi kui ka peigmehe kätte küünlad . Siis Kunigunde küsis , muuseas valjemini ja julgemalt , kui tal seda harilikult kombeks oli teha : " Kui palju altari ees aega läheb ? " " Armas laps , " vastasin ma suurustlevalt . " Jumalikes asjades ei ole aega olemaski . Kui te aga riiete pärast küsite , siis võite küll kasuka rahumeeli selga jätta koos raskete hõbedast preesidega , sest kirik on külm , need pikad küünlad ei anna sooja ning suitsev mürr ammugi mitte . " Katariina kloostrist oli tulnud meid paari panema seesama paks Praetorius , kes andis koorile esimese takti . Ja koor laulis kõlavalt ja puhtalt : " O , florens rosa mater Christi ! " Viimse kadentsi panid lauljad puhtalt mööda , orel aga lõi lahti piduliku heliregistri . Praetorius manitses mind , et ma Kunigundet muutumatu truudusega armastaksin , et ma hoiaksin oma naise poole , kui tal on raske . Ma isegi ei kuulanud , mida kõike ta ütles , sest mina tahtsin kuulata orelit . Orelimängu ajal kandus mu pilk pühakult pühakule , ja kui taas jutlustajale sõna anti , ütles ta : " Samuti sina , Issandast sündinud Kunigunde , ole allaheitlik oma mehele , et ka need , kes ei ole sõnakuulelikud sõnale , naiste eluviiside läbi võidetaks ilma sõnadeta usule , kui nad vaatavad , kuidas sa elad jumalakartuses puhast elu . Teie , naiste ehteks ärgu olgu välispidine juuste palmitsemine , kulla ümberriputamine ega toredate rõivastega riietumine , vaid varjul olev südameinimene , tasase ja vaikse vaimu kadumatuses , sest mees pole muud kui naise pea , isand ja käskija , nii nagu seda Aabraham oli Saarale . " Praetorius keerutas veel tubli pikkusega lauseid üles ja nimelt selle kohta , kuidas Aabram vaga eluviisi tulemusel Aabrahamiks oli saanud . Kunigunde kuulas tuimalt , sest et ta ladina keelest mõhkugi aru ei saanud . Korraks näis ta elustuvat just oma nime kuuldes , ta jalg liigutas kleidiserva , misjärel me mõlemad näisime korraks astuvat altaririistade poole , justkui soovinuks me sündmuste käiku kiirendada . Pruuttüdruk pani Kunigundele käe ette , sest ei olnud mitte kombeks , et laulatatav naine tuleb altarile liiga lähedale . Kunigunde kuuletus tema soovile otsekohe . Aga Praetorius ütles : " Ego conjungo vos in matrimonium in nomine Patris et Filii et Spiritus Sancti . Amen . " Seda sõnanud , võttis ta pühitsetud vee anumast kuldsõrmused , meie aga kinnitasime küünlad lühtrile . Saime sõrmused ja algas piduliku missa meieisapalve . Kunigunde langetas oma käe , sõrmus oli pandud ta vasakusse kätte . Tseremoonia nõudis , et naine saab sõrmuse vasakusse kätte , sest vasak käsi ei ole elukäsi . Naisel on pulmades veel igasuguseid kitsendusi , mis talle hästi ei mõju , kuid tanu alla saamine on nõnda suur hüve , et kõigist ebamugavustest ei ole mitte midagi . Näiteks pruuttüdruku suudlemine otsekohe pärast seda , kui olime altari ees ringi pööranud ja mina tundsin sõrmuse märga tunnet oma sõrmes . Võib-olla ta ei tahtnud seda pruuttüdrukut suudelda ? Samal ajal kaalusin hoopis seda , kas mul on ka finantsjõudu ja tahtmist vastu võtta nõnda suurt külaliste hulka . Jah , olin oma värske äia abiga korrapealt rikkaks saanud . Lüübeki pulmad olid vaata et veel toredamadki Liivimaa omadest . Nüüd siis hakkasid pehmed hõbedased hääled laulma Alleluia't , mis mulle ütlemata tore tundus . Alleluia'l on kaks printsiipidelt erinevat algust , vist mitmes heliregistris . Need on suurejooneline Alleluia ise ja ? üllatus , üllatus ? Excita Domine . Hääled segunesid ja jõudsid kajana võlvide alla . Kaja oli hästi tunda ka selles vanas anumas , millest preester oli võtnud meie sõrmused . Ja vaata , seekord hakkas mulle tunduma , nagu oleks veenõugi olnud üks sellesinatse templi osadest , ehkki templi osade kohta õpetatakse lapsi toomkoolis nii : " Sed tres partes sunt in templo Trinitatis sub exemplo : yma , summa , media . " ** ... ja see on kõigile teada , millised on templi osad – et väike toober nende hulka ei kuulu . Jakobi kirikul olid head hoolitsejad , kogudusevanemad ja vöörmündrid , ükski neist ei jäänud purju enne pulmade ametlikku algust . Nemad olid otsekui ametlikud pulmavanad ning oma hallide habemetega meenutasid nad haldjaid . Ja kui siis üks neist , hermeliinikaupmees Peter mitme rahvuse linnast Novgorodist tuli , oli tal harilikult ikka kaasas mõni lõbus lugu , mida ta tahtis kõigile jutustada . Ja kui järgnevalt kogu pulmarahvas va della Cesa maja uhkesse sinisesse saali kokku oli kogunenud , istus punakalevist kuues ja õllest õhevil ja märjavuntsiline Peter kõige pikemale pingile ning muudkui aga hakkas jutustama . Tema jutustuse mõjul vaikis kohati isegi vioolade ühtlane siristamine , mis muidu ju järelejätmatult kestis . Peteri kalevist kuuel olid triibud nagu võõramaa isandatel . Tema kandis ka ise rahumeeli seda tumepunast scharlaken'it , mida hansamehed ikka eksportisid , " tagasi " eksportisid ja importisid ja millega ta kaubitses . Kuid tema kõne algus ise ei suutnud kuidagi kätte jõuda . Küll pidi ta kõrvulukustavalt köhima , nii et üks lühter üleval tala otsas kõikuma hakkas , siis aga patsutas veinitooja-poisi kondiseid õlanukke , kuni alustaski arglikult : " Olgu teile teada ... " Nagu oleks ta mingi seadustetundja . Oma vabandusi aga kinnitas vandumisega pühakute nimel : " Up den hilegen , up den hilegen ! " Pühakute nimel võis igaüks vanduda nii palju kui just vaja . " Peened preilnad ja prounad , " alustas ta käriseval häälel ( järelikult pidanuks ta sel hetkel ka " härnad " ütlema , et moonutatud sõnade seltskond oleks täielik ) . " Kui astusin sisse Volhovi vasakkalda turule , kus juba mitu sajandit üks suur äri käib , siis minu kohale jõudes ei olnud seal veel ühtegi ostjat . " Ta pidas vahepeal hetke vahet , et lonksata paljast allikavett pikast peenest tumedast klaasist , ja jätkas siis : " Väljas aga oli sihuke pilt . Woksalased tulid oma kaubaga , moskoviidid omaga . Woksalastel mesi , sool ja piim ja sai , veel miskit , moskoviitidel karusnahad , kanep , lina . Pärastlõunal on Novgorodi turul alati palju inimesi liikvel . Vanad naised müüvad seal ka erilisi lahtikäivaid nukke , mille sisemust on võimalik välja võtta . Sel kombel tuleb üks nukk teise seest välja . Väiksem on suurema sees , ta ei suuda suuremast üldse välja vaadata , ja kui suuremad kestad pealt ära koorida , siis jääb päris sisse imeväike päkapikk ehk koduvaim . Kogu seda asjandust nimetatakse nende , novgorodlaste juures Schutka Schubitschewiks . " Tundsin , et peigmees on veidi tähtsam kui kõik teised kohalviibijad ja seepärast esitasin ma julgesti küsimuse : " Ütled , et koduvaim jääb kõige sisse . Missuguse kodu vaim ? " " Nende puunukkude , mis üksteise sisse käivad . Neid müüvad slaavid , aga nagu ma mäletan , valitses selles kaubapunktis vana hea vestfaali vaim . Slaavid ? need on head lootsid ja nukukeste müüjad , aga laiahaardeliseks äritegevuseks neist asja ei ole . " Selle karmi hinnanguga sai Peteri kõne läbi , minu tulevane äi aga kõndis oma punasesse hermeliinääristega kuube komistades ja õlut maha loksutades tammelaudade vahel ringi , kutsus paljusid tantsule ja mängule . " Hoo-hoo-hoo ! " kõlas ta kohtlasevõitu naer ühe ja teise laua juures . Alustati roosinupukeste-mängu . Pruudil seoti silmad kinni , teda keerutati sel kombel , et ta ainult " oh " ja " ah " ütelda jõudis , ja saadeti siis " roosinuppu " püüdma sellesse seltskonda , kus palju vallalisi noormehi laua taga istus . Kunigunde pidi siis püüdma noormeeste päid " kui roosinuppe " , aga kõik läksid eest ära . Mina kui peig pidin seal samuti kohal olema ja mitte eest ära minema . Komme nõudis , et kui pruut minuni jõuab ja pehme kassikesena mu kõrvadest kaapab , siis hüüavad kõik : " Ep see ole sul roosinupp , see on sul suvemesilane ! " Siis lähevad niihästi laul kui ka mäng keerulist viisi edasi , aga kõike ei ole mõtet siin ära jutustada . Pulmad on ent alati nõnda seatud , et kui seltskond muutub jaburaks ja põrand õllest läikivaks , siis tahad pulmamajast ära , koos pruudiga . Meie läksime della Cesa sinisest saalist ära kaasavaraks saadud majja , aga siingi jätkus treppidele nii purjus kui ka kaineid pulmalisi . " Vahest läheme üles kambrisse , " pakkusin mina . Tema ei vastanud midagi . Ja siis tuli trepist ülesronimine . Kunigunde läks kenasti ees , minu ees lainetas tema kleidi brokaat . Sel hetkel meenus mulle , kuidas pruutkleidid linnas pärast pulmi ülikalliks kaubaks muutuvad , seda muidugi juhul , kui nad olid võetud peenemate , linnas lugupeetavamate pruutide seljast . Kui me üles läksime , ei öelnud Kunigunde ikkagi ühtki sõna , kuid verivärske abielunaise kokkupigistatud huultest võis veenduda , et ta sees keeb elu . See oli üks kahest Kunigunde toast . Säng kahele oli juba valmis tehtud ja külitas punases kumas nagu suur kass karniisil . Miks punases ? Vilgukiviruudud akendel andsid toale punase õhtuvalguse . Õigemini polnud see vilgukivi loomulik värvus , vaid nii paistis meile kätte mööda linnatänavaid kantav latern . Mustavasse taevasse ei suutnud laternaleek valgust heita , kuid meieni jõudis . Kunigunde tahtis küünalt süüdata . Ma haarasin ta käisest ja kavatsesin talle midagi ilusat ütelda , kuid selle asemel kuulsin ennast küsivat : " Kas tahad , ma võtan sind kohe ? " Kunigunde silmad langesid kitsasteks piludeks . Vaikus meie ümber oli suur , mõjus isegi kuidagi ... tähtsa ja ametlikuna . Siis kuulsin , et tüdruk tahtis minu suust enne mingit juttu kuulda . Sel hetkel mõtlesin läbi mõned faabulad , kuid korrapealt ei tulnud ühtegi lugu meelde . Meenus küll paar ärilugu soolakaubandusest , kuid ma teadsin , et see teda ei huvita . Vaikus kestis ja nüüd ei kostnud meieni enam ka pulmaliste hääled . Ma haarasin ta parema käega kaenlasse ja vasakuga avasin seljalt paar esimest kleidipannalt . Tüdruk nõksutas jalgadega , ei rabelnud , aga just nõksutas . Tema vasak rind jäi minu sõrmede alla ja juuksed kõditasid mu kaela . Kui teda veidi tugevamini tõmbasin , vihises minu eest mööda juuste tume voog . Jah , see on nagu suure lossi või kindluse piiramise ajal , arutasin neid asju sügaval iseeneses ; nagu süsimust tõrv lendab mööda . Sest need juuksed olid peaaegu mustad , üksi meie punases valguses paistsid need pruunikatena . Söed miilasid ja pragisesid ahjus . Kogu ahi oli neid täis . Ja siis hakkas midagi juhtuma . Kunigunde oli alasti kolmnurksel punasel siidtekil , valgus ümberringi . Ta oli põlvili . Juuksed liikusid ta silmade ees . Toas oli üks vana topis , mingi kunagine loom . Ja see loom ajas karvu . Kuigi ise väike , oli tal neid karvu lademete kaupa , ja karvad lendasid plika ees , lainetasid , asusid rõhtsalt ja siis jälle vertikaalselt . Arvatavasti võis neist karvadest ka kahju sündida . Tema valged rinnad tõusid ja vajusid . Mõlemad olid päris parajalt pringid , nad algasid rangluu nurkadest ja lõppesid peaaegu kohe , tuletades meelde , et nende omanik on verinoor neiu . Minu asi oli neid suudlustega katta ja seda ma tegin hetkegi viivitamata . Olin lõputult valmis tunnetama tema keha kaootilist liikumist , ka peab ütlema , et temal oli üks isesorti materjal käsutada , mis fikseerib türa õigesti tuppe ega lase sel liikuda kõrvalisi teid . Ta reied võpatasid . Süütuse kaotanud tüdrukust hakkas voolama verd . Muidugi mitte palju – see oli pikk ja siugjas nire nagu madu . Kunigunde surus oma vana öösärgi häbemele . Ta konutas padja vastas täpselt nii , nagu olin ta sinna jätnud , kõhnad sääred risti ja luised küünarnukiõnarused minu poole . Hoidsin ta mõlemat kätt . " Jumal karistab naist niimoodi Eeva üleannetuste eest , " õpetasin teda . " Sinu õnnetused tulevad sellest , et sinu abielusõrmus ei ole elukäes nagu minul , mehel , vaid mitte-elu käes . Surmakäeks ma vasakut kätt siiski ei söandaks nimetada . " Kunigunde vaatas mind , silmad pärani ja ripsmed kaardus . Ta oli uppunud suure padja sisse . Pikast valgest padjavoldist vaatas välja tema parem rind . Oma alastiolekut ta enam ei häbenenud . Ja tagatipuks oli nii kergesti kujutletav , et otse meie sooja toa seina taga on ääretu külm talvine meri , laevad , mastid ja raad , mürkroheline meriadru tõuseb ja langeb ühes lainetega , mille vahelt kalad tõstavad oma hõbedasi päid ... Sel hetkel oli see kosutav teadmine . " Elajas , " ütles tüdruk . " Pane vett peale , " ütlesin . " Alguses paned sa vett ja siis mina ravimit . See on hea ravim , usu mind . " Ma astusin taas pükstesse ja mõtlesin , kuhu ma nüüd lähen . Ja mida teen . Midagi tilkus justkui . Aga minu nägemusse asus suur laine . Väga suur . Sooja armastuse laine tormas minust üle . Veel palju hiljem püüdsin ma seda meenutada . Ja see ei õnnestunud . Aga tunda oli , et Kunigunde vastu oli mu armastus tõesti tähendus- ja enneterikas . Kunigunde läks oma tekki komistades veetoobri juurde . Tema pisarate jutid helkisid punakas valguses . Kui Kunigunde oli tagasi , haarasin ta uuesti käte vahele , uurisin lähemalt tema nahka , millelt käsi kippus ära libisema , ja talitasin uuesti oma väiksekesega , millele nüüd jäi vaevu märgatav verejälg . Punane rant kulges nüüd poolkaares üle selle kehaorgani ümara pinna nagu krae . See kõik oli täiesti loomulik . Kunigunde oli mu käte vahel kirele süttinud , ta kehal olid sektorid , millel kuumus lausa lõõmas , aga oli ka külmemaid kohti ja nood ahvatlesid eriti . Topis nurgas ajas muudkui karvu ja võib-olla isegi nahka . Aga mina ei kuulnud ega näinud midagi peale Ühe . Ja see Üks ütles : " See kõik on päris ... seesamune , et ... halb . " Tundsin nüüd selgesti , kui kaugele jäid meist kusagil allkorrustel kriiskav pulmavana ja teisedki asjasse puutuvad tegelased . Tüdrukul oli nüüd tekk kurguni , ta lamas selle all , silmad suletud . " Ja nüüd unejutt , " sõnasin rahunenult . " Kreeka skulptor Praxiteles magas nelkidest ja safranitest põimitud asemel , kuni öötuul talle sosistas : kaugel Põhjas on saar nimega Mohne ja seal elab meheleminekueas tütarlaps nimega ... nimega ... Mis nime võiksime talle anda ? " Kunigunde vaikis trotslikult , huuled kramplikult kokku pigistatud . Ta kõrged põsesarnad olid väga kahvatud , ma hakkasin juba kahtlustama haigust , aga tütarlapse kohta oli ta olnud voodis tubli , ta oli teinud , mida tahtnud . Ta oli voodist tõusnud kirglikuna kui vihane meri enne marti , madonnahuulil tasane oie . Nii et haige ei saanud ta olla . Niisiis jätkasin : " ... tütarlaps nimega Ingeborga , aga meie ? vastastikusel kasulikul kokkuleppel sinuga ? nimetame teda lihtsalt Ingaks . Öötuul sosistas Praxitelesele , et Inga nahk on täiuslik nagu marmor , kui aga kujur võtaks vaevaks seda tüdrukut vaatama minna , siis vormib ta edaspidi niisuguse kuju , et mitte keegi ei saa teda ületada ? kogu ajaloo vältel . Praxiteles sai niisiis sõnumi , et hakka aga põhja poole sõitma , kui kohale jõuad , Ingat näed ja temast visandigi joonistad , siis oled ületamatu ja sul läheb kõik hästi . Kujur asus laevale ja võttis kaasa filosoof Sokratese ja tema koera Albertuse , kes on sulle teada minu eelmistest juttudest . Hispaania lähedal oli meri vihane , aga laev ületas sellegi takistuse . Põhjamerel , kus Hansa navigaatorid sõidavad ? siis veel ei sõitnud ? , tegid Praxiteles , Sokrates ja Albertus hoolega taevavaatlusi . Kui nad tahtsid teada , kus nad parasjagu on või kas nii kaugele põhja jõudes on taevanaba ikka õiges paigas , ladusid nad sõrmi ja kämblaid üksteise peale : horisondilt taevanabani oli täpselt viisteist kämmalt ehk kakskümmend kuus koerakäppa . Kui meri oli rahutu , siis tõmbuti enam liivarandade poole , karisid välditi . Lõpuks astus kogu seltskond Mohnel maale . Praxiteles küsis , kus Inga elab , aga mitte keegi ei saanud tema võõrapärasest keelest aru . Kui ta aga Inga nime tükil ajal korrutas , siis juhatati ta ühe väikese osmiku juurde , kust astus välja neiu , kellel valge põll ja sinised sukad . Näinud suursuguseid võõraid , neiu kohkus ja tahtis esimese hooga ära joosta , aga ta ema sai tal veel sabast kinni . Ema sai kohe aru , mida Praxiteles ja Sokrates soovivad ette võtta , et ei ole mingit kurjust viimaste poolt . Marmor on särav ja lumivalge , ta on peaaegu lõhnatu , aga koera tundliku nina jaoks on ka marmoril siiski lõhn ja nii saatis Sokrates oma koera marmorikaevandusi otsima ... " Kunigunde oli jäänud uniseks nagu karupoeg , aga mina jätkasin endiselt oma jutustust , mis , nagu mulle nüüd meenub , oli tüütu mulle eneselegi : " Marmor lõhnab nagu kummel , millelt on kraabitud kõik õielehed . Marmor on mitmekümne tuhande aastane kivi ? mida vanem on kivi , seda siledam on ta pind ... Albertus muudkui kõndis nõmmel ega leidnud mingit marmorit . Sattus siis ühe külakoeraga kokku , kes katkus teda koeramoodi . Hiljem olid tal suured haavad turjal ja mujal . Üks haav jooksis esikäppade lähedalt põiki üle rinna . Siis pesi Albertus oma haavu selgeveelises järves , kus jõudsalt kasvasid põhjamaised järvetaimed . Taimede lõhn uimastas koera ja ta jäi sinnasamasse järve äärde sügavasse unne . Unes ilmutas talle aga peremees Sokrates , kes ütles : " Sügavad vabandused , isand kutsu . Tule tagasi , kutsuke . Marmori otsimine ei ole ikkagi koerte asi . " " Sügav öö oli kätte jõudnud , taevas oli nüüd päris pilves ja linnatuled kustunud . Pisiplikadele oli see magamise aeg , isegi kui mõni neist oli juba naiseks saanud . Kunigunde jäi magama loomuvastaselt selili , midagi sellist polnud ma varem näinud . Isegi minul endal meeldib vahel põlvi kurgu alla tõmmata ? sel liigutusel on siis ikka homme-on-parem-päev kõrvalmaik . Käe panin ma Kunigunde puusale , et ta uni oleks kaitstud , kuid sõrmed libisesid ta niudeluult alla ... ilma et ma unehämus midagi märganuks . Mäletan selgesti , et mu käsi oli vaagnal , järelikult oli ta otsapidi seljal , ta all töötasid neerud tasasel kurinal . Kõik see oli nii ehttüdrukulik , et ma mingil õige ajutisel meeltesegadushetkel ennastki noorena tundsin . Ja ütlesin tüdrukule : " Miks sa nii kriipspeenike oled ? Kas ema ei andnud sulle süüa ? Minu majas seda muret ei ole . Sa oled nii kriipspeenike , et mulle meenub Saaroni liilia Ülemlaulust . Sellega mõeldi seal naist , kes mahub lahedasti ära liilia taha . Muide , kas nüüd on sul siis hea tunne olla naine ? " Ei mingit vastust . Siis vajus kõik pimedusse . Ka mina ei suutnud kohe rahuneda . Ent tundsin , et tema on minu kõrval , ja sellest hakkas mul hea . Ning ses headuses nägin lõpuks kummalist unenägu . Unes oli Kunigunde vürstinna . Ta istus suure kuldtrooni otsas ja Hus ja Collatinus tõid talle andameid . Collatinus oli säravas kalingurkuues ja hoidis käes suurt moosipurki , mida ta pidi kindlasti trooni ette asetama . Magister Hus aga oli koledasti põlenud , kõikjal ümber ta ihu leidus jubedaid halle ja musti tuha- ja söetorte . Ta skelett oli mitmest kohast paljastunud nagu hernetont . Ja tema ümber levival õudusel oli veel üks koostisosa : timuka poolt ärarebitud söestunud jalg , mida ta kaelas kandis . See kõik pakkus teravat kontrasti Kunigunde ilule . Collatinus hoidis moosipurki otseti enda ees ; Hus vaatas kõigile juuresviibijatele paljutähendavalt otsa ning kastis oma jala moosipurki . Tagatipuks jäi sellele karvasele jalale samasugune punane rant , nagu ma just olin näinud oma riista ümber pärlendamas . Unenäos hakkasid kõik juuresviibijad seepeale kogelema , neile ei meeldinud Jan Husi sedalaadi annetus . Kunigunde ütles : " Märkige arvelduste raamatusse saadud asjade kogus ja maksumus : mõned pennid . " Kummaline , et ta ei öelnud kogust , aga et jalg ühes moosipurgiga nii vähe maksis , on küll kahtlane . Seepeale hakkasin veel ka avasilmi midagi seletama , ehkki ruum mu ümber päris pime oli . Esimesel hetkel tajusin , et midagi on väga korrast ära . Tüdrukut ei olnud enam minu kõrval , ei olnud isegi lohku tema asemel . Aken oli veidi heledam üldisest pimedusest ja ikka veel lendlesid ruumis karvad . Sattusin suurde ärevusse ja kellasin üles teenrid , kes jooksid robinal maja arvukaid treppe mööda üles ja alla . Trepid kajasid palavikulises tantsurütmis ja sel ajal otsisin mina kõik nurgad läbi , aga tüdrukut ma ei leidnud . Va Heinrich oli parasjagu äriasjus ära , pulmaski oli ta vaid paar lonksu õlut rüübanud ja siis kohe minema tormanud . Tüdrukut ei leitud ka lähematest majadest , ükskõik kui palju mina ja teised teda ka ei otsinud . Heinrich jõudis kohale kahe päeva pärast , otsis samuti kõik kohad läbi ja hakkas siis nutma . Ta oletas , et ma olin Kunigundele midagi erakordselt halvasti ütelnud , midagi sellist , milleks on suuteline vaid minu haiged meeled . Ta ei kutsunud mind oma nõupidamisruumi nagu varemalt , ütles vaid teenrite kaudu edasi , et midagi täiesti erakordset on juhtunud ; et nad otsiksid väikest Kunigundet kõikidelt laevadelt , mis väljuvad Lüübekist . Ta rõhutas , et tänapäeva maailmas ei ole Kunigunde jaoks raskust pugeda poisiriietesse , riietuda traksidesse ja põlvpükstesse ja purjetada seejärel kuhugi põhja , näiteks Revalisse , millisest võimalusest olevat ta juba ennegi rääkinud . Kui Kunigunde natuke harjutab , siis võib juhtuda , et tema käsi saavutab tugevuse , mis on omane poistele ( kuigi see on kahtlane ) , ta võib teenida väikesel hansalaeval laevapoisina , karata siis kusagil maale ja mõne aja pärast muutuda taas naiseks . Meremehed on naiste suhtes ebausklikud ; oli karta , et Kunigunde sugu tuleb kohe välja , kuid sellelgi juhul vist ei hakata tema üle kohut mõistma . See kõik on nagu õnneratas : kes saab naise ja kes mitte . Mina siis seekord ei saanud . Et kevad oli ilus , siis ootasid Trave suudmes juba Brüggest tulnud suurkaupmees Sivert Veckinghuseni laevad , lastiks vürtsid , puuvill ja siid . Mõned neist olid juba Revali poole purjetanud , sest päike paistis mahedasti ja jääd polnud enam alles . Korraldasin ülejäänud laevadel järelepärimise , kas keegi verinoor poiss oli pakkunud ennast mõnele laevale . Ärasõitnud laevadel oli lastiks Yperni kalev , sellise laadungi korraldamiseks just laste abi kasutatigi . Tünne tõstsid meremehed , kuid lapsed seadsid kaupa neis tünnides õigesse asendisse , nad hoolitsesid sel kombel lasti rikkumatuse eest . Veendusin juba sadamas , et Kunigunde võis vihast ja ärritusest , rikkumata vere pulbitsedes rinnus , end laevale kaubelda . " Kas Kunigunde võis kusagilt hankida poisteriideid ? " küsisin ta isalt . " Võis , " vastas isa tumedalt . " Teil tuleb Kunigunde kadumise eest rahalist vastutust kanda . Liikumatu kaasavara siia ! " " Sa Saadana silmamuna ! " vandusin mina . " Mõelge ikka ka vahepeal , aulik isand della Cesa ! Tutvuge Lüübeki õiguse kommentaaridega . Neis dokumentides on selgelt öeldud : " Abielukoormat pead sina kandma isa nimel . " Isa ise oleks pidanud pruudile seletama , et voodi käib abielu juurde , ja seda juba esimesel ööl . " Della Cesa rahunes , pani arveraamatu kinni ja vaatas aknast paistvat kirikutorni . " Huvitav , et ta just teie käest plagama pistis . Teie pole ju mingi kole mees , isegi teie silmavaade on rahulik ja otsene . Ja julmutseja pole te samuti . Nii et tõenäoliselt ei tule teil kanda ränka vastutust . Katsume siinkohal ikka oma jõududega hakkama saada . Kui mina teid praegu karistama hakkaksin , siis , ma arvan , pole minulgi loota , et mu teised tütred testamendi tegemise ajal mu kõrval on . Nii pean ma lõpuks kogu oma suure vara kirjutama majaperenaise arvele . " " Ei , seda ärge nüüd küll tehke , " soovitasin ma väga läbimõeldult . " Uskuge mind , kes ma ju kõiki seaduseknihve tean , kes ma milleski hätta jäänud ei ole . Võiksite kokku kutsuda perekonnanõukogu , nagu see kombeks on . Sündmus on seda laadi küll , et perekonnanõukogu tulgu aga kokku . " See nõukogu tuli kokku ülejärgmisel päeval . Della Cesa oli jätnud kõik oma muud toimetused ja kohale kutsunud isegi vanaonu , kes näis silmanähtavalt minu vastu olevat . Ent peremees ei lubanud kellelgi mind süüdistada . " Aeg käes kõigil otsustada , " sõitles ta oma pika töölaua tagant , endal silmad põlemas peas . " Aeg käes kõikidel otsustada , kuidas nad oma tütreid kasvatada mõtlevad , millise elementaarhariduse nad neile annavad . Mina olen eksinud . Mina . Ja nüüd pean ma isiklikult üle vaatama kõik Lüübekist väljuvad laevad . Olen eksinud ja saanud karistuse . " " Mina tean , kuidas tuleb kasvatada , " ütlesin mina ja püüdsin kõiki kindlasti rõõmustada . " Ära kunagi anna lapsele järele ? see on põhireegel . " Ma ei saanud oma mõtet jätkata , perekonnanõukogu katkestas mind . Vanal kaupmehel oli minu kasvatusmeetodite kohta ütlemist : " Teie ise ei teadnud , kuidas naisega õigesti käituda . Närviline tänapäev seab väga ranged tingimused naisega ümberkäimisele ehk siis korralikule käitumisele . Meie ümber on niigi igavesti palju valskust ja sõgedust . Kui mees tahab täita abielukohustusi , siis olgu . Olgu see nii . Noor naine aga võtab sedagi rünnakuna . " Paistis , et kõik olid jahmatanud tema liigtarkadest sõnadest . See suguvõsa oli harjunud , et onu on ainult ninapidi äriraamatutes , saadab ärikirju välja , lastib laevu , saab kulleritelt sõnumeid ja võib olla manukaks , kui kellegi teise laevu arestitakse . Della Cesa aga jätkas oma tarka juttu : " Võta tal siis enne vähemalt käest kinni . Ta ju kardab midagi . Me ei saa iial täie veendumusega öelda , mida naised täpselt kardavad . Võin vaid rääkida loo oma noorpõlvest , kui see teid aitab . Pidime kord noorele jääle minema , mis oli täis mullikesi nagu haige mesikärg . Meie , kaks poissi ja üks plika . Meie , poisid , hüppasime üle , aga plika mitte . Tema ei tahtnud miskipärast . Tal jäi veel mitmeid võimalusi üle tulla : sealsamas oli üks lagunenud solgitünn ja kraavisild , mida meie toestasime . Ka tema aitas silda toestada , aga üle tulla ei usaldanud ta ometi . Naised töötavad vaimse vedruga : nad on trotsi täis sellepärast , et kord maolt õuna vastu võtta julgesid . Ma olen palju mõelnud selle üle , miks Eeva oli maoga täielikult päri , rahuldavat lahendust ei ole siin aga ometi . " " See teie plika oli siis nagu sillaehitusmeister , " õiendas keegi kaugelt sugulane . " Julges küll silda ehitada , aga proovida siiski mitte . Ükskord tehti Trave peale ajutist silda ... " " Lõpetage juba oma sildadega ! " kõlas kellegi võimukas mehine hääl . Keegi turtsatas , küllap keegi daamidest . Niikaua aga , kui nad seal oma tühiste ja teisejärguliste asjadega peakesi vaevasid , sain ma ikka ja jälle mõtelda oma saatusele , mis seotud mu noorproua ja selle kompaniiga . Della Cesaga sõlmitud lepingus seisis , et ma võin tulla ja minna , millal heaks arvan , seejuures ei ole mul õigust ootamatu lahkumise korral raha küsida . Loomulikult kaldus vestluse raskuspunkt uuesti tüdrukule . Üks Kunigunde tädidest puhkes ohjeldamatult nutma . Just sel hetkel võis ta tulla mõttele , et võib-olla on noor daam vabatahtlikult elust lahkunud ; sellisel õnnetul kombel ei oleks võimalust enam midagi parandada ja mina pean laskma selle karika endale kaela kallata . Kõiki haaras õudus ja keegi nutune daam otsis välja suure kuldse krutsifiksi . Sel hetkel mõistsin mina imeselgelt , et minulgi on kasutu neid lohutada , minu osaks oli määratud vaikimine . Mida oli ütelda minul , pahategijal ? Et keegi meist võiks teada saada Kunigunde lahkumise üksikasju ? Selle mõtte juures ma värisesin ja mitte vähe . Vana della Cesa aga pidas kõne : " See meie väike Kunigunde võis minna Novgorodi mitme laevaga , näiteks vahalaevaga , neid oli ju sel päeval mitu tükki jõel ootamas : seal on " Medard " , " Püha Miikael " , hiljuti valmistatud " Elmo " ... Kuid see on ainult oletus , päriselt ei pruukinud siiski nii lihtsalt minna . Linnavahtide küsitlemine , talumeeste ja nende kubjaste küsitlemine : ka see võiks meid eesmärgile aidata . Kuigi pole erilist lootust , et ta sisemaa poole läks ; teed ju alles lagunevad . " " Tõepoolest , miks ta sinna peaks minema , " arvasin minagi . " Ehk läks siiski mõne mainitud laevaga . Tema jutust mäletan , et sinna mere poole teda ikka ja alati kiskus . " Della Cesa tumedate kardinatega kambris sai sel päeval palju arutatud . Koosoleku , mis mitte vähem kui pool päeva kestis , lõpuks tuli della Cesa oma väärika musta bareti all koogutades , andis mulle mingi paberi ja ütles : " Nii , Wanevari-poiss , need siin on läbirääkimised Brügge novgorodlase Gottfried Kellalööjaga . Homseks teete selle kohta kaubalepingu . Ja et oleks korralikult vormistatud , seitse pitserit , kõik viimseni nähtaval ... ja ainult siis võite minu majas edasi tegutseda , kui kõike korralikult teete . Muidu mitte . " Vana della Cesa huuled tõmbusid seda öeldes vastikult kiiva . Tulen ilma sinu lahkusetagi toime , õige mul seda vaja , Cesa ! Ma pidin nüüd siiski ettevaatlikult tegutsema , panema jala jala ette , et mind veel milleski süüdistada ei saaks . Olgu ka öeldud , et novgorodlasteks nimetati nende päevade hansaruumis mitte tingimata sünnilt novgorodlasi . Novgorodlasteks nimetati neid , kel ühekorraga kolm äri , neist kaks aga Novgorodis . Selliseid pole sugugi lihtne kaubalepinguga tüssata . Kas ma pidin tüssama ? Jah , sest pühakiri lubab varisere variserlikult petta . Kui varistad variseri rahakukrut , siis ei ole sa ise veel tingimata variser . Ja parasjagu siis , kui ma seda kõike iseendas lahti harutasin , tuli teade : meie väike Kunigunde on lõpuks Oldesloe raemaja ees kinni võetud . Vastupanu ei ole arusaadavalt osutanud . Räägib kõikidega , ei ole ta sugugi tõrges . Me suur maja sai otsekohe kihinat-kahinat täis . Teenijannad jooksid oma jalad aegsasti rakku , et " suurt printsessi " vastu võtta . Della Cesa karjus üle kõige nagu udusarv : mõelge nüüd ometi , tema armas tütreke peab läbi elama midagi niisugust ! Ja siis tegi ta minu arvates vea – ühe oma suurimatest . Ta saatis tütrele järele minu . Kes ma olin ? Jõhker vägistaja ? Elajas , nagu neid kutsutakse ? Ei . Ma olin iseendas kõik läbi mõelnud , kõiges selgusele jõudnud . Teadsin , et edaspidi tahan teda hoida nagu illikuku lindu , et talle midagi paha ei sünniks . Nüüdsest peale ei söanda ma teda isegi täiel häälel sööma kutsuda . Ja kui pühal maal tema jalge ees leidub porikamakaid , astugu ta kas või minu kübarale , et ta ei peaks oma jalakesi asjata kombel määrima . Sel päeval oli Schleswig-Holsteini viljakate tasandike linn Oldesloe imeilus . Kevad oli , päikest jagus igale poole . Oldesloe oli kuulus oma ilusa suureteralise soola poolest , soola , mida osati hinnata Revaliski . Seeläbi oli nii mõnigi sealne kodanik lausa purujõukaks saanud . Linna raehärrad seisid pisikese punase raemaja ees ja jutlesid vaikselt omavahel . Oli varajane hommikutund ja tänavad olid veel pooleldi pühkimata . Vaatasin veel kord raemaja ning suurele tõsidusele vaatamata tikkus naer peale . Raehoone oli ehitatud turuplatsi idanurka ja oli väike lihtsalt sellepärast , et suuremat sinna mahtunud ei oleks . Küll aga oli väike kökats naljakalt tumepunaseks võõbatud . Aga raehärrad ei pannud muidugi midagi tähele ja nii ma siis , püstipäi ja sulaste saatel , nende ette ilmusingi . Raehärrad jutustasid mulle Kunigunde kinnivõtmise loo . Mõistagi ei hakka ma lugejat kõikide üksikasjadega koormama , kuid osaliselt jutustan selle ikkagi ära . Jalgsi Oldesloesse jõudnud , läks Kunigunde otsekohe nende härrade juurde ja teatas , et oli kodust põgenenud otsekohe iseenda pulmaööl – vägitükk , millega pärast itaalia mõistujuttude kangelannasid ei ole hakkama saanud ükski surelik naine . Algul ei uskunud teda keegi . Ei usutud , et Kunigunde on käinud penikoormaid üle sulamata lume ja jäänud endiselt nii puhtaks ja puutumatuks oma väikestes punastes ummiskingades . Kunigunde kinnitas , et põgenemine sündis eelkõige ta vägivaldse isa tõttu – just isa sundinud teda kandma tagasihoidlikumaid ehteid , kui tema oleks soovinud , isa ei lubanud teda minna maipidustustele . Nagu linna seadused ette näevad , palus noor neiu Oldesloe raelt kaitset . Turbeküsimus otsustati nii : I raehärra : " Üks noor neiu palub linnalt kaitset . Kas anda või siis – hoopistükkis – tagasi lükata ? " II raehärra : " Linalakk või brünett ? " I raehärra : " Esimeste andmete järgi brünett , kuid täpselt siiski ei tea , temaga tegelevad nunnad . " III raehärra : " See mõni vastus – temaga tegelevad nunnad ! Meie kui linnavalitsejad peame kõike teadma . Kas on siis nii raske minna kloostri müüride vahele ja kõik see järele uurida ? " II raehärra : " Mõnikord on sellised odravärvi juuste ja siniste silmadega ka head ; ma räägin südame headusest , vagadusest , õilsusest , andku Jumal mulle andeks . Turve anda . " I raehärra : " Turve anda ? Nii ütledki ? Esialgu ei saa me veel midagi öelda , sest temaga tegelevad nunnad . " Enne turbe andmist ilmunud Kunigunde jutule " keegi punapäine frantsiskaan , kel oli ette näidata Kunigunde mehe Wanevari sõrmuspitser " . See frantsiskaan majutati koos ilusa Lüübekist-tulnuga ühte pakkhoonesse , Kunigunde vasakusse , munk paremasse tiiba . Issand olgu armuline meile kõikidele ! Collatinus ! Kuidas ta küll välja ilmus ? Ta polnud siiski teinud seda ränka pattu , et mungakuube maha visanuks , kõikidest kiusatustest hoolimata . Arusaadavalt tahtsin nüüd kohe temaga kokku saada . Aga Kunigunde saabumisega seotud kumu oli jõudnud juba üle linna levida . Igaüks püüdis nüüd turuplatsil ettepoole trügida , et näha selle " põgeniku meest " , s.o. mind . Jõukamad kaupmehed olid aga siiski eespool ja nii oli mul kindlam tunne selle imeliku rahvahulga seas . Rahvas vihkab peaaegu kõiki minusuguseid . Seekord tegi rahvas vihkamises väikese erandi . Ma kuulsin hüüdeid : " Nii ilus ja noor teine ! " " Ja kuidas ta mõõka hoiab ! Just nagu noor rüütel ! " " Ta ongi rüütel , selles pole mingit kahtlust ! " Nõnda siis toimus minu uus kohtumine Collatinusega kogu rahva silme all . Collatinus nägi välja üsna kerjuslik . Ta kandis hoopis teist kuube , mille vöö käis lõdvalt . Almusekott rippus , ka koti omanikus puudus väärikus . Collatinus paistis mulle inimesena , kes on takka üles lööva kitse käest peksa saanud . Nähes temas nii palju mandumise märke , söandasin talle ka lõpuks silma vaadata . Kuid silmade poolest näis ta endise , vana hea Collatinusena . Ta ei olnud kaotanud terakestki nende kirkusest . Tahtejõuline lõug tugevalt ja uljalt ette suunatud , ütles ta mulle käriseval häälel , alluvussuhteid rõhutades , nagu minu maa taluperemehe valmistatud puuk : " Peremees , ma olen valmis jälle sind teenima . " " Püha mees , " vastasin talle . " Ära räägi mulle midagi teenimisest . Eks ole ju nii , et keegi sellest sajapealisest rahvasummast pole sedagi väärt , et pesta sinu austatud jalgu . " Aga siis ütles meile kõige lähemal seisev raehärra : " Isand rüütel võiks olla tagasihoidlikum , siin ei ole rüütlimõis , kus võib ülbitseda ja kaagitseda , kui palju süda lustib . Me oleme linnas oma seadustega . Pole meist kedagi nii väärtusetut , et me ei võiks pesta ühe maanteehulguse jalgu . " Nende alade inimesed on reeglina heledapäised , enesekindlad ja mehised . Olen väga ebausaldusväärsetest allikatest teada saanud , et Oldesloe oli Schleswig-Holsteini aladel esimene koht , kus võeti kasutusele tore nimetus " Euroopa " . " Nüüd ei vaja ma enam muud , " vastasin talle , " kui et te näitaksite mulle Kunigunde asupaiga , et ma saaksin pärast hirmsaid päevi veeta õnnetunde ühes oma laulatatud naisega . " Ja Oldesloe raehärra vastas meile kõigile sel kombel : " Raesõdur Schpips võtab nüüd krahvi-isa ja tema mungast sõbra ja viib nad naise juurde . " Siis leiduski seal üks hallipäine nahkrihmastatud " väepealik " , kelle kopsakad mustad vuntsid piilusid püstkrae vahelt välja nagu orav karuavausest ( vanal heal Liivimaal elasid , nagu mäletasin , oravad vanade mahajäetud karuavauste varuavaustes ) . See sõdur ütles mulle kolm sõna : " Eks läheme , lugupeetud rüütel . " Läksime tõepoolest . Me läksime valve saatel läbi mitme pruuniseinalise tammelaudadest ruumi , mis paiguti sätendasid krutsifiksidest . Siis õnnestus meil läbida veel paar ruumi , mille seinu kaunistasid raehärrade perekonnavapid . Collatinuse kohta pean ütlema , et ta püsis mul kogu aeg kannul ega jäänud sammugi maha ; näos äraseletatud pilk , kõndis ta lõpuni oma kibedat teed , ja meie saame veel näha , et ta teeb seda ka meie raamatu lõpuni . Meid edasi viiva raehärrade ihukaitsja näole tekkis nõutu ilme . Mulle tundus , et ta on pärast viienda toa läbimist eksinud . See oli kangesti imestamisväärt , et väljast nii väikesena tunduv Oldesloe raekoda tundus seest keeruline . Tollepärast hakkasin ma aru saama , miks oli Kunigunde valinud põgenemiseks just Oldesloe linna . Kunigunde armastas keerukusi ja raskusi , kunagine episood paabulinnusulgedega oli just selle kinnituseks . Tüdruk teadis , heitku Issand talle armu , ta teadis algusest peale , mida ta teeb ! Ma olen ussi oma rinnal soojendanud . Raehärrade ihukaitsja viis meid läbi kahe kitsama toa . Neis ei olnud midagi peale kappide . Mul hakkas õudne – kas me tõesti olime kaotanud õige raja . " Kuhu sa meid õite viid ? " küsis Collatinus talle omasel viisil . " Ma viin teid õigesse kohta , sinna , kuhu me kõik pidime minema , " kõlas vastus . Kuid keerulised labürindid avanesid sellest hoolimata meie ees üha enam ja enam ning Jumala inglid ei soovinudki meile sauaga õiget teed juhatada . " Kas me oleme ikka õigel teel ? " pärisin mina . Lugeja mäletab , et " tee " oli meie keeles " wegg " , aga see põikpäine sõdur kuulis " ecke " – " nurk " . " Ei-ei , mitte selle nurga tagant , mitte selle nurga tagant , " vaidles ta vastu . Sel hetkel olin ma juba enam kui kindel , et nad tahavad Kunigundet minu eest kõrvale toimetada või ei olegi teda üldse selles raehoones . Lõpuks istusime laua taha , millel seisis palju peekreid . Ma panin kindad sinnasamasse ja kohmitsesin oma mõõga vaseliste kallal . Peekrid paistsid olevat pilgeni täis kuuma veini , ja kui ma kummardusin , siis lõi veini aur mulle ninna . Selsamal hetkel toodi Kunigunde sisse . Ta oli kui pahandust teinud laps , kohmetu ja katkutud , kollase teekonnakleidi käised üles kääritud , kahvatud käed kortsutamas kleidikraed . Kallistasin kohmetukest ja seadsin kleidikrae jälle paika . Ta mustad juuksed turritasid jonnakalt üles otsekui siilil . " Ma põgenesin isa eest , mitte teie eest , " õigustas end Kunigunde ja lõhnas lillede järele . " Perekonnanõukogu oli kohal , kõik teie tädid tulid kohale , arutamist oli palju . Mina jäin süüdlaseks . Tõotan , et enam ei tee ma midagi sellist , mis teie lahkumise ehk põhjustas . " " Aga mulle see just meeldis , " vastas Kunigunde jonnakalt ja punastas . " Kas te soovite veini ? " päris sõdur uuesti . Me soovisime . See oli aga siiski liiga kuum . Lasime jahtuda . Kuulasime , mida räägib Collatinus . Sõdurid veeretasid meie laua äärde heeringatünni , millel peal uhke silt : " Saksa-Rooma " . Tünn veeres üle Kunigunde kleidisaba . Nad palusid selle eest kenasti vabandust . Ei , vastuvõtu üle ei saanud me kurta . " Te peaksite nüüd rõõmust ogar olema , mees , " ütles Kunigunde mulle . " Kõik teie sõbrad on nüüd ühtaegu siin , ih-ih . " " Ma olengi rõõmust ogar , aga ma hoian silmad lahti ega hakka ennast enneaegu täis jooma , " vastasin mina . " Tagasi Lüübekisse me igatahes ei lähe , liiatigi kui teiegi seda ei taha . Teie isaga rehkendasime sotid selgeks juba mõni aeg pärast teie kadumist . Me anname esimesele kaubavoorile viis marka ja läheme sellega Pariisi . " " Pariisi ? " küsisid mu mõlemad sõbrad ühest suust . Neile tõotas siit suurt seiklust , kuid ma ei tea , kas ka Collatinusele . Mida pidi Collatinus üldse seiklustega peale hakkama ? " Kolme kuu pärast algab Pariisis dispuut loogiliste modaalsuste küsimuses . Ja õigusteaduskond hakkab promoveerima uusi doktoreid . Ülikool avab uksed ja suurimad teoloogid kogu mandrilt sõidavad kohale . Dominiiklased on praegu filosoofias kõige tugevamad , kõik fakulteedid on Pariisis nende käes . Collatinusel on võimalik näidata , et ka frantsiskaanid midagi suudavad . Olin vahepeal kirjavahetuses ühe oma koolivennaga Prahast , kes ütles , et paljud kuulsad prahalased-skolastikud on seal : Berthold Posenist on Pariisis , ja on tsistertslane Johannes Brabandist , kaupmehe poeg . Michael Causis jõuab Pariisi selle aasta lõpuks , vana hea Carolina Prahas on teda ära tüüdanud . Ta ei intrigeeri seal enam , sest Praha on palju muutunud ja vana hea Moldau jõe kallastel toimib nüüd hoopis teine elu , teine aeg . " " Aga su töö vana kaupmehe juures ? Ametlikke pabereid ja tunnistusi sa enam koostada ei taha ? " päris Collatinus murelikult . Ennäe inimest ! Või tema muretseb ametlikkuse pärast , kui mul kõik maailma teed lahti ! Oled sa valmis meiega uude linna tulema nagu Kunigundegi ? " Ma olen Lüübekis mitut sorti pattu teinud , naistega maganud . Südamearmsale aga lubasin , et olen tagasi juba mõne kuu pärast . Nüüd sa küsid , kas tohib siis jumalasulasel olla südamearmsamat . Mis võiks tema südamele veel lähemal seista kui Looja kõiksus ? Ma vastan sellele küsimusele . Pühim õde Scholastica , kes suutis palve jõuga õhku tõusta , elas üksi ja mõtles Looja kõiksusest . Ja kõik teadsid , et tal on nii võlusid kui patte . Kuid siis tuli tema juurde Iniuriosus ja need kaks hakkasid elama nagu abielupaar , ent ometi teineteist puutumata . Ja ikkagi seisis Scholastica nii häbelikult oma mehe , aga täielikus alanduses oma Looja ees . " Ütle Collatinusele , et " naine seisab häbelikult " , ja ta läheb elevile nagu väike laps . Häbelikkus meeldib talle , häbelik seismine veel enamgi . Üldiselt on Collatinus selle toreda ala truu ja taidurlik meister-osavkäpp , selle voolava veelahkme valitseja , mida maailmaks kutsutakse . Mu saatuseks oli määratud minna rinnaga peale , lüüa kõiki oma teadmiste ja oskustega , mitte aga tagasihoidlikult tagaplaanile lösutama jääda . Pariis oli mulle kohaks , kust minna läbi nagu nuga võist . Me sõitsime Pariisi kolmekesi : Collatinus minu teenri staatuses ja minu naine , tõld peatumas üksnes suuremate kõrtside juures . Hea oli minna , teades , et keegi ees ei oota ning et sa võid sest Pariisistki läbi minna nii kiiresti , kui süda kutsub . Meie tõld oli vooris kõige kergem ja pürgis aina teistest ette . See oli ka kõigist suurim . Seal asus mägi tee ääres , siin org – nõnda kulges meie tee . Bremeni ja Uttrechti vahel said viimased kuusemetsased mäekesed mööda . Nüüd tuli kõige ilusam saksa maastik , mida ma iganes näinud olen . Ja lõpuks esimesed Brabandimaa tuuleveskid . Kui me öösiti kõrtsides hobuseid puhata lasime , siis kuulsime juba ainult friisi keelt , mis meie omaga mõneti sarnanes . Meie kerge tõld kihutas aina edasi . Collatinus laiutas kutsari tagaistmel , kuhu meil kui härrasrahval minna ei sobinud . Kunigunde ei mõistnud ladina keelt , Collatinus aga alamsaksa keelt . Oma kodust iiri keelt ei saanud munk siis üldse rääkida . Oli juhtumeid , mil nad naeratasid teineteisele hapult , kuid mingit armukadedust see minus ei tekitanud . Oli kümneid juhtumeid , mil Collatinus pidas ennast justkui teenijarahva hulka kuuluvaks , proovis tõsta kotte , kuid katkestas ennast siiski liialt ja seda ma talle enam ei lubanud . Ta oli ja jäi meie meeskonna Mõistuseks samavõrra , kui mina isegi seda olin . Tunnen siin maailmas põhjalikult üksnes sõnade väljamõtlemise kunsti , oskan rääkida vaid kahes keeles . Ja selle pika reisi kestel hakkasin ma iseeneses näitust tegema , ainult enda jaoks : mida ma suudan ja mida ei suuda . See oli justkui laoarvestus selle kohta , mis on sinusse kogunenud . Ükskord , palju aastaid tagasi , kui rääkisin isaga tõsist juttu , sain vihaseks ? hiljem tuleb see kõik muidugi ikka ja alati meelde ? ja ütlesin talle : " Mõisnik ei pruugigi alati olla talupojast targem . Kui mina juhtun ütlema mõisniku kohta " loll " , siis ma ka mõtlen seda . Kuld ja hõbe ei anna veel tarkust . " Isa leidis , et sellepärast paljudel kulda polegi , et ei jätku mõistust . Nüüd huvitusin siis sellest , mida mu naine arvab , sest mul oli kogemusi , et naised ei valeta , kui neile ei valetata . Aga Kunigunde andis veel kord märku , et ta pole veel jõudnud naise staatusesse ja on ikka veel õigupoolest noor plikake . Ta lihtsalt sõnas , et tema usub gnoomisid ja esivanemate vaime . Tõelist tarkust olevat vaimumaailmas , " teispool mõtete mägesid " , tõeliselt targad olevat evangelistid . Reis oli raske niihästi naisele kui ka mungale . Kunigunde leppis magamatuse , luksuse puudumisega , loksumisega , sellega , et oli külm ja et ihu kunagi vett ei näinud . Teisel pool Ardennide peamist mägedesalka tuleb veel üks mäestik , Luksemburgi Ardennid . Seal on teed paremad . Just seal hakkasid meie suured tõllarattad kiiremini käima . Ilus kõrge männimets kevadiselt lõhnavate kailude ja valgete lilledega sulas nii meie ees kui ka taga horisontidega kokku . Olime just Ardennide kõrgematest kuplitest mööda saanud . Siis toetas Kunigunde oma pehme käe mu kuuetaskule , ja ütles : " Näed nüüd , kuidas kõik sõbrad teisse usuvad , teile Pariisi järgnevad . Me lihtsalt teame , et te suudate Pariisis midagi ette võtta , ja seepärast järgneme teile pimesi . " " Mis te räägite , " vaidlesin ma selle keerutamisega . " Naine ei ole siiski sõber . Naine on naine . Kui juba oled kosilane , siis selle mõt ... " " Ma ei tahaks sellist kosilast , kes ei suuda isegi sõber olla , " nähvas tütarlaps ja otsekui saateks tema sõnadele lõi taamal välku . Ma hakkasin taas rääkima perekonnanõukogust , kes justkui on tema pärast palju muretsenud . " Palun ärge tuletage mulle seda kõike meelde , " vingus Kunigunde . " See kõik on juba minevik , need on vanad asjad ... " Collatinusel mõlkus küllap mõttes meid veidi lepitada . Temal oli mõte muudkui rääkida ja rääkida ( Kunigunde ei saanud temast siiski aru ) . Ta alustas aeglaselt , siis läks tema jutt veidi kiiremaks ja lõpuks hakkas ta suisa hingeldama : " Meie kandis on kõik maahärrad inglased ehk god-dämmid , nagu neid nimetatakse . Watefordis ja mujal , kus on palju kalarikkaid jõgesid ja elab rikas rahvas , nimetatakse neid ka " kahvatuteks rüütliteks " , sest üksvahe olevat nad kandnud raudrüüde peal valgeid mantleid . Iirlastest isandaid on meil ka , ja nemad armastavad veel rohkem prassida , kui inglased üldse seda suudaksidki . Mina olen oma külast , ausa vabadiku poeg , ja pole mul suurte härradega tegemist olnud enne , kui ma Tema käsu- ja armuõpetuse alla heitsin ja piiskop mind oma saatjaskonda võttis , et rännata kaugele-kaugele võõraste maade südamesse . Ja ühtlasi ütleksin veel ühe asja . Kui olin kaheaastane , siis läks mu ema jullaga jäämineku ajal hülgepüüdjaid päästma , sest mehi ei olnud tol ajal mitte võtta . Nõnda ma siis oma emast ilma jäingi . Eemal Rukkitasandikul , kus mu kodukandis asusid rahulikud maad ja metsad ja kus meri mängis – see oli hea sadamakoht – , seisis O'Brienide väike pikkmaja . Kõik O'Brienid olid röövlid , kaabakad , varganäod – niipalju kui neid sigidikkusid oli . Ma mõtlen siinkohal muidugi meessoost O'Briene : sood on teadagi erinevad , on olemas meessugu ja on olemas naissugu . Ja O'Brienide meessugu oli teinud nende pikkmajast tõelise kindlustalu . Nad püüdsid end kättemaksjate eest kindlustada , sest O'Brienid olid ka mereröövlid : nad sõitsid voolujooneliste rammpaatidega võõrastele laevadele sisse , virutasid siis konksud tekki ja raadesse , ronisid laeva ja tapsid seal kõik maha või võtsid pantvangi , et aga varandust riisuda . Niipalju kui neid O'Briene oli – nad olid kõik mereröövlid . Ja kui neid ei oleks olnud nõnda palju , siis ka need puuduvad või juurdemõeldavad O'Brienid – kelle me sellest tegelike O'Brienide hulgast eraldame kui ens rationis'e , siis needki oleksid olnud mereröövlid . Quinne O'Brien – vaat tema oli üle küla plika . Vaat meie kandis on nii , et kui naine ei ole veel tanu alla pandud , siis kannab ta oma patse nõnda , et need on seotud kokku ja lähevad üle ta pealae , üle teiste juuste . Just selline oli ka Quinne . O'Brienide pikkmajas hoidis ta teistest O'Brienidest eraldi : luges oma roosiõisi ja vaatas tumedate tammede latvade mühavasse sügavikku . Ja toitis väikseid kalu . Ma olin küll külavanema poeg ja meie perega arvestati alati ka kaugemal krahvkonnas , aga ma ei olnud kordagi näinud , kuidas Quinne neid väikeseid kalu toidab . Olin ju ka ise siis veel väike , aga iiri kaupmees ja talupoeg ei tohi kunagi olla väike , tema peab olema alati suur . Nüüd – kõike seda , mida ma nüüd jutustan , olen ma Quinne kohta ainult kuulnud . Kuulnud olen kolmandatest allikatest . Kuidas ta vaatas välja talle eraldatud väiksema häärberi moodi majast , oli maihommik ja juhtus nõnda . Olen sellele oma mungaelus vahel mõelnud . Nii juhtus , et kui tüdruk vaatas aknast välja , avanes talle imeline pilt . Üks võõras rüütel põlvitas kivist kaelaga allika juures ja pesi oma nägu . Siis nägi tüdruk sedagi , et päike paistis läbi pärnapuu lehtede ja valgustas seda rüütlit . Ta tajus , et rüütli juuksed ja habe olid täiesti punased – täpipealt hommikuse koidu värvi . Oli aga selgesti näha , et rüütli otsaesine , kael ja rind olid valged , täitsa valged . Tüdruk ei uskunud oma silmi , täiesti hämmastunult vaatas ta alla , nagu oleks kõik toimuv unenägu . Ei saanud ta aru sellestki , kas too kuju seal oli mees lihast ja verest või kõigest vaim . Siis aga , pisutki hämmastusest toibudes , tõmbus ta pehmelt aknalaua juurest tagasi ja jooksis kergejalgselt treppidest alla . Ta suundus õitsvasse aeda tornijalamil , ta läks pärnapuude ja roosipõõsaste ja allika ümber ehitatud rakete juurde , kus ta oli näinud võhivõõrast rüütlit põlvitamas . Kuid seda rüütlit ei olnud enam seal . Ei olnud ka ümbruskonnas . Mitte kusagil . Kuid rüütel tuli sinna sellepärast , et päästa meie maad inglise hereetikute käest . " " Kas sinu maal leidub siis kivist kaelaga allikaid ? " pärisin mina . " Kivid on allikate ümber pandud austuse märgiks , " kõlas arukas vastus . " Iirimaal on allikaid , mille põhjaosas on rauavesi , kuid seda värskendavam ja sulnim . Mõnikord on nendel allikavetel häid kõrvalmaitseid ja just selline oli ka O'Brienide koduõuel . Allikavesi saab isevärki maitse , kui maa all , just neissamades kohtades , on maagisooned . Niisuguseid allikaid rahvas usaldab , varahommikuti käiakse seal kümblemas , kui on suvi . Aga kui on talv , ega siis allikas seepärast jäätu . Siis on ravi niisugune , et pistetakse käsi vette ja lastakse jääkõledal , õrnalt soolasel vetevool läbi sõrmede voolata . " Teadsin , et neid allikaid on ka minu maal . Niisuguses vees on tõepoolest eriline aine – kas voogudes lahustunud kuld või veel midagi muud . Kullaosakesed vuravad liivapõhjal ringi , allikas pulseerib , temast paiskub välja erinevaid osi , must laine lendab kui mingi vari üle heleda põhja . Ja neist osakestest moodustuvad põhjale kassi silma moodi ringid . Harilikult on seesuguseid ringe ainult üks . Aga allikas on siiski igaveses muutumises : vahepeal ajab ta üle ääre , siis tõmbub endasse kokku , siis muudab sissevoolunirekest . Allikaid on kõige huvitavam vaadata öösiti , sest siis ei näe täpselt , mis mulksub . Mul endal on eriline viis värvuste tajumiseks ja tavaliselt näen ma öist allikat pruuni silmana . Mulle on see silm korduvalt pilkunud . Olime jõudnud paljude suurte jõgede ristumispaika , siin teadsin , et meid ootavad Prantsusmaa sisemaised tasandikud . " Selline oli siis lõigukene minu eluloost , " teatas Collatinus nurgast . " Te märkate kindlasti , et need ei olnud just kõige meeldivamad sündmused . " Pingutasin silmi tema nägemiseks . Ta oli seal kui suur öökull , istus , jalad konksus ja keha veidi ettepoole kookus . Jah , meie tõllal oli kummaliselt tiksutav hääl . Mõned roobasteed väntsutasid ta rattaid ja pajud kraapisid ta külgi . Kui sattuski siledam tee , sõitis kutsar hilisõhtuti siledatelgi teedel läbi porilompide , millest vesi kahele poole laiali paiskus . Öösel ei julgenud me üldse sõita , ehkki oli päevi , mil hobused puhkasid terve hommiku läbi , tegid pika lõunapausigi ja olid esimesteks öötundideks nii värsked , et võisid siis sõita küll . Sõidu ajal mõtlesin eriti palju oma rahvast ja oma tulevikust . Alati , kui sa sisened suure linna areaali , näed sa , kuidas kõik hakkab muutuma . Nende päevade Pariis oli päris suur linn , kus peremehetsesid kuninga väed . Sõjategevus Inglismaa vastu oli ammu alanud , Prantsuse väeüksused olid linnas ja peksid oma poriseid saapaid vastu Normandia väljakut . Pariisi keskuseks oli väike imearmas Cité saar , kuhu viisid sillad niihästi vasakult kui ka paremalt . Kohalikud seletasid , et Pariisi jõgi ehk Seine pole tegelikult sugugi lai . Sellest jõest ammutavad ka linnalähedaste külade talumehed oma põldude jaoks . Proovisime Collatinusega selle vee puhtust ja pidime tõsiselt imestuma : vesi paistis olevat puhtam Lüübeki ja teiste nähtud linnade omast . Sa kõnnid toredast Cité'st hulk samme ida poole ja kohtad muu seas ka ühte vana ristisammast , mis tuhat aastat tagasi pandi Pariisi Püha Jenoveeva ( St Geneviéve'i ) elupaika . Su pea hakkab pööritama , kui vaatad üles Jumalaema kiriku vägevuse poole . Seal on balustraadid nii kõrgel , et neid enam pilguga ei haara . Kunigundel jäi kael üles vaadates kangeks ( sest me olime alles mõne tunni selles linnas olnud ) . Kunigunde soovis , et me ei peaks enam oma pilku nii kõrgele taevasse pöörama ja seepeale me jalutasimegi Pariisi teistesse linnajagudesse , millest üks kannab nimetust St Martin . Selles linnajaos elavad rikkamad kodanikud ja teed on siin ka siledamad . Maapind on siin märjavõitu . Paljud majad eeslinnades on inetult pruunid , aga St Martinis on kõik korras . Ühe laia silla juures , sealsamas , kus tee viib Éloi kirikuni , asub vana ja haruldane kalmistu . Ei ole küll kindel , aga sealne müür võib olla ehitatud üsna hiljuti . Müür on rajatud Seine'i võimalike üleujutuste vastu , ja mida kaugemalt seda vaadata , seda võimsama mulje see jätab . Aga silda nimetatakse lihtsalt Jumalaema kiriku sillaks ja see on ainus , mis viib Seine'i paremalt kaldalt Cité saarele . St Victoris on väike turg , kalmistu ja dominiiklaste klooster . See koht siin on alati olnud skolastika keskus . Algul õpetas siin Guglielmus de Campellis* , ennemalt teisi õpilasi , pärast aga Abelardust . St Victori kloostris kavandas püha Aquino Thomas oma Summa theologiae . See tähtis aken , mille taha oli kord kummardunud suurmees , on ära märgitud punase tellisristiga . Ja terasaed on ümber . Hiliskevadel on need paigad avatud isegi öösiti , nõnda et üksikud sinnakanti sattunud palverändurid nendega tutvuda saavad . Mõned Pariisi tänavad on korraldatud tõelise meistritöö tasemel . Siin on näiteks üksikuid tänavaid , mis hargnevad ämblikuvõrguna teatud punktidest laiali . Üks selline tänav on St Honoré ; mis läheb lõuna poole , ülikoolilinnast hargneb välja veel üks selline , mida veidral kombel nimetatakse iga järgnev põigu või nurga tagant erinevalt . Üliõpilased ja magistrid liiguvad mööda neid kitsaid tänavaid , et leida mõistliku hinna eest ulualust . Jumalaema kiriku juures on taksid kõige kõrgemad , sest sinna on end juba sisse seadnud terve teoloogiateaduskond . Paremaid võimalusi võid leida Rahavahetajate tänaval , millele kohe järgneb Lombardia pankurite tänav . Siin sõidetakse paatidega sildade alla , inimesed , kes sellega tegelevad , on hästi kinni makstud ja teavad kõike , sest veavad väga hinnalisi laste . Sa ei kuule siin ühtegi liigset sõna , sest siin on valitsejaks isand Diskreetsus . Igaüht siia ei lastagi . Seppade tänaval , mis ulatub Gervais' kvartalisse , on rohkem võimalusi kostile saada : harvad pole juhud , mil siin keskpärase hinna eest on üüritud terve tuba . Üliõpilasi on Pariisis palju , neid elab ka väljaspool tudengilinnakut . Lahingud tudengite ja linnakodanike vahel , mispoolest Pariis ju nii ütlemata kuulus , on kindlalt minevikku jäänud , sest mõlemad pooled saavad aru , et nii on kõige kasulikum . Ülikooli valitsevad natsioonid , kuid doktoreid nad enam paika panna ei suuda , nagu see vanadel aegadel oli kombeks . Ma kuulsin üht inimest tänaval rääkimas : " Pariisis on seitse natsiooni : Teutonia , Campania , Alemania , Normandia , Franconia , Picardia ja Burgundia . " " Livoniast " ei olnud esialgu midagi kuulda . Sõitsime voorimehega jõe äärest St Geneviéve'i kooli , kus asus saksa natsiooni bakalaureuste kogu . Aru saades , et oleme välismaalased , vedas üks nurjatu voorimees meid mööda üliõpilasriiki nii kaua , et oleksin selle aja sees suutnud aeglaselt kahesajani lugeda . Ikka sellepärast , et küsida meilt rohkem raha . Varsti paistiski punane katus , meie pääsetee . Tundsin natsiooni peakorteri kohe ära , ma olin ju tudeerinud Prahas ja pidin niisuguseid asju hästi teadma : need on kõikjal ühesugused . Kunigunde oma noorusliku tulisuse juures oli jõudnud õppida paar sõna prantsuse keelt ja pöördus nüüd voorimehe poole , et hõlbustada meie arusaamist tänavarägastikust . Kuid just seda arusaamist ei järgnenud . Voorimees ei tundnud Kunigunde prantsuse keelt üldse ära selle keelena , millena ta oli mõeldud . Natsiooni väikeses tänavanurgale kiilutud peamajas tervitas meid umbes kahekümneaastane noormees , kes rääkis suurepärast ladina keelt . See nooruk oli lausedev : punane traatjas püstkrae ja laubale langev lokk olid selle neetud iseloomujoone tunnistuseks . Üheainsa käeviipega käskis ta Collatinusel ja Kunigundel oodata ukse juures , kuni ta minuga asjad korralikult lõpetab . Minu paberid ja suurte silmade aus pilk pidid must jätma piisavalt hea mulje . Too natsiooni edev bakalaureus kummardas , nii et ta kuklal juuste all paljastus kummaline pikiõnar . Tema tahtejõuline lõug ja laua vastu valgeks litsutud sõrmenukid andsid tunnistust kindlast iseloomust . Süvenedes minu paberitesse , luges ta neid küllalt kaugel lahtisest küünlatulest , mille valgus oli nii jõuetu , et ma tagasi vaadates ei suutnud seletada isegi oma uksel seisvat naist . " Ole tervitatud üliõpilasriiki , " sõnas ta ootamatu lihtsusega . Ladina " sina " kõlas ta suus nii kenasti , et hakkasin rääkima Stageiralase " Metafüüsikast " . Kohe esitas temagi mulle küsimuse : " Teoloogid on nüüd " Metafüüsika " vabaks andnud , varem võisid sellega tegelda ainult doktorid . Siin Pariisis on " Metafüüsikaga " lood nii , et see on juba üks kord keelustatud kuninga ediktiga . Siis oli see palju aastaid lubatud ainult koos Alexander Halensise kommentaariumiga* . Kuid mida on üks Rooma õiguse spetsialist leidnud jumalike asjade labürindist ? Ega ometi uut metafüüsikat ? " Need noored mehed teadsid alati kõigest , millest nad rääkisid ; tegelasel , kellega kohtusin mina , oli aga asjalik sangviiniline temperament . Ent jätkem nüüd ebameeldivuste kirjeldamine ja pangem lihtsalt tähele , kuidas meie elus kõik korraga äkki õnnestuma hakkas ning me leidsime üles Maubert'i väljaku , mille keskosas tuuldus võllapuu , kus aga inimesi enam ammu ei hukatud . Me ei läinud sinna mitte võllapuu pärast . Väljaku kõige madalama maja ukse kohal rippus suur punane " A " , mis siinkandis tähendas , et võetakse kostilisi . Ja peagi saimegi kaubale . Kunigunde oli apaatne ja toimuva suhtes täiesti ükskõikne . Kohale jõudnud , istus ta potsti kohvrile ega soovinud sealt enam kuhugi liikuda . Munk hakkas tegutsema , ja paistis , et ta oli otsustanud oma saatusega leppida , jäädes mõneks ajaks meie katuse alla . Kunigunde ei liigutanud kõrvugi . Ta ei ütelnud ka siis midagi , kui Collatinus hakkas pikalt-laialt meie rahaasju arutama ja õpetas , et Pariisis meie killingile täitsa ilus ekvivalent – Pariisi sol. See oli hõbedast ja kaunistatud liiliatega . Tee peal meil nii kergelt ümber arvestatavaid rahasid polnud , olime näiteks maksnud Reini ja Lüübeki hõberahaga . Annad kõrtsmikule münte ja käib küll . Tegelikult olid meie läbitud alad just need maakohad , kus austati tugevat raha ? kuldnat , kutsutud ka floriiniks . Ühes linnas andsin Lüübeki raha ja sain kuldnaid vastu ? nii suur oli minu soov tugevat sisemaist raha käes hoida . Kulden maksis Pariisiski , sest selle proov oli hea ja selle eest sai juba kõvasti nodi kokku osta . Aga Pariisis leidus Jumala armust omapäraseid viguritega rahasid . Ühte Pariisi münti kutsuti " kuldfrank ratsul " , arvestades seda , et rahal oli kujutatud Prantsuse kuningat ratsutamas . See oli juba tugev raha . Pärast ühte suurt lahingut võttis kuningas osa maid inglastelt uhkelt tagasi ega häbenenud seks puhuks loomast uut raha , mida hakati kutsuma " Franc d'or ? pied " ehk " kuldfrank jalul " . Mõlemad olid väga ilusad kuldmündid . Just nimelt , ilusad küll ... aga see-eest olime alatasa segaduses , kuna ei teadnud , millega maksta , kas kulla või hõbedaga , nagu see öökorteri puhul oligi . Collatinus tõstis lauad meie uues kodus seina äärde ja kõneles : " Sel ajal , kui teie olite linna peal , käisin ma surnuaias . Ikka sealsamas jõe ääres . Jalutasin soojas päikesepaistes . Märkasin , kui palju oli sinna hertsogeid maetud . Seal oli muude hulgas ka üks valekrahvi haud , otse väikeste kastanite all . Mõned kevadlilled olid valekrahvi hauale kasvama pandud , vaat mis . Mõtlesin veel seda ka , et Lüübeki kõrval on Pariis täielik kolgas , vähem kui paari tunniga jalutad otsast lõpuni läbi . " " See öö tuleb pikk , " ütlesin ma mungale . " Niikaua kui neiu magab , peame midagi hamba alla saama . Selleks paneme laua püsti . Oleks ju väga hea , kui meil leiduksid lusikad , tündrid , anumad ja muud asjad ... " Valekrahvi haud ! Naljamees ! Me olime omadega plindris , meil olid kõigil kõhud tühjad . Tänavatelt ei saanud enam küll midagi osta , poekesed olid kinni . Kuid meil oli suures korvpudelis veini , mida Collatinus pea üldse ei joonud ja millest mina juba kaunikesti purjus olin . Väljas oli väga pime . Kui kuu keskmine ring oli täis , tundsin , et ma olen hakanud oma viimast unenägu rääkima , ikka Kunigunde ja osalt ka Collatinuse soovil . Ma nimelt ei olnud teinud sellest mingit saladust , et olin unes näinud ülitäiuslikku ööd . Kaaslased teritasid oma kõrvu ja mina rääkisin : " Nägin , jah , unes , et oli üsnagi pime öö . Tavaliselt annavad valgust lumi , taevas või tähedki , aga seekord ei olnud midagi . Ma tuikusin mööda Pariisi tänavaid , joobnud reinveinist . Kõige viimast pudelit soovisin ma paigutada purskkaevurõngastesse , kus vahel ikka pudelid käivad . Kuid sel korral oli neid rõngaid iseäralikult palju ; need moodustasid vabalt terve rea ja rea lõpus olid linna tuled : üksikud kauged laternad või küünlad , mis moodustasid kolmnurga . " " Magav Pariis kummalises öös ? Rohekate kanalite ja jõgede võrk on jääst lahti , kõik oleks justkui külm , aga ei ole ka ... minagi olen palju sedasorti unesid näinud ... " arutles Collatinus . " Ja inimesed olid selles unenäos samuti kummalised . Nägin näiteks unes kahe tukaga naist . " Nüüd aitas . Mõtlesin selle loba lõpetada . Meil olid rahalised raskused , millest oli juttu eespool . Me ei tundnud hästi isegi Pariisi rahasid ära , meil polnud ikka veel korralikku korterit ja asju . Ma polnud kindel , kas ma selliseid vestlusi tahangi . Kunigunde , keda me olime arvanud magavat , oli aga süüdanud küünla oma peaotsis ja pistis kiiresti vahele : " Võiksin siinkohal öelda , et olen samuti näinud nägemusi sellistest värdjatest . Nende unenägude taga võivad olla deemonid , kuid mitte need kõige kurjemad , vaid pigem nood jumalakartlikud . Loodetavasti oli see unenäonaine natukenegi minu nägu . Küsin seda sellepärast , minu mees , et ma tahaksin väga teada , kas teie ka minule üldse mõtlete . " " Mõtlen , ja kuidas veel . Mul ei olnud muud teha kõik need ööd ja päevad , mil me reisisime . " Nüüd võtsin lonksu veini , mis maitses kui mõrumandel . Ja heitsin pilgu oma naisele . Maitse ja vaade koos meenutasid mulle Phyllist , kes kedagi väga armastas ja muudeti lõpuks mandlipuuks . Collatinus oli intellektuaal . Ta oli palju lugenud ja veel enamgi juurelnud . Nüüd , mil olime sattunud heasse keskustellu , tuli talle meelde , et igas kloostris on olemas Monumenta historica rasked telliskivisarnased köited . Pole imestada , et need sisaldavad palju lugusid muuhulgas ka ajaloo ilusate naiste kohta . Ammu unustatud nimed : Dagobert , Athanagild . Jutuaine läks taas üsna eriliseks , aga ma kuulasin siiski ära , mida on Collatinusel ütelda gootide , frankide ja teiste unustatud rahvaste kohta , kes olid kord elanud Pariisis või teistes paikades , kust meie tee oli läbi läinud . Dagobert ja Athanagild ? " Need olid frankide kuningad , " õpetas Collatinus näppu viibutades , " kellele meie ehk võlgneme kogu meile antud pärandi . Võib-olla peaksime neid ka oma usuisadeks kutsuma , sest kuigi võime arvata , et neil oli aega sajandeid , tegutsesid nad teatud hetkil siiski piisavalt kiiresti , et ristiusk kohe juurduks . Vaata , sellised tuntud riigid nagu Neustria , Austraasia , Burgundia – need olid ju päris algul ilma heade printsessideta . Häid tulevasi kuningannasid pidi otsima kaugemalt . Nende riikide algusajal oli kõik kindel : Neustria riigil oli kuningas ja Austraasia riigil oli kuningas . Aga nüüd – kui oled kuningas , siis mõtled sa kindlasti kohe ka naituda . Ajalugu ei ole meile säilitanud , kas nad otsisid oma tulevasi teisipooli lähedalt või kaugemalt . Igatahes pigem kaugemalt , sest varsti pärast seda saabusid gootide laevade või kaubavooridega Austraasiasse Fredegunde ja veidi varem Ingunde . Naised saabusid , aga mehed olid . Ütleme nii , et mehed olid kogu aeg kohal ja tegid näputööd ja nõnda edasi . Naised olid liikvel , naised ! Meil on siin parasjagu Jumala mõnusate viljade maitsmine käsil , võib-olla pole me enam päris terve mõistuse juures , aga seda ma sulle ütlen , et kui mehed teevad näputööd ja naised rändavad ringi , siis see on naiste võim , ei midagi muud . Ja seetõttu ei ole varajased frangi riigikesed üldse mingid " riigikesed " , nagu nende kohta on väidetud , vaid need moodustavad täiesti uut sorti r i i g i . " " Pea n'd-pea ! Eks võtame muidugi sinu uue õpetuse terviseks , aga mõtleme ikka toonase elu üle järele . Kuningas Chlotar istub vapralt troonil ja hoiab oma kullast valitsusõuna ... valge pilveke möödub katedraali võimsast aknast ... Chlotar on võimas ja julm frankide kuningas . Kuues Issanda sajand on käsil ja Euroopat katavad paksud metsad . Püha ristiusk levib ja katedraale ehitatakse juba ammu raskest graniidist . " " Kas Gregoriuse kroonika oli siis ka olemas seal teie Prahas , et sa seda nii hästi tead ? " " Oli olemas . Niisiis , kuningas Chlotar on valitseja Austraasias , mis neil aastatel laieneb . Ta teeb lõpuks edusamme ja viib oma troonigi Pariisi . Ta on julm , kuid õpetatud . Ta otsib naist . Vooruslik Ingunde tuleb tema juurde Akvitaaniast , kus juba Rooma kokkuvarisemise hetkest mis toimub vähem kui sajand tagasi , pesitsevad goodid . Ingundest saab Chlotari naine . Ta sünnitab talle Guntheri , kelle saatuseks on hiljem minna laia maailma . Kas Ingundel on sõnaõigust oma mehe üle ? Jah , me teame , ta ütleb Chlotarile : " Selleks , et ma võiksin Teie Hiilgust paremini teenida , palun ma teid , et oleksite nii lahke ja otsiksite abikaasa minu õele Aregundele . Kas meie ei võiks leida talle samasugust meest , nagu kord leidsin mina ? " " " Ma tõestan , ma tõestan sulle , " läks Collatinus nüüd põlema , " ma tõestan , et sel naisel oli sõnaõigust , kuigi ta nimetas oma meest käskijaks ! Heakene küll , sina väidad , et tal sõnaõigust ei olnud , mina aga näitan , et tal oli see . Neil aastail oli frankidel nii mõneski mõttes naiste võim . Niisiis , Ingunde ütleb vihjamisi Chlotarile : " Palun anna mees minu õele . " Ja Chlotar vastab ? nii nagu seda kirjeldab Gregorius Tours'ist : " Mina olen talle tõsiselt head meest otsinud . Luba mul öelda , et mina juba abiellusin temaga , sest ma ei leidnud kusagilt rikkamat ega targemat meest kui ma ise . " Aga seda ma ütlen , et nõrk oli seesinane kuningas , kes lubas endale öelda " palun anna " . " Niipalju kui mina mäletasin lugu Aregunde naiseks võtmisest , ei taganenud kuningas Chlotar seal kriipsuvõrragi oma soovist teha mõlema õega , mida iganes tahab , kuigi ta näiteks Ingundelt küsis , kas ta ikka tahab . Selles valguses kõlas kummaliselt väide , nagu olnuks just õnnetu Austraasia näidisriik see , kus kehtis naiste võim . Pärast seda jäigi nõnda vägivallatsenud Chlothacharius rex jõuliselt tegutsema , tehes seda järgmise Tours'i piiskopi igal valitsemisaastal . Seletasin oma oponendile uuesti nagu lapsele : " Nii . Kuningas Chlotar on võimas . Ta tunneb , et armastab oma naiseõde Aregundet . Ta läheb tema lossi Tours'is ja abiellub temaga kiiresti , nii saab Aregundest tema teine naine . Siis saabub ta oma lossi ja ütleb oma naisele : tead , kallike , ma otsisin su õele meest küll , aga kuna ma pidin otsima vaid rikkaid ja ilusaid , siis selle otsimise ajal ma naitusin temaga . Pole midagi parata , peaasi , et sul midagi selle vastu pole . Ma mõtlesin sellest nõnda : me otsisime peigmeest küll , aga me otsisime teda ainult sealtsamast Aregunde lossist , mille kõrgeid valle , torne ja galeriisid kuldab suur suvine õhtupäike palju kaunimalt kui ükskõik milliseid teisi losse Tours'is . " Arvan küll , et selles ajaloolises vaidluses mungaga jäi seegi kord minu sõna peale . Jätsin Collatinuse koju ümberkorraldusi tegema , ise olin aga juba mõne tunni pärast Sorbonne'i lähedal . Siis nägin ma ühte inimest , kes võis mind aidata , kui otsisin hoonet , kuhu mul edasises Pariisi-elus tuli pidevalt siseneda . See minu aitaja oli ümmargune pariislane , augustiin või " musta-mantli-eremiit " , nagu neid toona Pariisis kutsuti . Tal olid hallid silmad ja hallid kulmud , üleüldse panin ma tähele , nagu oleks ta rängast tööst või siis vaevanägemisest halliks läinud . Ja siiski olid ta skapulaaripaelad punakad nagu pöök , nii et neid vaadates pidin ma endamisi tahes-tahtmata arutama , mida ütleks selle luksuse peale ülitõsine , vaga ja akadeemiline Püha Godefridus . Püha Godefridus annaks patustajale piitsa nõnda kaua , kuni see nõrkeks , kuni ta lihast jäävad järele üksnes tükid ja ribad . Igas kloostris on munkade ja nunnade ruumid eraldatud paksu vaheseinaga . Kuid ainult Pühale Godefridusele tuli pähe anda piitsa õdedele , kes kas või üksnes julgevad vaadata selle vaheseina poole , mis eraldab neid vendadest . Kui kas või ainult peaksid vaatama karmi , rasket ja paksu , külmast ja igavesest rõskusest küntud seina , siis saad sa piitsa , kusjuures Godefridus piitsutab sind piitsutades ka iseennast , näitamaks , et ta ainult " oma last " ei karista . Ja kui tõesti ei vea ja kui su elupäevad selsamal tunnil sestsamast piitsutamisest lõpevad , siis tungib see külm ka sinusse enesesse . Aga sinu vaim on valmis . Just nõndasama valmis , kui oli sel targal kerjusmungal , kes mu küsimise peale lõpuks puhtaimas ladina keeles kõik ära seletada oskas . Olin seisma jäänud pärast seda , kui esimest korda küsisin , kus juristid oma loenguid peavad . Küllap pidi mu näos piisavalt nõutust peegeldama , sest munk küsis , kas mul on midagi häda . Ta tõttas küsima seda oma tagasihoidlikul siivsal moel . Võis arvata , et temagi on skolastik , sest ta ladina keel oli kuiv ja mõõdetud . Ta seletas , kuidas juristideni jõuda ; suurivaevu suutsin teda jälgida , sest kui kõikjal möllab ja lainetab rahvarüma , siis on igasugused selgitused natuke rasked kuulata . " Seadusekool on selle tänava lõpus . " Teadsin tema " tänavalõppe " . Juba sadakonna sammu pärast lõhestavad su tee ligistikku majad ja rohked rõdud . Või läbib su tänavat mõni teine tänav . Ja sealsamas seisavad ehk ka mõned müüdavad plikad – kõik see läheb su peas segamini nagu halvaa ja seesam . Seesinane aga ei olnud mitte lihtsalt tänav , vaid vicus Ioannis , üks pikemaid teid Pariisi ülikoolihoonete vahel . Selle tänava juurde jääb imetlusväärsete löövidega Sorbonne , siis Sorbonne'i " väikesed koolid " ja vaeste advokaadile Yves'ile pühendatud kirik . Me ju teame , kuidas Püha Yves rändas mööda Prantsusmaa teid , jalgadel poolteise sajandi vanune tolm , astus sisse ühte ja teise kõrtsi ja küsis , keda vaestest tasu nõudmata kaitsta . Yves ehk kõlavamalt ja ladinapärasemalt Ivo on ka kõigi seadusetundjate kaitsepühak . " Vaat seadusekool ongi Ivo kiriku kõrval . Raudplaatide ja vaseilustistega kaetud maja , kolme aknaga . Praegu on hädaaeg . Inglased lähenevad pealinnale , neil on vibukütid , neil on veerev tuli , neil on kiviheitemasinad , " luges võõras kerjusmunk . " Raskeid majadekorpusi on praegu Pariisi hädasti vaja . Vana Ivot enam rahvas nii väga ei austa , " jätkas kerjusmunk mind saates ja hoogsail sammel minu kõrval astudes . " Rahval on nüüd teised iidolid , teised , vähemad pühakud ja vahel isegi kivid , mida austada . Vaat vanasti oli vanal Ivol rahva hinges teine minek . " Sel hetkel tuli talle keegi tuttav vastu ja ta läks sellega , enne veel mind kõige aupaklikumal moel juhatades : " Paremale , kulla isand , paremale ja siis kaks korda paremale . " Või muudkui aga paremale ja paremale ! Nii on ju tihti hoopis jõkke jõutud . Ivo kirik oli raske kupli ja hallide vettinud seintega hoone mürkrohelisel , alles äsja õilmitsema hakanud aasal . Kui kummaliselt suhteline on aga kirikute vanus , seda teab igaüks meist . Kõigepealt annab linn niisugustele kirikutele nagu St Yves nelinurkse platsi just hiigelpikale tänavalahmakale , nagu seda on vicus Ioannis . Võib-olla on see veidi jumalavallatu , kuid noored kirikud on mulle alati meenutanud rohelist kärbseseent , millel raskusi rohu seest väljapaistmisega . Alles hiljem lisanduvad ajalugu , kombed , harjumused ... Seadusemaja aga oli just niisugune , nagu munk seda ennist oli kirjeldanud . Maja küljelt viis raske rustika Julianuse viirastuslike termideni , see müür aga oli samuti juba Rooma-aegne . Ei hallis ega trepiesisel olnud ühtegi valvurit , see oli kaitsmata maja , mis justkui ise endaga hakkama sai . Siin oli palju tõsiseid väärikaid noori inimesi , kelle vaikiv asjalikkus mind isegi naerma ajas , sest mina ise ei olnud selles eas selline . Üsna varsti võisin veenduda , et tagasihoidlikkus ei olnud muud kui mask . Paljud neist olid pikkade juustega ; sel kombel nägid nad välja pigem sõdurid kui üliõpilased . Küsisin ühelt , kas saali viib parem või vasem ristikäik ja missugune vanus seal parajasti õpib . Oli ju minu jaoks huvitav seegi , kellele Suures Saalis loetakse , kas seal on pueros , adolescentes , juvenes või senes . Meil Prahas oli Suures Saalis ainult senes . Vanemad tudengid on alati kõige armsamad , seda teab vahest iga õppejõud . Sain ühelt noorelt heledapäiselt poisinolgilt vastuse , et Suures Saalis on sel päeval adolescentes . Kuna ma kogu sest korraldusest sama palju teadsin kui Buridani eesel erinevatest kaugustest , siis küsisin järele , kes õpetab institutsioone . Noormees vastas mulle sulni väärika rõhuga : " Kõrgeauline peaks rääkima doktor Petrus Depricomoga , kes promoveeriti alles hiljuti , aga keda üliõpilased peavad parimaks . Litsentsiaat Scaurus Sevillast on küll kauge külaline , aga tema teab väga hästi korraldust ja oskab öelda , mis on mis . Aga lahke mees , kes seal mööda neid kiviplaate tuleb , on doktor Hipparchio , nagu teda hüütakse , ja temalt saab juba kõik teada . " Hipparchio kuju tundus valgusavas kuidagi õhulisena , tema samm aga tasane . Tema pikk hõlst , aeglane pikk samm ja otsekui kuivusest krõbisev habe muutsid ta sarnaseks kõigi nende kõrgete kirikutega , mida ma ennist olin näinud . Tema elu paistis mulle esimesest pilgust teada olevat , ma nägin teda kuigivõrd läbi . " Kaugelt mehi ? " küsis ta pärast tavakohaseid tervitusi , mis mulle üsna pikad tundusid . " Praha , Praha , " ütlesin mina ja tundsin samas häbi , et seda siin just nii palju kordasin . Ta võttis mu paberi ja ta hallide silmade pilk libises üle meie professori punasetindiliste ridade : " Kõige erudiitsem ja valgustatum litsentsiaat Adolf Wannevarius , LL.B , LL.M , licentiatus in posse* , väikeste õpetaja ja õnnestunud kirjutaja ... siinjuures ka Praha Keiserlik Ülikool saadab oma tervitused kõikidele teistele ülikoolidele ... " Olgu siis siinkohal juba ka minu kommentaar kõigile nendele sündmustele , millega ma lugejat olen juba küll ja küll hullutanud . Tunnistus , mis mulle Prahas oli välja kirjutatud , oli tunduvalt lühema sisuga , kui neid akadeemilises maailmas eelmisel aastasajal kirjutati . Meie aeg püüab kõike lühendada , inimestele arusaadavamaks nämmutada . Puudu oli " täidab Jumala ja rahva ees oma tagasihoidlikku kohust " , see oli tõesti puudu , ka pitser oli pikast reisist veidi lagunenud . Lagunenud pitser tõmbas kohe doktor Hipparchio tähelepanu endale . " Ainult pitser on natuke lagunenud ... Kus see võis küll juhtuda ? " sõelus ta sõrmedega oma nälkjavalgeid vurruudemeid . " See juhtus magister Husi tuleriidal ... Olin vahepeal leekidele liiga lähedal . Ajalooline tuleriit põletas minugi mütsi sisse augu ... Ajaloost olen ju minagi nüüd osa saanud ... Nüüd siis tean , mis tähendab kogeda puhastustule tegelikku jõudu . Tegelikult oli seal vaid kuumus ... " Ta oli mu väljaütlemistest rabatud . Sõnad tunnistasid vist ise minu vastu , võib ka olla , et määrisid mind hereesia-süüdistusega . Kuid see oli siiski minu elu suurhetk ja ma ei tohtinud seda millegagi rikkuda . Ma ei tohtinud näidata oma nõrkusi . Olime jõudnud hakata tasapisi edasi jalutama , me kõndisime orvalise müüri terrassil . Päikesepaistes leidus kaks tooli . Ülimalt tõsine dr. Hipparchio palus mind istuda . Ta ise istus väärikalt , sest temal oli juba talaar , aga mina olin ikka alles reisiriides . Hipparchio ... See nimi ei ütlenud midagi ja ida poolt ? nagu mina ? ta ei saanud olla . See on ju samasugune nimi kui Ortvinus Caniculus . Täitsa väljamõeldud ja tõepäratu . Kes ta siis õieti oli ? Niisugused teadusemehed valmistasid ette tähtsaid riikidevahelisi lepinguid , neil võis olla mõjujõud linnavõimude juures ja mujal . " Oh , neid julgeid ja õnnetuid mehi seal Boheemias , " ohkas Hipparchio joviaalselt . " Kui palju hingi on nad juba hukka saatnud , kuid ikka ei ole neile veel küll . Praha olevat sünge paik , kus lumi sajab jalapaksuselt , on nii külm , et koori endale veel kasukaski peale ... " " Ja hundid uluvad kuupaistel . Põhjamaa , " täiendasin mina , kuigi mul endal ei olnud samuti õiget arusaamist , miks on Praha rohkem põhjamaa kui Pariis . Hipparchio kõneles ülikooli olukorrast , mainis , et siingi on olnud rahutused , suured muutused ... <arv>. Issanda aastal tulnud mõned üliõpilased tänavaile , kandsid kirevaid lippe , karjusid ühe oma lemmikõppejõu ketseriks kuulutamise vastu ja esitasid ka majanduslikke nõudmisi . Prevoo ja korravalvurid ei julgenud midagi ette võtta ja protestiv tudengimass paisus suuremaks . Pärast jäi paar fakulteeti ilma dekaanita . Kui tudengid nõuavad , siis ei saa ju piisavalt kiiresti midagi teha , sest kõigepealt hakatakse asju uurima ja võib-olla mõne nädala või kuu pärast langetatakse otsus . " Praegune sõda Albioniga ja muud meie hädad , nagu näiteks Albioni salakuulajad linnas , kes esinevad meie tudengitena , said alguse tollest Wyclifist , " kasutas Hipparchio mõnuga keerulist lauset . " Wyclif ütles , et kõik peab kuuluma kõigile . Inglismaa kuningas Richard II sai nelikümmend aastat tagasi Wyclifi õpetusest nõnda aru , et Püha Isaga tuleb kõik lepingud üles ütelda ja Roomale ei pea enam tribuuti maksma . Siis toimus aga Toweris kahe kuningakoja vaheline ball , kus Isle'i markiis Marguerite pidi kandma suure läbimõõduga briljantehet , kuid Buckinghami hertsog oli selle seibideks lõiganud , et see lihtsalt mõnede tühiste meenekogujate vahel laiali jaotada . " Ma andsin sellele olukorrale kiiresti mõtteis analüüsi . Seibideks lõiganud ... hm , kuna Inglise riigikassa pidi kuulduste järgi tühi olema , siis on see täiesti tõenäoline , pealegi on hertsogite briljantidearmastus teada ajast aega . " Londonis Terashoovis aga asus tol ajal selle teemanti täpne koopia . Kuninga ratsaväelased Jean de Miramion , Alenard de Vauzenac ja Henri Cami läksid oma gaskoonlasest juhi Étienne d'Urbinoise'iga seda tooma . Vahendajate kaudu oli kokku lepitud , et markiis kannab seda kaelaehet ballil , kuid siis , kui kokku lepiti , polnud Buckinghami hertsogi sigadus veel teada . Kui ta seda keed ei kanna või kui ta selle kandmisega hilja peale jääb , siis järgneb Prantsusmaa-poolne sõjakuulutus . Meie , prantslased , juba endaga mängida ei lase . Kui meid on solvatud , siis kuulutame ka sõja . Tol ajal otsustasid Isle'i markiisiga mängida Buckinghami hertsog ja üks salapärane naine , kelle ilusat nägu nähti harva . Nemad olid peamised intriigipunujad sel ajal , kui hereetik Wyclif püüdis Oxfordis leida teoloogilisi knihve , et paavstile mitte raha maksta . Kui sa hakkad sellele rühmale , kelle me sinu kätte anname , õpetama loomuliku kohtuprotsessi aluseid , siis kulub ära kõik see , mida ma sulle Prantsusmaast rääkisin . " " Muidugi , siis saan ma teada Prantsusmaa oludest , " kõnelesin mina , mõeldes samal ajal hoopis Kunigundest . " Valitsejal oli õigus , et ta usaldas tähtsa ülesande kõigest neljale tublile ratsaväelasele . Eriülesandeid suured väehulgad juba täitma ei hakka . " Nüüd , nagu ma juba ammu olin oodanud , ilmus kohale teener , keda dr. Hipparchio kamandas õunamahla järele . Õunamahl pidi , nagu ma mõistsin , niisutama meie huuli ja keelt dispuudi ajal. Juba Hipparchio tegigi dispuudisoojaks ühe küsimuse . See oli küsimus , mida saab paigutada riigi- või valitsemisfilosoofia alla . Ja kuigi filosoofia pole muud kui teoloogia teener , on vahel vägagi lõbus tegelda selle " teenimiskunstiga " . " Ma ei hakka praegu kasutama meie ülikoolis kasutusel olevat dispuudialustamise tseremooniat . Räägime lihtsalt niisama , nagu ametivend ametivennaga ... " Ta suule ilmus naeruvõru . " Võtame siis teemaks Johannes de Saresberia . " Ta naeratas taas , seekord kummalisemalt . " Saresberia õigusteaduse järgi on paavst ... " " Universaalne käsuandja , " teadsin ma seda juba peast , ja mida ma nii lihtsalt võisin üles ütelda , seda ma ka ütlesin . Lapsepõlves küsis meie mõisa tulnud koduõpetaja minult väga lihtsaid asju väga kiiresti . Ja nagu mul meeles , pidin ma ka vastama välgukiirusel : " Mis on kana tanu ? " – " Kana tanu on hari . " – " Mis on veel tema tanuks ? " – " Rohkem pole . " Kord aga , mäletan , istusime linnulaululises lehtlas , minul õpiraamatud kõik ees , ja mina vastasin : " Kana tanu on kukk . " Ma olin siis veel väga väike ja mind võis karistada . Siin teadsid õiget vastust ka talulapsed , ent mina jäin jänni . Aga karistati teda , minu õpetajat . Sellepärast ladus ta minu sõrmedele valje hoope , millest mul veel tänapäevani on armid järel . Hipparchio aga jätkas : " Seda tead sa muidugi , oo meister , " ( kummaline , et siin , Pariisis nimetas juba tema mind meistriks , Lüübekis aga pidin mina nõnda nimetama toomkanoonikuid ) " seda tead sa muidugi . Paavst on universaalne käsuandja . Kusjuures ainus selline maailmas , ükski ingel ei täida nõnda palju Isa tahet kui paavst . Kuid ma ei usutle sind sellepärast , et ma arvaksin , nagu Prahas õpetataks seda kõike teistmoodi . " Ta jäi vait . Pidas justkui pausi . Oleksin võinud selle aja sees paljugi ütelda , kuid hoidsin end tagasi . Siis küsis , kas ma olen naisemees . Nüüd võisin talle vastata ainult kõige ausama ja puhtasüdamlikuma jaa'ga . Minu ala inimesed olid kõik abielus , paljudel olid juba lapsed . Juuratarkuses on naised sobilikud . Siin otsustati minu elu . Mina olin laotanud Hipparchio ette oma paberid ja teadmisedki , tema aga oli otsustaja . Kui sageli olid omadega rappa läinud nood , kes nõnda kui minagi rändasid meie sajandi Saksamaa ja Prantsusmaa teedel , vallates mingisuguseid teadmisi ja otsides oma õnne . Mina ei tohtinud eksida , minul pidi kindlasti säilima selge pea . " Saad mitteresidentse professuuri , " sõnas Hipparchio . " Meil on siin viis tublit tudengit ilma kindla uurimisalata . Meie Seadusekooli saja kahekümne aastases kaarkäigus leiad sa rahu . Võta esialgu need viis . Nad ei tunne Justinianust , kuid tunnevad hästi kohtupidamise ajalugu ja protsessireegleid . " Just seda mina olingi oodanud . Kas ma ei olnud siis selle heaks mitu head aastat tööd teinud ? ! Võtsingi need viis . Lugema pääseb Pariisi ülikoolis hoopis kergemini kui Praha omas , kuid siinne sisekord on hoopis rangem . Õppejõud peavad endaga võrdsegi kraadiga inimesi juba kaugelt tervitama , muidu on nad mühkamid . Tudengeid karistatakse väikseimategi eksimuste eest , kuid siiski ainult bakalaureuseõppe esimestel kuudel . Noorus ja halastus ei käi siin koolis kokku . Nooruse tulisust jahutatakse siin karmuse jääkülma mõõgaga , nagu see kunagi oli mu kaugel kodumaal , mis minul iialgi ei saa ununeda . Olgu selle kinnituseks näide mu kaugest kodust , õieti meie naabri naabrist Waldau mõisast . Lubage mul nüüd taas laskuda noorusmälestustesse . Need olid ilusad kuplilised maad , mis jäid selle igavese Waldau alla . Talviti tiirutasid lumiste mättamütakate kohal varesed ja hakid , aga suveöiti laskus ja auras siin kaste , rukkilillede ümber olid sinakaslüümed kasteringid , muutes need lilled koidiku ajaks veelgi sinisemaks . Te vist teate , mida soovin ma öelda nende hingematvate maastikupiltidega . Tahan takkajärele öelda , et Waldau oli palju viljakam kui meie Pala-Karksi või Ingeborga tore ja võimas perevaldus Sugalepa Julianenberg . Kuid Waldau isandal ei olnud ka kolmveerandi oma maade üle täielikku mõjuvõimu . Seda mõisa juhtis Madalmaade tasandikelt pärit muhe mees Reinekehusen . Ta majandas seda mitu suve päris hästi , aga siis saatis ta oma pojavolaski Lüübekisse seitset vaba kunsti õppima . Olin siis neljateistkümneaastane ja see oli just toosama aeg , mil leedulane oli valgunud üle naabruses oleva piiskopkonna piiride ja millest mu jutustuse alguseski juttu . Reinekehuseni mõisamajapidamine oli hiigelsuur ja seitsme vaba kunstiga taotles ta vaid pojavolaskile " geomeetria ja aritmeetika kraessekeeramist " . Jooneteadust läks mõisamajapidamises iga hetk vaja , sest Karksi ja Sugalepa lõikusid Waldau aladesse suure hooga ja kiira-käära ning talumehed veeretasid piirikivisid teisale . Talumeestega oli alati igavest pahandust ja ütlemist . Samas tahtsid Reinekehusenid ka oma härrastemaja aja vaimu kohaselt välja ehitada : nelinurkse hoovi ja maakivist sokliga , nelja kuusnurkse torni ja sammastega . Hirmus , kas nad ka mitte nendele sammastele ei esitanud omaette nõudmisi ! Noor Reinekehusen tuli tagasi ja oli meie kandis tehtud mees . Olin siis kuueteistkümneaastane , kuid mäletan tema tagasitulekut hästi . Siiski oli ta Lüübekis mingi ohtliku vaimunärimise sisse sattunud . Vaatasin alt üles tema tumesinistesse silmadesse . Oli teine justkui rõõmus rändur , kaks sulgegi veel kübaral . Ta paksud mustad lokid , eriti kaelal , pidid naisterahvastele küll kindlasti muljet avaldama . Teenijad kandsid tema pampusid ja nende käed olid välja venimas . Kuid siin oli minu jaoks üllatus : noor Reinekehusen kandis ka ise mingit väikest pambukest . Esialgu ei julgenud ma selle sisu kohta midagi pärida , liiatigi oli vana mõisaomanik juba mühatada jõudnud , et " miks naabrilapsed siin ringi lippavad " . " Naabrilapsed " ei olnud õige sõna : minu vend oli sel ajal haige , aga Ingeborga õde oli veel liiga väike , et vaimustavatest asjadest osa saada . Ingeborgat ennast ma muidugi kutsusin , kuid ta jäi hiljaks ja noor Reinekehusen ei hakanud tema pärast hiljem Peravalla teeotsast tulema . Niisiis olin mina üksi Reinekehuseni vägevat tulekut vaatamas . Tulin lähemale ja küsisin : " Onu , mis sul selles väikeses pambukeses on ? " Samal ajal jõudis ka Ingeborga kohale ja jäi meie jutuajamist hämmeldunult kuulama . Onu aga naeratas saladuslikult ja ütles : " Lapsed , läheme saali , ma näitan , ma demonstreerin , ma kuulutan . " Nii ta siis lükkas Ingeborgat pihast ja mind õlast ja me pidime kuuletuma . Reinekehusenite mõisasaali ehteks oli suur mantelkorsten , mille ette noormees viivitusteta istus ja sama kiiresti ka jala üle põlve viskas . See pambuke oli tal ikka veel kaasas . Noormees ütles meile : " Nüüd laskugem põlvili ja palvetagem . " Mina olin otsemaid põlvili , olin juba paar avemariagratiaplenat ära lugenud , kuid Ingeborga alles kõhkles . " Ma ei ole enam nii laps , kui teie arvate , " ütles ta noormehele , kuid viimane surus tema ka põlvili . See oli kõige kummalisem olukord , milles ma oma elus olnud olen . Ingeborga tõrkus veelgi , ma tundsin , kuidas tema pisikesed õrnad valged põlved värisesid ; need värisesid juba sellegi pärast , et teda oli lapseks peetud . Ent mina , väga vaga poiss , nagu ma vististi olin , kõnelesin talle : " Eks öelnud meie Õnnistegijagi mäejutluses : " Teie kõne olgu : jah , jah , ei mitte , ei mitte ; mis üle selle on , see on tigedast . " Sestap ära tõrgu , kui hea inimene meid palvele sunnib . " Ja Ingeborga lakkas kohe värisemast . Aga väljamaalt saabunud noormees ütles meile jälle nõnda : " Korrake minu järel . " Sel hetkel olime meie tõesti valmis seda kordama . Noormees luges aeglaselt ja suure rõhuga , aeg-ajalt näidates meile kohti kaasaümisemiseks : " Meie , nooredki , pöördume Sinu poole , oo vägede Jehoova . Minu õrnas nooruses ümbritsevad mind paljud kired , kuid mind päästad sina , kallis Jeesus , kes Sa kord aegade lõpul oled määratud tulema . See on kõik . " " See on kõik , " kordasime meie , süütud lapsed . Noormees kortsutas kulmu . Ta võttis kotipõhjast välja valge läikiva asja ja ütles : " See on küüntest kübar , millest te nii palju olete kuulnud räägitavat . " Kogunesime otsekohe tema ümber . Ingeborga võttis minu käest kinni , otsekui kartes , et " küüntest kübar " hüppab talle näkku . Seda siiski ei juhtunud : kübar oli paksu altariküünla läbimõõdus ja seisis koos inimese- ja koeraküüntest . See ei olnud mitte sümmeetriasõbralik , vaid üsnagi laialivalguv väike kübarake . Tagantjärele tundub see kõik mulle sama uskumatu ja irreaalsena nagu juttki , et rästikud on võimelised püüdma Siiriuse kiiri , nagu mõned lugupeetud alkeemikud on neist jutustanud . Siis tundus see kõik mulle vägagi tõelisena . " Mis sellega teha saab ? " küsis Ingeborga hirmunult . " Meile ei tee ta midagi , " vastas noormees enesekindlalt . " Meil on kaitse peal , ja kaitse tähendab seda , et meie oleme ristitud . Me just palusime Jumalalt selle nõidusevärgi vastu lisakaitset . Kas näete , kuidas see hiilgab ? " " Oh , hea isand , ta hiilgab juba liiast ! " hüüdis Ingeborga ja pöördus imeasjast ära . Üksnes mina vaatasin ikka veel . Noormees seletas edasi : " Selle kübara müüs mulle Turaani kuningas isiklikult , " kõneles tema , otsekui saaks lastele kõike kokku valetada . Ja jätkas : " Kuid pärast meie palvet on kadunud tema nõiavõim , kurat ei valda enam teda . Nüüd valdab teda maailma kõige kahjutum deemon , kes ka ise kardab Jumalat . Sellel on neutraalne ja kahjutu mõju . Viydaggoseks kutsutakse kahjutut deemonit , ta on midagi seeravi ja valguseingli vahepealset . Eriti kutsub teda Viydaggoseks Lüübeki lihtrahvas , kes mäletab kõikvõimalikke vanu asju . Viydaggost siiski alati hea sõnaga ei mäletata . Viydaggose isa oli Kurjus , sellepärast ilmub ta mõnikord ka ilusa naisena , kelle kleidil on lilled . " Seda sõnades vaatas noormees teravalt Ingeborga otsa ja tegi herilasepesa lennuava suurused silmad . Kuid Ingeborga ei kohkunud sellest kurjast silmavaatest üldse . Muidugi olid väljamaa noormehe sõnad enam kui tõsised , sest sellest , et deemonid on hulgakaupa meie kõikide ümber , ei teadnud keegi paremini kui meie , lapsed . Kuna meil Ingeborgaga oli ju lisaks kõigele veel ka hea kujutlusvõime . " Lilled võivad parimal juhul olla ainult kleidi alumises ääres , " õiendas Ingeborga ja näitas oma kujutlusvõimet . " Kuna pärislilled seal ei püsi , siis tuleb kunstlilli krousida ja see on juba hoopis teine asi ... " Tema õmblejavilumus ei huvitanud sel hetkel mitte kedagi , ainult noormees vaatas endiselt terase silmavaatega Ingeborga saledat kuju . Reinekehusenid ei olnud kunagi puutunud talupojanoorikutesse , nagu mõisates kombeks . Kuid see ei tähendanud , et nad polnuks üldiselt iharad . Nende iha käis rüütlilaste järele ... Sel õhtul käiski mu tuttaval tüdrukul kummaline " öökülaline " . Ingeborga lamas voodis oma toas ja oli ööküünla juba ära kustutanud , kuid mitu võimsamat küünalt lõõmasid veel üleval kandelaabris . Arvati , et see " öökülaline " pärines otseselt päevastest sündmustest küünekübaraga . Ingeborga oli juba sulgenud oma kaunid silmad , et nende eest päeval toimunu veel kord läbi lasta . Ta on ise hiljem täpsustanud , kui tähtis on talle just niisugune hetk ; ilma selleta muutuks ta magamine katkendlikuks . Ent voodi ees seisis – ja mitte ei tea , kuidas ta sinna ühtäkki oli ilmunud – kasvult veidi üle voodiserva ulatuv päkapikk . Gnoomi habe oli hall ja hõre , kuid see habe oli lühem kui sedalaadi väga väikestel olenditel harilikult . Ingeborga lootis , et mehikese ümber tekiks punane või siis vähemalt helendav oreool , et asja nägemispettuse kaela lükata . Tõepoolest , kui kergesti võisid niisugused nägemispettused sündida , sisenda vaid endale , et sa neid ei oota . Ja nad tulevadki . Mehikesel oli seljas drapeeritud mantel ja käes jubedad paksud kindad . Ta vöö oli kinnitatud kapuutsi külge ja habe krae külge ... ise oli ta justkui ... kinnitatud jalgupidi maa külge ... Käsi , mis sirutus Ingeborga poole , oli pruun ja krimpsus . Tal oli käes pikk kaardus sulg , millega ta kõditas Ingeborgat kõhu pealt . Tüdruk oli just-just paksema teki pealt ära raputanud , et ligi haarata õhem . Punakasroheline mehike aga kõditas teda järelejätmatult , kasutades selleks just nimelt sulge . Tal oli veel niisugune " nooh-vaatame-mida-sa-siis-suudad " -nägu . Kahtlemata oli see õudne , kuid Ingeborgale ei olnud tol hetkel paremaid tingimusi antud . Kõditamisega kaasnes kummaliselt sahisev hääl , nagu oleks sulg tütarlapse kõhu lähedal natuke jäigemalt ja kõvemini liikunud . Kuid see sulg puudutas teda tõepoolest ainult õige tasa . Õige-õige tasa . Ingeborga hüüdis ema . Ta ei teinud seda sugugi meeleheitlikult . Aga ema tuli otsekohe . Tal oli hea lühike tee tulla , sellist teed armastavad emad ikka käia . Ingeborga rääkis talle kõik ära ja küsis , kas siis tema ei näe . Sel momendil leidusid ühes ruumis nii päkapikk kui ka ema , kuid ... kõik oli asjata . Ema ei näinud väikest gnoomi , ei näinud isegi tuhvlikest , ei kindakest temast . Ei suutnud tema hägune silm pimeduse ja valguse hallist mängust , mis Ingeborga voodi juures valitses , isegi mehikese varju eraldada . Kuid tal oli vari . Mehikesel oli täitsa suur ja äratuntav vari . Järelikult ei olnud ta kurat . " Ma panen rohkem küünlaid põlema , " lubas ema . " Sulle on vaja palju rohkem valgust , et sa näeksid , et siin kedagi ei ole . Ma peaksin vist süütama ka selle küünla su voodi juures , mida me harilikult põlema ei panegi . " Ema tegigi seda . Kuid mees ei läinud ära . Kui Ingeborga tõmbas teki üle kõhu ja rinna , liigutas mehike oma sule ta kurgu alla . Lõplikult kadus ta alles siis , kui ema oli süüdanud ühe talle liiga lähedase valguseallika , teised aga kustutanud . Ingeborga mõtles sellest veel kaua . Ja kuigi ta kohe pärast ema lahkumist teki üle tuka vedas , ei saanud ta pool ööd sõba silmale . Pärastlõunal rääkis ta sellest muidugi mulle . Me ei osanud kumbki sellele mõistlikku seletust leida . See oligi minu näide , kuidas nooruse tulisust jahutatakse karmuse jääkülma mõõgaga . Nooruse tulisus noore Reinekehuseni poolt , nooruse tulisus Ingeborga poolt . Kui esimesele juhtumile võis ehk veel kuidagiviisi seletusi leida , siis teisele ... Kas teisele üldse võiski ? Kuid tuleme nüüd tagasi Seadusekooli ümmarguste fassaadiakende juurde , kus mu kõnelus doktor Hipparchioga just pooleli jäi . Oli varajane hommik ja me jalutasime doktoriga läbi sel ajal tavapäraselt tühjade loengusaalide . Siin olid kõik käigud T- ja L-i-kujulised , paljude kannatavate Kristustega . Nende krutsifikside all kaalus Justitia väga äraseletatud ilmel oma apteegikaalusid . Kõik oli Issanda rahus , mingit liikumist ei olnud , tuuleõhkugi ei olnud – ja siis võttis doktor Hipparchio oma samettalaari alt kullatud keti otsas rippuva tumepunase , peaaegu lilla muna . Nägin otsekohe , et see muna avaneb Hipparchio käes kapslina . Ma olin varemgi näinud tehnilise poole peale kalduvaid imesid ja leidusi , millest mõned eksivad Jumala ettemääratud korra vastu . Ma olin näinud elu ja ometi tundus see siin mulle enam kui kummalisena . Kapsli sees liikusid mustad jooned ja numbrid . Tol hetkel ei julgenud ma oma pead Hipparchiole lähemale küünitada , et lähemalt vaadata , kuid ta selgitas mulle ise kõik nagu turris lapsele : " Sellega saame meie mõõta aega . Aeg ja mõõtmine on kaks kõige ülemat asja siin ajalikus ilmas . Just aeg ja mõõtmine . Nood kaks sõnagi kõlavad kaunilt . Liivakell jooksutab tudengile kõige väiksemaid ajaühikuid , läbi klaasi jooksevad liivapartiklid ... Ja sealt tulevadki need meie tudengid ... " Liivimaal olin ma ise unistanud tudengistaatusest . Ma olin samuti tahtnud kanda neid punaseid ja helesiniseid ummiskingi , mille poolest tudengid kõikjal nii kuulsad on . Soovisin kanda aristokraatseid nimesid nagu Hipparchio või Papparcho ... Üliõpilased tulid tõesti . Neid oli mitmesuguseid , kuid neid kõiki iseloomustas mingit sorti lõtv hooletu hoiak . Peenvillased kuued olid äärtest hoolikalt tärgeldatud . Peab ütlema , et esialgu jätsid nad üsna hea mulje . Ainult punase ninaga üliõpilasel oli pikemat sorti talaaritaoline kuub , teistel kõikidel lühemad . Kõige lõpus tuli kiilas pedell . Need noormehed loengusaali ees olid kenad ja naeratasid lahkelt . Oma kõnesse pritsisid nad prantsuskeelseid väljendeid , kuid ka ladina keel oli täitsa esindatud : ikka et " vaat kus õpetaja " ja " vaat kus meie õpetaja " . Mäletan , et midagi säärast olid kord rääkinud ka talumehed minu kauge lapsepõlve veel kaugema oravalaane kõrval . Seal , lapsepõlves , kust me kõik pärit oleme . Kuid seal ei räägitud ladina keelt mitte iial ... " Ma jätan sind nüüd õpilastega üksi , " ütles Hipparchio . " Nad on põhiliselt õppinud protsessireegleid . Nad ei ole õiged skolaarid . Nad on hingelt provintslased , ehkki elavad siin , Pariisis . Kuid nad naudivad kooli : Sorbonne on nii väike , kõikjal meie ümber on hoopis suuremad õppijate kogukonnad . " " Mis sunnib kooli nii väike olema , kui teda ümbritsevad suured õppijate kogukonnad ? " pärisin mina . " Väike suurte meelevallas , kas pole see ometi ebaõiglane ? " – " See on ebaõiglane , nüüd näen , et sinus kõneleb tulevane õigusteaduste doktor . Ära iial salli õiglusetust , see on meie , õigusteadlaste viis . " " Akadeemia loengusaal , isandad ! " kõlistasin ma võtmeid käes . Hipparchio oli just eemaldunud . Hea pilguga ta mind ei vaadanud , küllap soovis , et ma peaksin ennast veel tõestama . Tumedapäine noormees , kes kohe algul väitis end Normandia natsioonist olevat , juhatas meile teed . Paar käänakut käikudes ja treppidel , millel põlesid suured õlilambid , ja me olime kohal . Olin niivõrd harjunud Praha avarustega , et pidin küsima : " Kas teile alati sellistes keldrites loetakse ? Kus on siin õhk , taevas , avarus ? Prahas olid laeluugid ja rõdud . Tihti pidasime loenguid tornitipus ... " Jätsin neile meelega mulje , nagu oleksin mina juba Prahas loenguid pidanud . Tegelikult olin ma seal tudeng . Kavatsesin neile veel rääkida kodusest Prahast . " Mida te olete tänaseks päevaks ette valmistanud ? " pärisin ma neilt otsejoones , kui nad maha istunud olid . Need vaprad kommilitoonid olid esialgu vait , üks neist veeretas sõnu kui kuumi mugulaid hammaste vahel . See võis olla häbelikkus ; nad istusid kõik minu ees pinkides nagu nukud , aga ükski , kes minu küsimusele vastas , ei tervitanud mind nõutud ja tavakohase vormeliga . Mina , vana inimene , pidin nende noorte nolkide ees püsti seisma ? kui ma just parasjagu kateedris polnud ? , kuid nad ei öelnud mulle ikkagi veel nõutavat " rikkalikud tervitused ühes suurejoonelise lugupidamisega sinu väärikuse ja kindluse vastu , erudiitseim meister " . Ülikoolide kord nõuab ka , et kui õpetajal on rohkem tiitleid kui üks , siis loetakse tiitlid üles ühe hingetõmbega , tiitlite ette adjektiivi kohale aga astub väljend singularis , mis tähendab , et ka nii paljude tiitlitega õpetaja on õpilase jaoks üks ja ainus . Et tiitlid ei tõukaks inimest enda taha , et tudengil ei jääks lõppeks muljet , et ta nii paljusid tiitleid mainides pöördubki mitme , aga mitte ühe inimese poole – seda soovitakse pea kõikides ülikoolides . Too asjaolu oli väga tähtis . " Väärikuse " ja " kindluse " asemel kasutati alatasa ka sõnu dominatus , contemplativus ja authenticus . Õpetaja kohta võis öelda välja ka sõna " distsiplineeritud " , kuid sel juhul oli ta ikka " kõige distsiplineeritum " , sest lihtsalt korralik peab olema õpilane ise . Nagu öeldud , ei kasutanud minu uued hoolealused minu ees ühtegi neist tiitlitest . Sellepärast tundsin , kuidas viha minus paisub . Niisugused asjad panid mind kohe käratama . " Ainult ahvid ei oska õppejõudu kõnetada tema tiitlitega , " ütlesin ma . " Meie oleme inimesed ja meil on vaja jätta endast mulje kui inimestest . Palja kolmnurkse persega võib igaüks ringi lipata , nagu ahvid teevadki . Meile , inimestele , on aga loodud mõistus ja suu . " " Miks kolmnurksega , te kõige distsiplineeritum , kõige väärikamat lugupidamist vääriv meister ? " ei saanud üks üliõpilane aru . " Issand olgu kiidetud , " vastasin mina . " Juba hakkab minema . Rohkem pole vajagi mind täna niimoodi kõnetada . Edaspidi piisab , kui üks üliõpilane ütleb seda kohe loengu algul . Kas te teate , mis on seadus Papinianuse* järgi , kas te teate , mis on seadus prohvet Jeremija järgi ? " " Kõigepealt ütlen Papi ? " küsis üks punase peaga üliõpilane . – " Jah , " vastasin ja tundsin , kuidas ma järjest nõudlikumaks muutun . " Papinianuse , Papinianuse järgi . " " Vastan : seadus on tarkade meeste distsipliin . " Tõmbasin sügavalt hinge . Oleksin oodanud rohkem selgitusi . Mõtlesin nende õrnale eale ja hakkasin kõnet pidama . " Kuningatele ja keisritele on seadus nende loomulik õigus sisse tulla ja välja minna . Kuid kaupmeestele , ülevedajatele ja pankuritele on seadus just niisugune avaus , mis on kord püsti ja kord pikali . Kord on allpool ülemine piit , kord üleval lävepiit . Sest iga kaupmees võib seadust ette kujutada erinevat moodi . Te ju teate , mis on kahekordsed ärikirjad ? See tähendab , et ma saadan mingi lubaduse kaupmehele , oma kolleegile , teise sellise lubaduse aga saadan ma teisele kaupmehele . Ja asi ongi selles , et need lubadused on vastukäivad . Saadan esimesele kaupmehele kirja , et ta ostaks mu sooblinahka , aga sel ajal on teine adressaat ära ostnud selle minu väiksema adressaadi , just selle , kellele ma kirjutasin esimesena , te mäletate küll . Aga suur ettevõtja on nii suur , et see minu sooblit ei tarvitagi , sellel on seda isegi küll . Kes jääb oinatölli ossa ? Loomulikult see väiksem , tema jääb ; ja tema jääb sellesse ossa igavesti . Või teen ma võltskirja maksukassale , et maksud on tasutud . Aga mul on salajastes panipaikades metsa vahel palju siidi ja sametit ja lõuendit , ma olen saanud selle väga odava hinna eest ja ma ei kavatsegi selle pealt maksta ei sadama- , üleviimise- ega turuplatsimaksu . Ma pean kahekordset äriraamatut , ühes näitan ainult mingeid ostusid , aga teises näitan , et need summad ei läinud sugugi mitte ainult ostudeks , vaid hoopis veel mingiteks lisatehinguteks . Tahab keegi minu pearaamatut näha , siis võin ju öelda , et ostsin seda ja toda . Tegelikult ma ju ei ostnud sugugi . Üks raamat on minu jaoks ja teine tölnerite jaoks . " " Lugupeetud erudiit ja õpetaja , kummardan sinu väärikuse ees , aga kas siis , kui sul on metsas lõuendit ja sametit , seda siis koi ei hävita ? " küsis üks üliõpilane , kes oli ilmselt maalt . Seda viimast mõistsin ma tema kõnepruugist ja liigsest väärikusest . " Koi on Jumala loom , tema peale ei hakka ei maksu maksja ega maksu koguja mõõk . Nüüd räägin teile veel ühe jutu , et te veel paremini mõistaksite , mis on seadus . Rebane Renard on Roomas ja tahab näha paavsti ja kõiki ta lähimaid kardinale , võimalikult kõrgelt . Eesel on vaimulikurüü selga tõmmanud ja ütleb : " Mina ei usu , et selline asi üldse oleks mõeldav . " Renard ütleb : " Kuidas ? Kuidas ei ole , kui enne oli ? " Eesel vastu : " Tule , lähme talumehe rehe alla , seal on üks ümmargune asi . Pista oma kohev valge otsaga saba sinna sisse ja ütle sedamoodi : " Iratus miratus hiratur . " Kohe hakkad nägema Püha Isa ja kuuriat , kes vetevoo kiirusega su silmade ette tulevad . " Sel ajal oli Renard vaene , ja ega tal polnudki paremat võimalust oma plaane teoks teha . Läks siis Renard sinna , leidis rehe alt mingi ümara rõnga ja pistis saba sisse . Aga see oli ohelik ja enne veel , kui ta sai oma vaga ira-mira ütelda , rippus ta pooles vinnas . Eesel siis alt tänitama : " Vidit Reinarde curiam , vidit notarios , id est usuarios Domini Pape , sedere in porta ! Si ira-mira dices , acricolae te flagellant ! " ? " Si , " vastab reinuvader enesekindlalt . " Pange tähele , rahvas tahab näha Püha Isa ja kuuriat , tahab näha Renard , tahavad teised . Paavst ei ole nagu Jumal , kelle palet kunagi näha ei saa . Ta õnnistab kogu rahvast Peetruse troonilt , ta on nagu kalju , millele Kristus rajas oma kiriku . Paavst ei ole selline nagu kuningad ja majordoomused . Viimased on Jumala armust , aga paavst on Jumala esmasest tahtest . Just sedasinast tahan mina sellel tunnil teile ütelda : kirikuõigus on hoopis teistsugune õigus kui kõik teised õiguse liigid . Määratu vahe on kirikuõigusel ja protsessuaalsel , mida meie muuseas õppima hakkame . " " Ja kuidas lugu lõppes ? " tahtis teada üks rõõmus rõõsapaleline üliõpilane , kes joonistas enda ette paberile mingeid suuri numbreid . " Just nimelt , ma räägin oma loo lõpuni . On ohelik Renardi kõrgele tõstnud ja talumehed kaigastega kohal , siis kõigub ohver õnnetult lae all , eesel aga irvitab niisama . Renard hüüab : " Teatage palun minu kaasale Ermelinale ja emale Ermengardale , et nad tuleksid siia , minu risti alla itkema . Ulatage mulle ka midagi sellest äädikatopsist ja palun võtke need täringud ... " Nende sõnadega poetab ta põrandale mõned täringud , ise aga räägib : " Nende täringutega võite liisku heita minu vesti , vöö , saabaste ja saba peale , et need mingil kombel mulle ei jääks , kui minu hing hõljub juba taevastes avarustes . " Nüüd ütleb üks talumeestest : " Kanäe , mis vaga loom on meie võrku sattunud , või tema tahab äädikat ja annab täringud , et me tema riiete peale liisku heita saaksime ! " Ja seesinane talumats tahab Renardi nahka parkima hakata , kuid tema kaaslased astuvad otsekohe vahele : " Ei tasu , ei tasu , see loom on tõesti vaga , parem aitame ta siit alla oma hingeõnnistuse nimel . Aga et ta ise käskis oma riideid jagada , siis võime ka seda teha . Sina , eesel , tule siia ja lükka seda täringut esimesena oma hirmsa kabjaga . Võib-olla jäävad sulle särk ja püksid , hee-hee ! " Nüüd aidatakse õnnetu silmusest alla , eesel aga peab kabjaga kolm korda täringut lükkama . Ja tal tuleb <arv> , <arv> , <arv>. Kõik aina kuued , mitte ühtegi teist numbrit ei tule . " See eesel on saatanast ! " karjuvad ebausklikud talupojad . " Lükkab kabjaga täringut ja <arv> , <arv> , <arv> tuleb ! Peksame teda , tema on kõiges süüdi . " Tunni aja pärast on eesli nahk juba raamile kuivama pandud , aga õnnelik Renard tekkinud segaduses üldse kadunud . Vaat niisugune lugu . " Üliõpilased näisid mõttes aru pidavat . Võib-olla polnud nad midagi niisugust kuulnud ega näinud . Tõusis püsti üks päris kogukas punetava näoga üliõpilane ja ütles aeglase , väärika lause : " Õpetaja , mu isa on riidekaupmees ja minu nimi on Jacques Olivier . Mõnikord ostab mu isa jahimeestelt nahku . Ma olen juba kaks aastat siin Pariisis õppinud . Aga jah ... õppimine ei taha edeneda . Vahel läheb paremini , vahel halvemini . Mõnikord läheb päris hästi . Kuidas siiski peetakse kahekordset pearaamatut ? Kuidas see ühes äris käib ? " Sellele küsimusele oskasin ma vastata . Ma teadsin neid asju üldse nagu oma viit sõrme . Arveraamatute kokkupanemises pole ju midagi keerulist . " Kõigepealt on pearaamat , seda võib nimetada ka sissetulekute ja väljaminekute raamatuks . Kas võib ? Jah , vaat nii . Seal esitan ma sissetulekud ja väljaminekud kumulatiivselt , see tähendab , et millist numbrit ma ka ei kirjutaks , ikka olen ma summad eelnevalt kokku liitnud . Teine on laoraamat , sealt vaatan , kui palju ma olen ladustanud . Kolmas on operandraamat , sealt vaatan , kui palju on sissetulekuid päeva jooksul . Neljas on " lõigatud äärtega " raamat , nagu lõuna pool seda kutsutakse – sealt uurin ma järele , milliseid summasid on minu ja minu konkurentide või kaasosanike poolt pandud enampakkumistele . Viiendas raamatus on kõigi osanike – kui neid üldse on – panused ühisesse ärisse . On veel ka lihtsate tehingute raamat , aga see ei puutu siia . Siia puutuvad kirikujuhtide õpetused viimase saja aasta jooksul . Oli aeg , mil Rooma püha isa keelas protsendivõtmise ära . Protsendivõtmine on protsendivõtmine – nii on seda alati öeldud . Kuid meie , juristid , peame protsendivõtmist heategevuseks . Selle aja jooksul , mil laenusaaja kasutab sinu raha , võib ta muuta maailma . Ta võib oma maailmaga kõike teha . Ta teeb kasu iseendale ja teistele , ta hangib hüvesid . Tal ei ole raskust seda protsenti tagasi maksta . Kahekordsed äriraamatud algavad sealt , kus kõrged laenuprotsendid on keelatud . Ärimehed kirjutavad laenu oma pearaamatus " kingituste " lahtrisse . Üliõpilane Jacobus Olivier , kust algavad kahekordsed äriraamatud ? " On vist juba liigne mainida , et kõik see tuli mul ühe jutiga välja . Aga Olivier kõhkles ja vaatas oma bursavendadele otsa . " Kahekordsed äriraamatud algavad kõrgete laenuprotsentide keelamisest , kõige lugupeetum õpetaja . Aga mis on su loengu kava ? " Tänapäevastes ülikoolides on tudengid maksjateks . Nemad valivad rektori , nemad nõuavad õppejõududelt loengu kava . Nendel on õigus nõuda . Kui ei meeldi , siis võivad nad koolist ära jääda . Üksnes esimese aasta tudengid on õigusteta . Ja ometi tundsin ma ennast teistest õppejõududest natuke üle olevat . Tulin ju Lüübekist , linnast , kus kaupmeestel isevärki tavad . Lüübekis on kõik järgmiselt . On reegliks , et kolm ettevõtjat klopsivad kokku kompanii meretaguseks kaubamüügiks . Üks sõidab oma laevadega välja , aga teised maksavad talle , et ta nende kaubad ka maha müüks . Ta sõidab Londonisse , seal kõiguvad hinnad kogu aeg . Londoni hindade kõikumine on ülimalt seaduspärane . Saareriik asub Hansast eraldi ja peab Prantsusmaaga sõda . Kätte on jõudnud ajad , mil keegi nendega ei suhtle , ja sellepärast ei tea keegi Londoni hindade tõusudest-langustest mitte kui midagi . Nüüd sõidab see Lüübeki kaupmees välja , jõuab Londonisse , jääb sinna ootama ja ootabki ära hinnatõusu . Tema kompanjonid teavad umbkaudu , millised olid Londoni hinnad nende kolleegi sinnajõudmise päeval . Nad ei tea aimatagi , et nende kolleeg istub rahulikult sadamalinnas ja naudib elu . Ta asub tegevusse alles siis , kui hinnad on temale maksimaalselt soodsad . Ja kui tema kaasosanikud on temale veel andnud lasti tormikindlustusrahasid , siis on kavalpea kasum eriti suur . Viivitust põhjendab ta hiljem tormi kätte jäämisega . Ainult see , kes on oma peaaju karastanud ausa tumeda saksa õllega , suudab tulla niisugustele isevärklikele mõtetele . Ma selgitasin auditooriumi ees edasi-tagasi kõndides : " Inimesed , maapealne elu on teile antud ainult üks kord . Elage siis , kasutage seda . Teie tarbeks on loengukavast palju kasulikum , kui te kuulete minult ühte lugu kolmest Hansa kaupmehest : Henricus della Cesast , Johann Pisec'ist ja Hermann Wittenbergist . Kaks esimest olid Lüübeki Suurgildi liikmed ja tegelesid põhiliselt karusnahkade ja kalevi müügiga Novgorodi . Sellest suurest vene linnast veeti tagasi peamiselt kõiksugu põllumeeste kraami , sest ei olnud mõtet lasta laevadel tühjalt tagasi sõita . Cesa ja Pisec olid hea puhaskasuga töötavad inimesed . Wittenberg oli vere poolest eelmistest palju õigem sakslane , kuid kuulus kahte Visby gildi . Ja need kaks olid Kanuti gild ja Lauritsa gild . Kanuti gild Visbys oli nagu Lüübeki Suurgild . Keegi temast midagi ei teadnud . Lauritsa gildist teati saksa linnades rohkem , sest selle laevade vööris seisis puust talumees , kes hoidis tammelauda või pisikest risti . See oli ausate ja kristlike laevameeste gild . Ja siit algab nüüd jutustus , miks õnnestus Wittenbergil oma ärikaaslasi nii põhjalikult ja asjatundlikult petta . Ma ei jutustanud teile mitte ilmaaegu lugu rebasest ja eeslist . Jäid ju siin eesli ossa kaks kergeusklikku " kaubaselli " – Cesa ja Pisec , imelike nimedega mõlemad . Üks põhjus oli muidugi see , et Wittenbergist palju ei teatud , teine too , et salakaval ärikaaslane suutis enda kätte haarata vajalikud teadmised . Ta kasutas selleks juriidilisi nõkse . Wittenberg tegi kompanii moodustamisel sümboolselt väikese osamakse ja teatas ringkirjas ärikaaslastele , et hakkab tegelema deposiitidega . Pisec protesteeris tema sümboolselt väikese osamakse vastu , kuid della Cesat hakkas deposiitide asi huvitama . Kui nii Cesa kui ka Pisec tegutsesid üksinda lihtsa kaubanduse ja ka tootmisega , siis Wittenberg meelitas oma kompaniisse hoiustama kogu Lauritsa gildi . Näiteks andis iga gildi liige volikirja alusel Wittenbergile kolm kuni sada hõbemarka . Wittenberg hakkas neile maksma väikseid protsente . Rooma õiguse järgi on nõnda , et kui deposiit on jagatud kolmeks , siis ei tohi laenuasutus seda puutuda , kuid selle juhtumi puhul olid deposiidid jagatud enamjaolt kaheks . Kui deposiit on jagatud , siis on arveraamatusse märgitud klausel , kuidas ühte või teist rahavoogu kindlustada . Sest kui Wittenberg oleks nüüd sunnitud oma majapidamisele lõppeks joone alla vedama , siis jääks oma rahast ilma ju kogu Lauritsa gild . Kas mul on õigus ? Kuidas deposiite kindlustada , seda me veel õpime . Nüüd aga möödus kaks kuud . Wittenberg oli teinud oma hoiustajatega head lepingud ja opereeris suurte rahadega . Kui kompaniil oli otseseid kulusid , läks käiku Wittenbergi raha . Sissetulekute raamat oli täis tema nime . Siin on aga veel üks konks . Kompanii asutamislepingus oli kirjas , et ettevõte kannab Henricus della Cesa nime . Kui nüüd ühel suvekuul tuli ülisuur puhastulu killingites , kandis ettevõtte raamatupidaja <arv>% sellest Cesale nime eest , aga <arv>% sai Wittenberg alatise lahtise rahaga kindlustamise eest . Pisec oli samal ajal saanud lööke ka müügitegevuses , ta pankrotistus ja langes välja . Wittenberg maksis hoiustajatele rahad tagasi ja lisas tagasimaksetele veel ka väikese protsendi . Ometi sai Wittenberg kogu operatsiooni pealt tulu kakskümmend protsenti kogu oma aastakäibest , mis on hiigelsuur summa . Pisec heitis pärast jälle della Cesaga ühte nõusse ja neil õnnestus kahe peale Wittenbergilt paar võlga välja nõuda . Nende kaotus johtus nende vähestest teadmistest . Lugupeetud õppijad , tulevased kolleegid ! Me võime siit teha esimese järelduse . Cesa näitel võime kohe öelda , et äris on tähtis hea nimi . Mitte ainult ausus ja täpsus , vaid ka kindel kaubamärk , mille läbi kõik teid teavad . Oma letid laatadel ja oma varustajad . Aga siingi , aga heal nimelgi on oma traditsioonid , mida tuleb kõrvalekaldumatult järgida . Mis siis ikka , sellele pühendame järgmise tunni . Sissetulekute raamatut pidage nii , et kulu jaoks võtke kohe esimene lehekülg . Tulud lähevad tahapoole . Raamatu keskmistesse lehtedesse lõigake rida auke . Kui kirjutate parasjagu kulu , siis saate mõningaid raamatu lehti natuke pöörata . Või siis vaatate läbi lehekülje ja ka kulu on teil kohe silmade ees . Aga mis peaasi – oma letid laatadel ja oma varustajad . " Üliõpilased vaatasid mind aukartlikult . Nad olid kõik üles kirjutanud . Paistis , et minu laada-konksud olid hakanud tõeliselt vilja kandma . Nüüd alles tundsin end lõpuni kindlalt . Vaatasin , kuidas nad oma pikal pingil nahistasid , kuulasin , kuidas mõnede nahkvestid kahisesid . Punakad ja ruudulised pihtkuued ... Vaesekesed ! Nii palju veel õppida , nii palju veel talletada ! Nad olid juba välja minemas . Ja rääkisid ainult oma prantsuse keelt , mida mina veel ei mõistnud . Ent paistis , et nende hulgas oli samuti mittemõistjaid . Ühele niisugusele mittemõistjale öeldigi siis ladina keeles : " Aga selle rebase-jutuga pakkus ta küll veidi üle . Ometi on ta üks parimaid . " " Jah . Parimaid . Just nimelt . Teist niisugust eksemplari ei saa meil kunagi olema . " Selle kohta ma isegi ei mõtelnud midagi . Ma lihtsalt tegin oma tööd . Neile oli see alles esimene kord nii lähedalt ärimaailma nuusutada . Tuleb veel kordi , palju kordi tuleb , kuid too esimene jääb alati kõige köitvamaks . Tuikusin , väsimusest ümber kukkumas , läbi Pariisi rikastekvartali kodu poole . Sametine pimedus asus kõigepealt minu ümber , siis igal pool minust kaugemal ja lõpuks täitis mu enda ukseava . Nüüd , mil ma neid märkmeid kirjutan , tundub mulle kõik see kuidagi teistmoodi . Tegelikest tajudest on jäänud kõigest riismed . Aga siis oli nii : Kunigunde siidimust kujuke konutas kustunud lee ees . Collatinusest ei olnud märki , nagu arvasingi . Selleks päevaks hakkas mu õppejõuaeg lõpule jõudma . Tulin hästi tasa sisse , jõudmaks uksel seista ja kallimat vaadelda . Ta istus virvendavas soojas õhus . Oli tõesti soe , peaaegu suvi . Ta pani oma väikesed käed vaheliti , lükkas nimetissõrme ülejäänud rivist välja ja lehvitas selle otsaga . Siis vaatles ta oma smaragdsõrmust , millest pool kivi meie pikal teekonnal välja kukkunud . Siis astusin esile mina . Ütlesin : " Nii , või pooliku kivi vaatamine käsil ? Aga imesta või ära imesta – mul on nüüd tasuv töö . Aasta lõpuks makstakse patsahkam raha . Collatinust pole ? " Kunigunde tõusis ja naeratas . Kallistasin teda ühe käega , ta oli endiselt sale nagu kunagi ammustel aegadel lõksu jäänud rebane , kes sai lapsepõlves õunapuu alla maetud . Jah , rebane oli sale ja Kunigunde oli sale . Ning ta oli riietuse poolest siidmust ja ta silmad läikisid kergelt . Oli vist nutnud , aga võib-olla ka ei olnud . Võib-olla oli niisama . Tal oli mustadest läikivatest kolmnurkadest koos seisev krae . Siis hakkas temagi kõnelema : " Supi sisse ei olnud midagi panna . Collatinus tegi küll suppi , kuid seesamune et ... läks untsu . Pärast lõikusin mina ... sellesamuse rõngasvorsti supi sisse . " Minu naine rääkis alati " seesamune " , " sellesamuse " . Vahel ka lihtsalt " samune " . Või üldse jõudis ta vaid sõnalõpu välja ütelda – nii olid lood mu naisega . " Rõngasvorst supi sisse ? " Vaatasin meie uues elamises natuke ringi . Valgust küll ei olnud , kuid ei tea kust olid vahepeal ilmunud joogitopsid ja sööginõud . Collatinus teenis hästi . Collatinus – ehk küll väga õpetatud , nagu ta oli – oli igas seltskonnas läinud kirja kui minu teener . Kummaline , ta oli minust ju palju targem ! Aga tarkus ei lugenud . Tema oli ikkagi vaid teener . Nii ta ehk oligi need sööginõud ostnud . Kunigunde ütles : " Keegi Ribauvi või Ribauvini käis teid otsimas . Tal oli teid vaja ja tahtis teie nime kanda elanike nimekirja . Nimi – Ribauvi või Ribauvini . " Ja mu südamekallike näitas selle peale veel sellist magusat nägu , nagu tal harva on . Minu äraolekul oli mind kantud hingekirja . See oli kaunis ühine õhtu , ja kaunis oli tunne , mida me neil õhtu- ja öötundidel Kunigundega läbi elasime . Takkajärele on seda hoopis parem meenutada kui mingit äriraamatute pidamise arutelu . Kunigunde ei tahtnud kuidagi naiselikku vormi juurde võtta , ta oli ikka veel nii plikalik . Ta oli neljateistkümneaastane . Ta peopessa oli kirjutatud pikk elu . Ma mäletasin , et selle naise vanemad olid mulle ütelnud : " Te olete küll rüütlina natuke kergats – midagi halba me sellega ütelda küll ei soovi – , kuid meie Kunigundele olete just teie määratud andma niihästi tervist kui ka tarkust . " Kunigunde kiitis mind seekord kiire töösaamise ja akadeemiliste saavutuste eest . Ma mõtlen esimestele öödele pärast minu esimesi loenguid ülikoolis ... Kunigunde oli habras , ta käis kokku ja lahti nagu vaese mehe vanker . Ta paistis ikkagi küpsem olevat . Tähed paistsid aknast sisse ja tundusid samuti olevat palju-palju küpsemad . Siin pöörame uue lehekülje ja läheneme peagi taas Liivimaa asjadele , mis on meist juba tükil ajal unarusse jäänud . Kas ma võin sel kombel rääkida ? Võin . Ma olen Jumalalt juba kõik andeks palunud . Järgmine päev tuli hall , korraliku inimese päev . Hommiku poole oli pisut külm , meie prouaga ei julgenud esialgu voodist välja tullagi . Tujutu ja nukker . Collatinus ei olnud ikka veel tagasi . Sepad väljas Seppade tänavas olid juba varahommikul millegipärast tülli läinud , üks neist karjus mingitest haamritest ja sel hetkel , mil ma seda kuulasin , ütles Kunigunde : " Ole siis tänaseski loengus meie abieluõnne vääriline . " Selgitasin talle , kus sel päeval " hea nime loeng " pidi toimuma ja kutsusin teda endaga kaasa . Ja siiski oli jahe ; ta ei tõusnud . Lubas päeva jooksul kõikidele tulijatele juba ukselt öelda , et nad mind ei tülitaks , tema mees olevat nüüd ikkagi " professor " . Mida ta ise sel päeval pidi tegema , jäi mulle saladuseks . Ma olin toonud kuuri alt pilpaid ja ta võis jäisevõitu jahedust nendega leevendada . Panin end hästi riidesse . Sametrantidega ja kõrgekraeline mustast Göttingeni kalevist ülikond pidi akadeemilisusega hästi sobima . Sel päeval tahtsin ma vähemasti rõivastuses liialdada ja olla alp . Tänavail sagisid kerjused , jalgade otsas mustad narmendavad sääremähised , korralikke pikki kingi see seltskond ei tundnud . Mõne ümber levis kummaline hapu hais nagu mulla ja tigudega segatud kustutatud lubjal , mida ma nägin oma lapsepõlves Liivimaal . Kerjused olid kogunenud teatud rentslitesse , koolihoonete keskel neid ei olnud . Küll aga oli neid Nesle'i torni juures , kus suured tammed varjasid nende tegemisi . Proovisin korraks nende eest palvetada . Tegelikult oli mul Collatinusega kahasse võetud ühistesse tubadesse teenijat vaja . Selleks oli omakorda tarvis raha . Tegin teisegi loengu ära ja tundsin , et hakkab minema . Ka teise loengu eest sain väikese käsiraha . Kuid selle teenitud rahaga veel teenri peale mõelda ei saanud . Eks tea ju iga korralik inimene , et teenijarahvast võib olla mitut sorti . Põhjakihist pärit rämps varastab härra tagant varjamatult . Selliseid peksta aga ei sobi , nende , teenrite hulgast tuleks välja valida hierarhia , kellest ülemad peksaksid oma alamaid ja kuulmatumaid vendi . Noh , teiseks on muidugi niisugused , kes varastavad küll oma härra tagant , aga ei jää sellega kunagi vahele ega ole ka ülbed . Korralike elukommetega inimestest ei tasu neis kategooriates isegi rääkida . Nagu lugeja nüüd mäletab , veetsin ma aega neiuga , kes oli habras ja suursugune . Mäletab ka seda , et minu päeviku käsikirjalise osa ( enne majusklit ehk suurtähte ) ette oli kirjutatud : " Luigekael , graatsia sul ? Küllap sa lömaks meid lööks . " Enne oli veel lisatud ( veel ettepoole , tiitellehele ) : " Sa haiget küll teha ju tahad , kuid piht on sul hiiglama pisi . " Mida see kõik peaks tähendama ? Nüüd on õige aeg sellest lõpuks rääkida . Kirjutatud on ka , et selline kiri seisab meie Pala-Karksi mõisa seinal . See oli väga kaua aega tagasi , kui selline kiri sinna ilmus . Vana lugu jutustab , et meie mõisa Veetvöödli talu Juuraku sauna asemel kunagi Kilgi saun seisnud , kus tihtipeale end vihtles ka muu külarahvas peale oma pererahva . Saun oli pisike ja hubane . Aknast aga oli alati näha , kes seal parasjagu vihtles . Oli umbtalv . Sood ja sooned olid ümberringi kaanes . Surmvaikus . Härmvaikus . Lumekristall sädeles . Öö , te ju kujutate ette ... ei , seda kujutate teie , lugejad , ette veel kõige paremini ... Ja saunas vihtlejale neitsile , kelle nimi lihtsalt Ann oli , näis , nagu oleks ses kristallide kiiskamises just sauna ukse ees üks kuldne tõld peatunud . Kuuvalges ja lumes oli kuldtõlda kena vaadata . Ja neiukene teadis : see ei saa olla miski muu kui vanakuradi enda tõld . Võigas pilt võis ka nii ainult paista , kuid meie mõisas uskusid toda vanapagana-juttu just nimelt kõik , kes kogu lugu eal on edasi rääkinud . Et saunas vihtlejal olid nii luigekael kui ka graatsia , seda ei tasu enam üle kinnitada . Kole ja mehine mörin ajas tütarlapse lõplikult segadusse . Niisiis hüüti väljast : " Tule nüüd välja , tütreke , läheme ära ! " " Ei ole riideid , ei saa minna ! " vastas tütarlaps . Mörin aga ütles kohe vastu . Ja see oli tige mörin . Maailma kõigist helidest meenutas see enim puuriida kokkukukkumist : " Küll lasen kodunt riided tuua . Ütle , tütreke , mis sulle tarvis ! " Aga samas sosistas keegi nurgast : " Ää mine , sinul saab väga paha olema . " Natukese aja pärast vanapagan hirmsasti nutma : " Tütreke , kas ütlesid juba ? Miks ma ei kuulnud ? " Ent tütreke ei ütelnud midagi , miks , sellest veel kuuleme . Neitsike ei läinud , aga kui kukk laulis , siis läks neiu üldse minema . Aga juba järgmisel ööl jättis ta oma magamiskambri ukse peiule suletuks , peiule , keda ta pool aastat oli võrgutanud . Aga kes oli see peiu ? See oli Detlev Dorries Liborius von Wanevar , kõrgest soost isik , kes oleks kuuskümmend aastat tagasi meie mõisa omanikuks saanud . Praegu puhkab ta viltuvajunud ja sammaldunud risti all meie avaras kirikuaias . Selle kirja kirjutas Liborius meie seinaplaadile , sest ta oli arvamusel , et maarahva neidudest ei ole midagi ülemat . Minu vana isa ütles ikka , et Liborius pidas maarahvaneidusid ja eelkõige oma südamekallimat kuuma silmavaatega plikadeks . Aga selle plika lihtsast linasest ürbist , kanepikiudu riidest põllest ja ilusatest jalgadest läks ta päris hulluks . See oli niisugune aeg , et maakohtades veel ei olnud õigeid preestreid ja paaripanijaid , kes noori inimesi laulatada võinuksid . Mässav rahvas oli suure hoolega maha rahustatud , nii et paljud talud olid jäänud tühjaks . Käisid siis ringi rändjutlustajad üle kogu maa ja üks selline jõudis ka meie mõisa , vaata et Veetvöödli talu piirile . See oli üks Kärkna tsistertslaste hulgast pärit hing , kellel vist hinges midagi täitsa segi läks , nii et ta kloostri vennaliku rüpe maha jättis , ülejäänud vendadele selja pööras ja omapäi läbi metsade ning üle mägede tulema hakkas . See Kärkna munk oli peaaegu pime : vanakesel olid silmad valkjassinised . Teisi nii heledaid silmi ei ole veel maailma loodudki . Vanake kinnitas teistele , et rohelist värvi näeb ta veel hästi ja see asjaolu hoiabki teda pikal teekonnal jõgedesse kukkumast , kuna jõe värv ei ole ju roheline ja seda kohe päris selgelt . Vanake võis olla hirmus , hea , et tean teda üksnes rahvajuttude järgi . Ta nahk oli valge ja krabisev nagu laibal , ta silmad heledad ja ümber ta pisikese pea läks uhkelt kaardudes lumivalgete juuste pärg . Ta riietus seisis koos soolvees pehmitatud unnanööridest , mille vahelt rõve ihu välja paistis , ja kui keegi teda lähedalt vaatas , siis leidis ta vanakese kõhul ilmtingimata tumepruune laike . Niisugused olid mõned teisedki allakäinud mungad . Ometi tunti teda algul selgeltnägija , kõige äraseletajana . Aga mõisnik oli lahke ja andis kentsakale vanamehele elamiseks maarahva rahustamise ajast tühjaks jäänud talu . Ja siis käidi kogu külaga vaatamas , kuidas see tuntud " teadmavaim " seal elab . Ta elas üsna kohutavalt : kõigepealt seadis ta end sisse tagumisse nurka , ehkki tal terve lagunev vanatalu käsutada oli . Ta püüdis väikeste võrkudega hiiri ja sõi neid , ta sõi metsõunu soolaga , ta sõi konnaoja kriiti , mida annavad mingid veealused kivid . Kuid kõige kummalisem , et vanamehel oli oma ... suhkur . Suhkur ! Roosuhkur on alati olnud väga kallis ja olen kuulnud , et kuningadki võivad seda omale väga vähe lubada . Meest võiks ju suhkrut saada , aga mee enda suhkur kipub kas liiga kergesti sulama või siis meeks jäämagi . Kaneeliõli aga pole hoopiski suhkru asendaja . Ja nõnda siis oli see kuuekümne aasta tagune mees leidnud aine , mis suhkrut hästi asendaks . See oli piimanõges , mille õied sisaldasid magusat nektarit ja sealt oli veel võimalik suhkrut kuidagiviisi " välja sulatada " , nagu seda viigipuu puhul teha annaks . Vanamees nõidus oma piimanõgesepõllud õige lopsakaiks . Pärast nelipühi hakkas ta neid kastma , lahustades kastevee sisse mingit kollast seent . Siis kasvas tal üks piimanõges karuputke kõrguseks , õied tulid mahlakad , nii et keele viis alla . Esimesel aastal , kohe pärast Visitatio-päeva , siis kui teistel kibe heinaaeg pihta hakkas , asus vanamees oma suhkrut kurnama ja destilleerima . Mõne nädala pärast oli tal keegi poisist abiline . Järgmisel aastal töötas vanamehe talu juba kolme sulasega . Siis vanake enam kätt ega jalga liigutada ei viitsinud , kõmpis niisama mööda põldu ja näitas , milliseid taimi varem korjata . Sel aastal oli tal suhkrut juba veerand tündrit , külamehed käisid imetlemas ja vaatamas . " See suhkur on sul nagu vaht , " ütles üks külamees . " Nagu tigu oleks üle läinud , " ütles teine külamees . " Vaht mis vaht . " Aga naised kiitsid suhkrut väga . " Vaht " küll , aga toormoosid seisid tänu sellele " vahule " ilusti kinni , ei visanud kitsenahka pealt ära . Kuuma tangupudru sees lahustus " vaht " ilusti ära . Ätt laiendas põldu , võttis " suhkru " eest nuumsigu ja sai omale lõpuks terve sigala kokku . Tema hirmus ja valkjas jume kadus , nahk muutus pooriliseks , õlad laienesid ja muutusid hoopis laiemaks kui kõige laiem riidepuu meie mõisas . Äti majapidamises töötas nüüd kuus abilist . Tündrivirnad rehe all muudkui kerkisid . Peremees võttis lehma ja hakkas võid ajama . Sel ajal tuli tal nägemine tagasi , nagu võtnuks loodus nõuks kõik tagasi teha , mis ta mehele kunagi kurja on teinud . Temast oli nüüd peaaegu uus inimene saanud . Ätt laskis parandada kõik oma katused . Ta laiendas põldu rukki ja odra peale . Reibas punapõskne vanamees kõndis mööda oma põllusiile , õpetas abiliste armeed ja läks justkui järjest nooremaks . Juba kandis ta kahe pöörareaga musta kuube , just nagu sel maal alati on tehtud või teha soovitud . Ta tikitud kaltsad ja uhked pastlad aina krudisesid , kui ta uhkelt ja sirgeselgselt mööda maanteid sammus . Nüüd ei erinenud ta enam millegi poolest teistest jõukamatest talumeestest , maksis ka mõisale andamit täiel määral . Lõpuks ostis ta teeristi veski ja pani selle ikaldusajale järgneval aastal käima . Loodus oli sel ajajärgul põllumehe peale iseäranis lahke . Ka kaugemalt-nurga mehed jahvatasid neil aegadel ikka äti veskis . Enam ei mäletanud keegi , et ätt oli kord olnud munk , nüüd teati teda Kange Vanamehena maarahva parimate poegade hulgast , kes ei häbenenud isegi mõisaga krillida . Ta samm oli tugev , ta riided olid head ja tal oli ka hobuseid . Vaata et vanamees läheb veel kosjagi . Ja küllap ka kihelkonnas tahtjaid oli , mis muud . Ka tülid ei jäänud tulemata . Vanamees sokutas oma mehe vakusele vardjaks ja oleks äärepealt mõisalt tüki metsa ostnud . Paljud hakkasid tema nõusse ja tal leidus kümneid ? kui mitte sadu ? kaasatundjaid . Ohtlikust võistlejast lahtisaamisel mõis viivitas . Just sel ajal puhkesid Liboriuse ja Anne vahel need keerulised suhted , millest noor mees oma jõududega välja ei saanudki . Ann näis noorhärrat veel enam ahvatlevat , mehe veri kees . Ainult sellele ta mõtleski , kuidas talutütart enesele võita . Ja muidugi liikusid mõtted enim sinnakanti , kas tal on üldse ivakenegi lootust Anne armastusele . Pole ju armastus kunagi seisusevahest küsinud , isegi siis mitte , kui mees sõidab teedel uhke traavliga , naine aga kummardub sirbiga viljavihkude järele , näidates teele ainult oma väikest võluvat peput . On ka mitmeid võimalusi , kuidas naist armastama panna . Naine armub sinusse siis , kui sul õnnestub ta oma ( raud ) rüüsse toppida . Pühkida ta jälgede pühkmed oma voodi alla . Vesta tema toidu sisse hõbevalget või siis asetada sinna salamahti üks jääklomp . Vanad rahvad tunnevad armastuse tekitamiseks palju erinevaid mooduseid , uued ja noored rahvad aga veelgi enam . Liborius lootis kõige enam just selgeltnägija-äti peale , kellest oli saanud kõige edukam talumees kogu vallas . Mis kasu võib olla jääklombi panemisest naise toidu sisse ! Liborius ei uskunud seda . Ta uskus selgeltnägijasse . Ta teadis , et ainult selgeltnägija võib teha midagi sellist , mis imeilusa talutütre Anne armastuse lõplikult tema tagasihoidliku isiku poole kallutab . Kuidas too selgeltnägija Kärknast oma talu niimoodi üles vuntsis ! Ei , siin pidi midagi olema . Liborius ei olnud veel mõisa peremees , ta oli alles pärija . Isa tervis oli viletsapoolne , nii et üsna pea võis pojukesele ahvatlev noos sülle langeda . Ja isa oli vähemalt niigi palju noore Liboriuse mõju all , et ta selgeltägija-ätti veel ära koristada ei tahtnud . Noormees soovis lähemal ajal endise mungaga rääkida , temalt nõuandeid saada . Sündmused , mis sellel viiekümne viie aasta tagusel varasuvel nüüd lahti läksid , puudutasid otseselt ka mind , enamgi veel ? minu Lüübeki-sõitu ja abielu . Sellepärast pajatan pikemalt . Need olid suhkrusündmused ... Mõisad elavad aastakümneid oma tavalist elu . Rahvas sünnib ja sureb , kiiged kiiguvad , külvaja käsi teeb laiu kaari ... On haruldane sündmus , kui kihelkonna piiridele marsib mingi võõras sõjavägi ja julgeb esitada andaminõudmisi , olgu siis talumeestele või pärishärradele nagu meie . Igatahes Pala-Karksis sai sel kaugel suvel tulihoogu sündmus , mida siiani Veetvöödli sõjaks kutsutakse . Nimi , nagu öeldud , on pandud teadmamehe , endise munga ja imelise metamorfoosi läbiteinud mehe talu nime järgi . Siin Pariisis on seda hea meenutada , et kuidas kord on mõeldud ja oldud ... Liborius ei võtnud mõisa juhtimisest enam osa . Tema pärisosaks jäi kõndimine ümber Kilgi pisitalu , kus elas tema imetletu . Esimesed korrad , mil ta seal käis , jäid sügise poole . Ta seisis mändide all . Kilgi talukesest ei tulnud elumärki peale üksiku tule . See oli õige , et tares põles palju pirrutikke , kuid kümne sammu pealt ei näinud Liborius selle tule õiget lõõmamist . Ta lihtsalt seisis tikksirgelt mändide all . Mändidelt tõusid õhku suured mustad linnud ja panid oma tiivalöökidest õhu värisema . Pimedus mattis kõik enda alla . Noorhärra seisis isiklikult ilusa peretüdruku maja juures ja mõtles , mil viisil tal küll sobiks pererahvast tülitada . Majaköksis oli väga vähe ruumi . Vägev ahi ei suutnud tuba kütta ja ajas vaid suitsu sisse . Aga haige vanamemme jaoks oli kõik see eluolu ikka veel liiga valge ja tema käratas ahju juurest : " Voeh , mis kütist te siin teete ? ! Pirrud ära ! " Teisel õhtul oli veidi valgem . Mõisasaks Liborius oli taas Anne talukese lähedal . Tema jaoks oli see Anne elamine lausa talu mõõtu , armastus kasvatas väljavalitu maid . Ta lähenes talule küljetsi ja tekkiski tema palutud hetk , mil talukoer ta ära tundis . Koerad jooksid siin alati lahtiselt , maa-ala oli suur , Ann käis vabalt sisse ja välja . Ja leiduski seal üks koer , kes Liboriusega oli juba varasematest aegadest tuttav . Ta asetas Liboriuse ette näituse nendest kaladest , mida ta samal päeval oli püüdnud üle kallaste jooksnud ojast . Enam ei olnud nii pime , Liborius seletas koera hiilgavaid silmi hästi . Ta nägi sedagi , kuidas vanamees tuli hobusega rehe alla , kuid teda ennast ei pannud keegi tähele . Järgmisel hommikul läks Ann mõisa , et oma haige isa eest paluda andami maksmise edasilükkamist . Kukelaulu ajal oli ka selgeltnägijaätt mõisahäärberi ette sõitnud . Ta soovis teatada , et mõisa metsatukk jääb ette tema põllule . " See on hõre loopealne pajude ja nende kändudega , " ütles ta mõisa maksukogujale juba väravas . Jääb ette ! Siis niimoodi rääkis mõisas see uus härrastalupoeg ! Kuid maksukoguja oli saanud noorhärralt kindla käsu : kui selgeltnägija kohale ilmub , siis kutsuda teda . Selgeltnägijaga tuleb rääkida , sest Ann oli juba lootusetult meheleminekueas , Liborius aga tahtis teda säilitada enda jaoks ja igavesti . Selgeltnägija võis tõesti nende kahe omavahelistes suhetes midagi paika panna . Ja astus see noor maahärra siis maksukoguja ja selgeltnägija ette . Külma trotsides oli ta pannud raudkidalise vesti oma paljaste laiade õlgade peale . Tal oli jõuline päevitunud nägu ; kiilaneval pealael väike käsnataoline sünnimärk . Liborius oli püüdnud käsna välja kratsida , kuid tulemusteta . Liborius oli armastuse jünger : hindas ainult naise ilu ja seisusest ei teinud kuulmagi , ka mitte viimase vabadiku omast . Pealegi oli nii ilusa naise puhul nagu see tüdruk , ennekuulmatu teda vaid korraks tarvitada . Mehe peas oli sissevajutatud randiga kübar . Niisugune oli see mees seitse nädalat pärast küünlapäeva viiskümmend viis aastat tagasi . Nüüd siis paistis selgeltnägija olevat härra . Mitu argumenti toetasid tegelikult tema härrandlikkust : ta ei olnud mittesaksa soost , kuid ta oli ümbruse kõige rikkam talumees . Ja kuigi Liboriuse kogust paistis väge ja jõudu , seisis ta vaari ees nagu poisike . Loopealsest ta juttu tegema ei hakanud . Alustas üsna aupakliku jutuga : selgeltnägija-vaar on tegudega näidanud , et ta on tubli mees , tõeline maa sool . Õiged ristiinimesed , kes veel talupoegade hulka jäänud , peaksid just temast õppust ja mõõtu võtma , neetud paganate puhul aga piisab endise munga peale ainult vaadata , kui nad kohemaid aru saama hakkavad , mis neid tegelikult ootab . Kas aga lugupeetud selgeltnägija ka öelda võiks , kas temal , Liboriusel , on ikka võimalik saada Kilgi Anne ? Armastus ei küsi seisustest , ka Pariisi Abelardus ei küsinud armastuse puhul iialgi seisustest . Ta teeks Annest kõige õnnelikuma naise maailmas . Ta kleidipalistustel hakkab olema arvukalt mustreid , ka kalliskive peaks leiduma ... Selgeltnägija ajas silmad kissi ja püüdis kõike ette kuulutada . Veel ei näinud neist kumbki , et mööda pikka käänulist teed läheneb Ann , pikad ripsmed pilkumas taevasiniste silmade kohal . Nägija kinnitas , et Liborius saab Anne , kuid ainult korraks , " ainult õnnetusteks " ; mingit õnne sellest abielust ei tule . Kui peigmehele toob õnne ainult pruudi vaatamine , siis näeb ta samahästi ka paradiisi ja ingleid . Kui pruut tunneb ennast peigmehe kõrval kaitstuna , " kui ta ei karda oma riideid peigmehe raudrüü naastude vastu katki murda " – nagu munk väljendus – , siis saab sellest asjast asja . Alguses ei minevat see abielu üldse käima , sest palju olevat takistusi . Pruut ütleb alles mitme kuu pärast jah-sõna , sest meeste kiusamine olevat tal juba veres . Piht küll teisel nii pisi , aga haiget tahab ikkagi teha . Et aga Liboriuse ja Anne abielu katkeb , ei tähenda see veel , et katkema peaks mehe elu . " Kuidas ta täpselt meeste vastu on ? " päris noor Liborius õhinaga . " Kas ta tahab neid lihtsalt kiusata , et neile hiljem pai teha ? " – " Tuleb ju vaadata , kui palju lihtsaid talupoisse tema juures käib . Teevad väikeses valges saunas kogu töö ära . Kui palju oled sa näinud , et Kilgi-vana põllul künnab ? Ilusa tüdruku austajad teevad kõik ise ära . Ja kui ait ei ole piisavalt täis , siis süüdistavad need " tulevased peigmehed " üksteist , aga mitte iseennast või tüdrukut . Tasuta sulaste tasuta tööjõud , vaat mis seal on . Plika kasutab seda kõike väga hästi ära . Aga sinu järglased , nii kaugemalt kui lähemalt , Liborius , saavad kuulsaks . Kõige kuulsamaks saab üks kaugemalt veresugulane , kes saab kord rikka mehe tütrega ja pealegi veel Lüübekis abielluma . Nad abielluvad Maarjale pühendatud kirikus , neile laulavad mungad noodijoonte järgi ... " Täpilt nõnda võtsin ma naiseks Kunigunde . Me läksime tõesti Lüübekis paari ja tegime seda Jumalaemale pühitsetud kirikus . Pean nüüd Veetvöödli sõja aegsetest sündmustest veidi tagasi tulema . Rääkisin seda lugu Kunigundele ülejärgmisel õhtul , mil paduvihm oli Pariisi üle ujutanud ja Collatinus ei olnud ikka veel koju tulnud . Väikestest rennidest jooksis tänavale vett , lombid said suured Liboriuse looga jõuan ma hiljem lõpule . Kõigepealt jutustan lugejale suure osa meie Pariisi-elust , siis aga jõuan taas Liivimaale , sest sünnipaika ei saa unustada . Kunigunde oli üllatunud , et meie abielule oli niisugune ajas kaugele jääv eelennustus . Liivimaa asjadest ei teadnud Kunigunde midagi . Ütleksin pigem juba , et mu naine oli hakanud pariisistuma . Ta ülalpidamine oligi juba hoopis teine . Teisema ülalpidamise oli ta hankinud linna naiste kooskäimise majast . Naistemajad on väikesed mugavad ruumid aadlidaamide pansionaatide läheduses , kus naised koos käivad ja maailma asju arutavad . Asi on selles , et Pariisi lisandub pidevalt järjest uute elanike laineid . Vaid vähesed neist – nagu minagi – võtavad sellesse linna kaasa oma naised . Daamid saavad naistemajas koos käia , kui nende mehed on liiga hõivatud , et õrnemale poolele päeva ajal tähelepanu pöörata . Seal omandatakse hulgaliselt daamivoorusi . Näiteks pööratakse seal erakordselt palju tähelepanu sellele , et daam ei alustaks tungiva vajaduseta pikemat kõnet . Nad peavad oluliseks , et daam , olles kas liiga kahvatu või liiga punetav , varjaks sellisel juhul oma iluvigu kerge näolooriga . See on daamide kool , millist asjaolu võivad tõendada paljud üksikasjad , mida ma sellest asutusest tean . Ei teeks siis paha praegu enamgi rõhutada , millist kasu võib anda üks korralik naistemaja ehk daamide kool . Kui noor värske abielunaine sinna tuleb , siis oskab ta üsna varsti tikkida või mõnd pilli mängida . Daam peab teadma , et kui tema armas abikaasa juhtub parasjagu vestlema mõne teise abielunaisega , siis tema kohus on otsekohe selle naise mehega juhuvestlusesse laskuda , sest nõnda sünnis olevat . Kogenumad naised teavad isegi , et nende sõnad , mis paljude meeste juuresolekul öeldud , lähevad kaduma . Ainuüksi noored kaheksateistkümneaastased vadistavad ka siis veel , kui mehed kohal . Küllap küpsemad daamid juba teavad , et vaikimine on kuld , mitte ilmaaegu pole kolmeks naisevooruseks just järeleandlikkust , napisõnalisust ja sõnakuulelikkust loetud . Vabastust annab neile aga Magnificat , mida nad kirikus kuulavad . On öeldud , et just oma kiiduhümni läbi annab Maarja naistele märku , et Jumal võib neid armastada . Lisaks sellele annavad naistemajas õpetatavad naisevooruse reeglid daamidele õpetust , kuidas õilsaid mehi ära tunda . Õilis mees peab alati silmas kõike , mis armastatuga seoses . Kui õilis mees satub istuma sama söögilaua taha , kus ta südamedaam on enne istunud , siis istub ta tõeliselt voorusliku isikuna just selle koha vastu , kus ta südamekallike on juba kord istunud . Ta hoiab oma armastust saladuses , niikaua kui see kestab või kuni enam saladuses hoida ei saa . Noormees , kes täiuslikult armastab , peab armastatu ilmumisel tingimata kahvatama . Kunigunde üllatus . Ta kõndis musta damastkleidi sahinal ringi mööda meie väikest koda , kus tal oli juba õnnestunud kõik oma suva järgi paika seada . Ta raputas oma musti lokke ja naeratas salapäraselt . Kas ta armastuse asjatundja , tolle meeletu prantslase Andreas Capellanuse järgi ikka tohtis nõnda naeratada ? " Ja Ann lihtsalt seisis selle selgeltnägija selja taga ? " päris Kunigunde lihtsameelselt . " Jah , ja seesinane selgeltnägija , kellest juba nii palju juttu on olnud , sai kõik teada , mida nad seal rääkisid , " vastasin mina ja asusin ka ise naise selja taha . Ma avasin ta küljelt valge paelaga kleidi . See pael oli seal terve päeva vilkunud , ja kui miski niimoodi vilgub , siis tuleb see avada . Ja siis ma ei näinud enam , kas liikusid minu käed või oli see kleit nagu must lind , mis ise avas oma hõlmataolised tiivad . Seesama must lind , kes oli männi otsast lehvitanud minu esivanemale . Oli see siis kleit või must lind ? Kui ma ütlen , et see oli must lind , siis ma tingimata valetaksin . Jah , kui mu käed sulguvad tema ümber , siis on ta minu jaoks kui see egiptlaste must lind Fööniks , kes aina tõuseb tuhaasemelt . Ja iga viie tuhande aasta pärast , nagu uskusid egiptlased ühe väiksema kirikuisa arvates , viib ta kõikide hinged Inglite Linna , kus igavesti lõhnavad viiruk ja mürr ja vürtsid ning mida Püha Antonius olevat näinud oma viirastustes . Kas ta mindki nõustub ära viima , see on omaette küsimus . Selle kohutava müstika saatel astun ma sinu ette koos oma laulatatud naisega , oh lugeja . Siin pole muud teed . Ma avasin ta küljelt valge paelaga kleidi ja tegin temaga täpselt nii , nagu soovitas Andreas Capellanus , kes meeletu prantslasena neis asjus hoolikalt sõrmega rida ajas . Ja ikkagi õnnestus mul korraks keelde hammustada . Kunigunde istus küünlavalgel augulises kanepinöörikorsetis , mis õlgade ümbert lahti harutatud . Ta naeratas patuselt ja oli taas kuidagi äraolev nagu eelmisel korral . Nüüd oli ta ka ühtlasi arst . " Kas hammustasite keelde ? " küsis ta . " Näidake . " Ta sakutas mind kergelt habemest , kuni ma suu lahti tegin , aga ta ei näinud mustavasse pimedusse . " Näidake veel . Olge vaikselt vaiba all , kuni ma panen midagi selga ja siis vaatan . " Capellanus Champagne'ist , niisiis . Eks vaatame siis korraks selle Andrease maailma . Kes on armukade , ei ole väärt armastama , ütleb ta . Siia ei kuulu too Lüübeki ministeriaali juhtum , milles mind oma tulevase pärast kahevõitlusele kutsuti . Armastust saab võita vaid teise armastusega . Armastus ei jää iial samaks , ta kas kasvab või kahaneb , ütleb ta . Poisid ei tohi enne armastada , kui nad on kaheksateist täis , muidu tuleb suur-suur jama ! Ei , tõsiselt ! Nad ei tohi seda teha tõesti , sest selles eas võivad naised käituda nagu mehed ja vastupidi . Seepeale kinnitas Kunigunde ühe korsetipöörise tagasi ja andis teada : " Ma olen ainult ühe korra käitunud nagu mees . " " Ja see oli ? " – " Te teate ise . Sel Lüübeki talvel , millest poole me koos sinuga veetsime , panin ma end poisteriidesse ja oleksin äärepealt laeva peale läinud . Ma lihtsalt ei tahtnud enam kodus olla . Tahtsin olla ... seesamune ... " trümmide vaikuses " , nagu üks mu Lüübeki-sõbranna ütles . Ma ei teadnud isegi seda , kuhu laev minekul on . " See pani mind hetkeks järele mõtlema , kuna olid ju tegelikkuses asjad hoopis teistmoodi olnud . " Sa ju ei läinud laeva peale , sa läksid jalgsi teise linna ? " " Maa stiihia tundus mulle parem kui mere stiihia . Mere oma on liiga ohtlik . Üksainus suur laine võib su laevukese minema pühkida nagu kastanimuna . " " Meri on su isa teenistus . Räägime sellest lugupidavalt . " Peagi võttis uni meie üle võimust ja me uinusimegi . Meie mälestused jäid ikka ärkvele . Nüüd Anne loo juurde . Rääkisin talle sedagi , kuidas mineviku-Ann oli kord Liboriust lollitanud , tuues viimase ette kõikide nende noormeeste nimed , " kellega ta peab enne abiellu heitmist veel läbi rääkima " . Ma armastasin Kunigundet selleks liiga palju , et jätta talle rääkimata oma suguvõsa , oma maa ajaloost . Kunigunde oli kokku murdnud oma valge triibuga musta kleidi . Lappesse pandud kleit oli nüüd kenasti toolil , nagu tüdrukuile soovitatakse . Aga nüüd järgnes niisugune kummaline ... stseen . Nüüd hakkasin ma Kunigundest juba enam-vähem aru saama . Me olime nii palju koos olnud , kuid tal ei olnud niisugust tunnetki , et laps tuleks . Ainuüksi Pariisis olime olnud terve kuu . Mina olin tööst hõivatud ja mu naine suutis ainult mõned korrad end väljas näidata , peale naistemajades käimise . Aga näitsik tahtis siiski last saada . Noorena tahavad paljud neist just nõnda . Miski kummaline mäsleb nende hinges , aga kui laps tuleb , siis jäävad nad rahulikuks . Niisiis istus Kunigunde jälle tekile , nühkis väikeste rusikatega suuri silmi ja muudkui kordas : " Mitte midagi ei ole . Praegu ei ole sinnapoolegi , et lapse saaksin . Oleks ma teadnud ... Ma teadsin kohe , et mina mingit õiget last ei saa . Ainult mingi kuiv tunne on sees . " Võib-olla polnud ma ise piisavalt mees ? Sel hallil ja sandil hommikul läksin ma juba matutiini ajaks Seadusekooli . Nende päevade tööleminemised olid just sellised , mil ma tundsin kogu aja ninas oma naise lõhnaõli aroomi . See on impulss , mis peaks olema nii tugev , et püsiks mitu nädalat , võib-olla isegi siis , kui ülejäänud mälestused sellest naisest on juba lõppenud . Soojades vetes elab selline kalataoline elukas , kes kiusab teisi välgunoolega , ja nagu naine mehele , annab tema teistele kaladele märgi ehk signaali , mis aga neid purustab . Naine ja see kala näikse justkui aimavat , et mitte iga puudutus ei ole paitus ja mitte iga hammaste kokkupanemine ei ole hammaste kiristamine . Aga naise lõhnaõli lõhnas minu käel , täpsemalt pöidla peal . Naine jäi oma muredega koju ning ta soovis , et lambid jääksid põlema ka päeva ajal , " et Collatinus näeks koju tulla " . Ta rääkis Collatinusest juba kui surnust ja talle tundus , et meie mahajätmine selle mehe poolt oli lõplik . Ülikoolis oli aga alanud dispuutide hooaeg . Maja kihas nagu sipelgapesa . Otsisin taga oma üliõpilasi . Nüüd oli mul neid kokku üheksa : kõigest poole nädala jooksul lisandus neid veel kolm . Neid tuli utsitada ja õpetada : ettenähtu tuli läbi võtta ja üht-teist juurdegi mõelda . Mõni neist oli päris alandlik , mõni aga kippus uhkeldama riiete ja arvamustega . Ometi ei võinud keegi neist uhkeldada oma toidulauaga . Nende koduste üliõpilashoonete järelevaatajad ei sallinud rahaga priiskamist ja enese " näitamist " . Aedvilja söödi alati , nii lõuna ajal kui ka õhtul . Suppi , nagu teada , söödi ülimalt tihti . Liha söödi mõnikord . Ja bursa'de priorid naljatasid , et õuna süüakse " harva " . Ja ikka kõik ühiselt , ühises lauas , kellelegi erandeid tegemata . Jumala ja teaduse ees on kõik võrdsed . Küsisin siis oma tudengitelt : " Kuhu me viimati jõudsime ? Teil on ju kõik üles kirjutatud , eks ole ju ? " Sellise üleküsimisega lootsin tõesti teada saada , kas neil on kõik üles kirjutatud . Et kui tõsiselt nad minu loengut üldse võtavad . Mitte ilmaaegu ei hüvitatud minu tööd puhtas hõbedas , ma pidin seda teada saama . Poleks võtnud nad tõsiselt , siis oleks kaevatud minu peale rektorile . Aga nüüd vastas üks üliõpilane vurinal nagu mõni väike kiire lind : " Eelmisel korral : ideaalne riik , selle seadused ja vormid . Võimu kuritarvitamine . " " Quid ergo ? Täpipealt nii , sa võid pärast jätkata . Sa mäletad kõike nii hästi . " Selle eest tahtnuksin talle juba kindlasti panna positiivse hinde . Kuid ma jätkasin nõnda rahulikult , just nagu poleks koduseid lugusid naisega olnudki : " Võiksime tsiteerida ühte kaupmeest , kes ütles : riik on just nagu kahesajaprotsendine kasum . Anname kuningale oma maksud ja selle eest kaitsevad kuninga väed meid roimarite ja inglaste vastu . Ma tulen Lüübekist ega ole jõudnud siinse eluga veel päriselt harjuda . Lüübeki jaoks on vaenlane alati peitunud vitaalivendade nime taga . Vitaalivennad ei ole eluvennad , nagu nende nime järgi võib oletada . Tegemist on kõige hullema röövlikambaga , nad pole kunagi halastust tundnud . " " Nagu inglasedki , " kõlas saalist . " Inglastel on ka teistsuguseid mehi , " ütlesin õpetuseks . " On Wyclif , kes on koos oma õpetusega kõigi paavstide poolt ketseriks mõistetud ja kelle tuhkki laiali puistatud . Ta põletati laibana , ta kaevati hauast üles . Mõned arvavad , et see oli kergenduseks hereetiku hingele . Tema üleskaevamise hetkel ladusid kuradid tema hingele põrgus sellevõrra vähem puid , sest eks ole ju ihu hinge vorm. Wyclifil oli halastusriigi idee , tema on just selle poolest kuulus . Nüüdsel Prantsusmaal , kus kõik kardavad , et õiged põletamised ja rüüstamised alles tulevad , ei saa neid mõtteid enam iialgi teoks teha . " Sel päeval oli veel juttu sellest , et Wyclifi halastusriik , tema civitas misericordiae ei hakanud siiski halastama riigi vaenlastele , lurjustele , avalike riigiasjade üle irvitajatele . Üliõpilased kuulasid mind üsna kenasti ja neid tuli ka kogu aeg juurde . Tegelikult oli tagumistes ridades kogu aeg liikumine . Kes minu omad ei olnud , tulid vaid huvi pärast . Teeside teemad said jaotatud . Teesilehed said kõik minu parimad õpilased : alati enda eest südikalt välja astuv Hugues , peatselt isa ettevõttesse tööle asuv Jacques Olivier , Nicolas Flaamimaalt , paks Jecatoun , Saksamaa prantslane Nicolas . Kõik nad paistsid minu kui õppejõuga väga rahul olevat . Igaüks sai oma tulevase teesi ja paljud neist olid ka rahul või väga rahul . Selle õhtu kohta ma enam aru andma ei hakka . Ütlen vaid , et kojuminek toimus üsna pimedas , Rauavalajate tänava kalmistu juures , kust minu kodutee harilikult läbi läheb , pidin äärepealt komistama . Aga mu maja säras juba eemalt . Küllap oli naine seal midagi erilist valmistanud . Läbi akna nägin küdeva ahju tuld ja ... tundsin juba ette , et aina palavamaks läheb . Pariisi pärnad olid õitsemise lõpetanud ja viskasid sooja õhku oma õiteräbalate jäänuseid . Küsisin kord Kunigundelt , miks ta kütab , aga mingit korralikku vastust ma ei kuulnudki . Selle asemel suvatses noorproua pudrutada , nagu pudrutab see minu Olivier' Jacques . Nende kahe juttudel ei ole otsa ega äärt . " Kas too koguduseülem ei ole enam käinud ? Mina käin ülikoolis missal , " küsisin ja seletasin . " Kas naabrinaine käis täna abiks ? " Ma ei pea enam kordama , et rääkisime ka sel õhtul kõige harilikumat abikaasadevahelist juttu . Lugeja on meie ellu juba palju kordi sisse vaadanud , see on kõige harilikum abielu : lihtsalt mees ja naine . Seekord tegi elu mulle siiski üllatuse . Minu sisseastumise hetkel hoidis naine käes kahvlit , mille all särises liha . Naisel oli ees hiigelsuur takune põll . See varjas tema kleiti ( Flandrias tehtud karvasest riidest kleiti ) ja oli tagant mitme sõltusega kinni seotud . Siis ütles naine : " Ma sain täna tuttavaks prantsuse noormeestega . Kiriku ees ja selle ümber on alati hulguseid , kes on siiski abivalmid . Seal on neil lubatud kerjata . Ja ühe hulguse käest ma küsisin , kust saab osta tailiha ja leivakesi . " Kui rõõmus oli kuulda tema imepeent sädistamist ! Kuidas ta hääl tõusis ja vajus ... Tuled koju ja sind ootab keegi . Olen sedalaadi inimene , et kipun tööd alati koju kaasa võtma . Seekord olin ma teesilehed kaasa võtnud . Ma pidin jõudma vähemalt iseeneses selgusele , olin ma neile siis ikka andnud õigeid ideid . Nicolas Flaamimaalt oli saanud ettekande " Kolm seisust Saali õiguses " , Jecatouni asjaks jäi " Kaalutlemisaeg testamendiprotsessis " , Olivier võttis raske teesi " Halastusriik kohturiigina " . Ülejäänud said väiksemaid vidinaid : Hugues lubas teha jutu " Punases toogas sooritatud kuriteod " ( viitega kunagistele Rooma impeeriumi kohtunikele ) , Nicolas Piiritagune ( ikka see minu kaasmaalane ) võttis " Õiguse käsitlused " , siis oli veel Foulques Genfist , kes uuris Justinianuse Üheksandat ja Kümnendat . Mitu üliõpilast ma nüüd üles lugesingi ? Igatahes jagus kõigile midagi . Naine küsis : " Kas täna said üliõpilased oma teesid ? " " Nii on . " Ta vajutas säriseva liha leivakese koore sisse , otse südamesse . See oli hetk , mil ta ümber tõusis väike aurupilveke . Osa sellest pilvekesest jõudis ka minuni . Istusin ühest toolist teise , et rasv mu paberitele ei pritsiks . Ma ei vaadanud enam pabereid , vaid pigistasin ühe silma kinni ja libistasin teise silma pilgu ettevaatlikult naise valkja kleidisabani . " Paljud said oma teesid . Paberid on kõikidele välja jagatud . Kelle paberil seisis " Kodifikatsioon " , kelle paberil " Punases toogas sooritatud kuriteod " . Kokku on seitse numbrit , järgmisel korral kuulame seitset ettekannet . " " Kuhu siis välja jõutakse ? " " Tegemist on üsnagi vaba mõtlemisega . Ammu on tõestatud , et Roomas osati seadusi järjestada ainult vabariigi ajal. Kõigepealt peab sul olema üks põhiline alusseadus , kuhu sa kõik teised printsiibid reastad . Seadusi ei saa paberil laiali visata , nad peavad olema ühes korpuses . " " Kas selles ei ole midagi riigivastast ? " " Ma olen vaba mõtleja . Ükski riigivõim ei saa mind kinni panna . Nüüd enam mitte . Ma pole enam poisike nagu Lüübekis , kus ma hobuselt hobusele kargasin . " Naine jälgis armunud silmil , kuidas ma liha söön . " Püha Neitsi Maarja , halastaja , " ütles ta . " Sa oled seitse teesi laiali jaganud ja näed ikka veel nii värske ja naks välja ? " Ta ei saanud millestki aru . " Ma ei ole ettekandeid laiali jaganud . Ettekanded tuuakse järgmisel korral minule . Üks nädal on vahet ja siis on mul seitse ettekannet käes . Üks nädal ja üks päev , iga üliõpilase kohta üks päev . Pühapäeval ju ei tegutseta . " Olin ma seda ütelnud , tekkis vaikus . Kuulasin hoolega , kas tool naise all nagiseb . Ta oli nii kerge , et tool ei nagisenud . Ta ümaral krael oli hall aasake , kuid seal oleksid pidanud olema ammu lubatud pärlid . Päeval , mil mul loengut ei olnud , olin ma Pariisis ringi kõndinud , näinud , kuhu püstitati ühte müsteeriumilava ja selle ehituse tagant leidnud poekese , kus müüdi kõikvõimalikke vidinaid . Seal oli neid nii palju , et mu pilk , raamatute lugemisest isegi hägune , muutus veelgi hägusemaks . Lõpuks ostsin mingid kullatud pärlid ikkagi ära , neid oli ühe nööri otsas lausa tuhandeid , aga siis tekkis jälle häda . Pärlirida ulatus Kunigundele rinnast veelgi allapoole , lausa kõhuni . Siis ütles naine : palun osta peegel , selle pärlikee puhul ei usalda ma enam oma silmi . Töömehelt , kes peegli kohale tõi , küsisin ma usaldusväärse passija kohta ja siis ta tõigi ühe kohale . Meie uut teenijannat võib kindlasti usaldada . Ta tõestas enda olemasolu kenasti ära juba esimeste päevadega : lõi majja sellise korra , mida nähtavasti ei tundnud ka selle elamise eelmised omanikud . Naisel oli sel õhtul veel palju rääkimist . " Naabrinaine ja teenijanna segavad mind jõudumööda söögi valmistamisel , " kurtis minu noor naine . " Soovivad mustemad tööd ise ära teha . Aga keetmisel ja küpsetamisel ei olegi mustemaid töid . " " Ja nüüd on mõlemad kadunud ? Enam ei tule ? Siis võiksid rääkida oma sellest Lüübeki-sõbrannast . Ikka tollestsamast , kes " trümmide vaikusest " räägib . " Naine tunnistas ausalt üles , et teda on ta küll igatsenud . " Sa ju mäletad daami , kes istus meie pulmas nii vaikselt ? Ainult pillimehi õpetas ööbikute keelt järele tegema . Kui kaupmees Peter hakkas oma plära ajama , siis oli tema hoopis ära . Ei tea , kas sa mäletad ? " Ja sel hetkel meenus mulle miskipärast taas Ingeborga . Kes teab , kus võis olla mu lapsepõlvearmastus sel meenutuste hetkel ? Kui olin Lüübekis , ootasin ikka kirja kodunt , et teada saada , mis siis on õieti saanud mu kunagistest kallitest . Kiri jäigi tulemata , aga mina sain armastusest terveks . Mu naine laulis laulu , mida ma olin kusagilt juba kuulnud ja mida õigupoolest kõik meie seltskonnas olid juba kuulnud : " Õhtused lambid visisevad nagu maod , kustuvad ... kõik kustuvad , kõik kustuvad , üksik vahimees laulab oma rondelli , vihmapiisk koputas , katus säras , rist väikese linakarva juustega nunna kaelas , ohh-hoo , see rist ... " Ma ei saanud sellest laulust täpselt aru , et millised seosed küll ? Mis sundis seda väikest , punast ja alumisest huulest niisket suud just sel kombel avanema ? Thesis'te jagamisele järgneval päeval läksin ma koos doktoriga ülikooli hoonete juurde jalutama . Mida me seal nägime ? On koht , mida pariislased ise nimetavad Rue de Huchette – Leivaastjakese tänav . Püha Geneviéve'i kirikuni oli siit kiviga visata . Siingi leidus küllalt kinniehitatud aiaga T- või maokujulisi majaderühmi , nagu ma neid Liivimaagi linnades näinud olin . Just sellistes hoonetes elasid minu üliõpilased . Dispuudi ajal muutusid need majad lärmakaiks ja pakkusid läheduses paiknevaile kodanikumajadele mitte just eriti head eeskuju . Neid ja kõrval asuvaid " harilike inimeste " maju ümbritsesid tugevad puitaiad , sest üle kõige kardeti Pariisis röövleid ja mõrtsukaid . Oli aed piisavalt tugev , ei läinud linnas peetavad lambad välja ega tulnud mõrtsukad sisse . Kui aga mõrtsukate ja mõrvamise kohta päris ausalt ütelda , siis meie patusel ajastul sooritatakse kõik suured riiklikud kuriteod just nimelt sildadel . Sillapostide varjus . Natuke aega enne minu jõudmist sellesse linna põgenes kogu rahva poolt armastatud kuninganna Isabeau lähedal asuvasse Meluni , et Flandria krahv ja teised vaenlased teda kätte ei saaks . Temagagi sooviti arved õiendada ühel keerulise nimega sillal , et teha esimene samm Valois'de ärakaotamiseks . Vaenlane ei maganud : ta tahtis hävitada isegi Isabeau'd , kes ju ometi oli päritolult baierlane . See poleks andnud Valois'dele hukutavat lööki : dofään Jean oli veel elus . Vaenlane arvestas : tegelikult võib iga löök osutuda suguvõsa suhtes hukutavaks , isegi kui see on sihitud mitte-sünnipärase Valois' vastu . Õnneks sõitis kuninganna – ehk nagu teda austavalt nimetati – Toy Royne , Dame Isabeau – selleltsinatselt sillalt mõni aeg varem üle kui eeldati . Niisiis , kui me Leivaastjakese tänaval jalutasime , selgitas mulle heatahtlik doktor : " Nendes paikades liikus kord keegi noor daam pimedas saatjata , ja vaat , mis juhtus ! Aga vestleme ometi millestki ilusamast . Vaata selle katedraali kõrgusi , mu poeg ja hea kolleeg . Kas ei võiks selle kivikaarte all varju leida ükskõik milline õnnetu hing ? Kirikuaeda ei tulda eal nugadega ja siin õitseb igavesti roos . " Me jalutasime tasapisi edasi , kuuldes enda taga noorsoo erutatud hõikeid , mis mind parasjagu kestva dispuudi tõttu veidi ärritasid . Päike ajas mu vere natuke keema ja seepärast pidin ma loobuma keebist . Kirikuaia juures näitas doktor triibulisi maju ja seletas : " Neid üliõpilashooneid nimetatakse Arkaadiateks . Siin on leidnud omale ulualuse nelikümmend kaheksa tudengit . Nad elavad väga ranges korras . Sellest igivanast luuderohuga kaetud väravast aga käis sisse ja välja meister Abelardus ise . " Ma ei suutnud temalt pärimata jätta : " Kui ranges korras nad elavad ? " " Lõunavaheajal tulevad nad kõik üliõpilashoonesse , " selgitas doktor lahkelt , " kuid ka siin ei jäeta neid rahule , sest siis peab nendega dispuuti bursa sisekorra eest vastutav prior . " " Ah nõnda ... see on hea , " olin ma sama lahkesti nõus , jättes lisamata , et Prahas see nõnda ei olnud . " Õhtuti on paljud kordamisest ja kaasamõtlemisest nii väsinud , et on pahased nende peale , kel veel ikkagi jaksu veiniklaasi tõsta , " kommenteeris doktor . Sel hetkel sõitis mööda sõnnikuvanker , sees pikk kiitsakas jahijakis mees . Vanker laperdas kummaliselt ja seal oli sõnnikutükke , mis kleepunud sõiduriista äärtele . Vankris sõitja näis haige ja põdurana , silmaalused sinised ja küllap päevadki loetud – nähtavasti oli tema viimne teekond juba varsti algamas . Doktor ütles aga seda , mida minagi olin juba jõudnud mõtelda : " Seegi õnnetu siin mõtleb , et kui ta sõidab vankriga läbi tänavate , siis saab ehk valust lahti . On ju kirjutatud väga targasti : surematud on surelikud ja surelikud on surelikud ning need elavad üle nood , kes sealpool elavad üle nood esimesed . Nii mõtleb ta , kas mul pole mitte õigus ? Õiglaselt käitunu saab tasu pärast surma , alles siis , kui viimnepäev möödas on . " Piu ! Pots ! Ma lõin oma pea vastu kuulsa värava kivivõlvi ära . Just nagu tuld lõi silmist , pea hakkas äkki vägagi valutama ja mu seesmuses kajas : miski ei jää samaks , tõelised surematud elavad tõepoolest üle tõelised surelikud . " Pane mõõk peale , " soovitas doktor . " Pane kohe mõõk peale – ja muhk läheb alla . Surelikud saavad ikka kannatada ... Sa küsisid üliõpilaste laulude kohta ... " Minu kuumav , paistes , punane muhk otse igatses külma rauda . Kuid esmalt pidin ma ära kuulama , mida on mu vestluskaaslasel ütelda üliõpilaste laulude kohta . Kus on nüüd vanad Praha üliõpilaslaulud : " Püha Fulbert " , " Kui istun kõrtsis mõnusalt " , " Alba " , " Vanade vagantide teekond " , " Pääsuke " ja " Üheainsa dueti võid laulda koos minu kuningannaga " ? Viimases kõlab kogu aeg : minne ja kuniginne , nii et lausa piinlik hakkab . Küllap tuleb mul siin mainida , et olid ka tõsisemad laulud nagu Omittamus studia – " loobugem õppimisest " või visakem lihtsalt poppi . Kuid niisama lihtsalt poppi teha ei saanud ei Pariisi ega Praha üliõpilased . Oli ju viisteist kuni kakskümmend Pariisi sol'i semestri eest makstud , ja kes juba õppemaksu tasuda suudab , see peab hoolikalt kõikides loengutes käima , kindlasti . Sada aastat tagasi oli popitegemine lihtsam , teavad kõik meieaegsed üliõpilased . Siis ei küsitud ehk nii palju raha . Teoloogiaüliõpilastel oli lihtsam veelgi varasemal ajal , sest nendele loeti vabas õhus . Kui loengud ja dispuudid eriti koormavaks muutusid , siis võisid sa kõigele vilistada , eriti kui sa olid teoloogiaüliõpilane . Sest teoloogiaüliõpilastel talvel külmaga lektsioone ei toimunud , need ilmusid alles soojade aegade tulles ja toimusid Jumalaema kirikust vasakul pool . Seal asus tollal nn. Õle tänav , nagu tudengipärimus vestab . Praegu on seal Varjupaiga hambulised müürid . Õle tänav viis välja saare terava nurgani ( siin elas ka nn. – hähh ! – seitsme vaba kunsti professoreid ) , aga sellel maaninal ei hakanud kunagi külm : soojad õhumassid saalisid alati mööda Seine'i . Kas pole siin siis soe , ah ? Et Õle tänav – Vicus straminis – üleüldse olemas oli olnud , on minule rääkinud mu enda terased üliõpilased . Sellest tänavanimest tulid hiljem kõiksugused naljakad asjad . Jah , tuli näiteks " õlemees " , mida kanti narride rongkäigu ajal ja mille kihiliste liikmete järgi võis lausa anatoomiat õppida . Otsustasime siis doktoriga , et läheme ja vaatame lähemalt , kuidas praegusaja üliõpilased elavad . Kas on neil äkki millestki puudus ; kas nad tahavad ema või piima sees leotatud nartsu , mida antakse näiteks amme puudumisel ; kas nad ka isekeskis dispuute peavad ; mida kõike leidub mõnes eraklikus tudengikambris ja nii edasi . Paljugi huvitas me ning meie ei tahtnud ära minna enne , kui kõik ilusasti selge . " See siin on Hôtel Dieu , " näitas doktor Hipparchio ühele kõrgele lippudega majale ja kirtsutas nina . " Räägitakse , et neis kohtades , kus paiknevad kolm kuldkollast aknaruutu , olevat meedikud kord avanud tuhandeid musti katkumuhke . Must Surm ei pidurdanud noori , kes kavatsesid minna õppima just meditsiiniprofessorite käe alla . Kui katk põrutab linnas edasi , siis kõige enam tuleb üliõpilaste hulka juurde aga tulevasi teolooge , see on kindel seadus . " Selle kena maja sammaste vahel , õues päikese käes istus vanemapoolne üliõpilane , kõlgutas balustraadil jalgu ja keris laulujuppi , mida üpriski keeruline kirja panna . Aga kui seda siiski proovida , siis võiks see kõlada nii : " Too kuldkollaste pikkade juustega piiga , kes ilus ja sire ja armsake liiga , teate , too piiga punase paelaga ? ( Mis " unise kaelaga " ? ) Ei , kaelal tal oli ristike verev ! Ja seitse meest unistas tema terest ... ( Miks ometi kõvast kerest ? Miks " kerest " ? ) Ei ! Saate te valesti aru nüüd ... ( Mis " alevi karuhüüd " ? ) Nii see pruut ja ta peig , nad teineteist püüdsid , Kui aasal ja niitudel pasunad hüüdsid . Kui peiu käes oli , tal alt jooksis verd , peig ihaldas tüdruku veremerd . ( Mis " unise kaelaga plika " ? Kas ikka ? ) Ta kandis ka heledat seelikut pikka . Ja ükspäev ta nägi : ei meeldi tal' mehed , vaid naised ja punased vahtralehed . ( Ah kehad ? Kas kehade armastus see ? ) Aeg tüdruku ilu ei kadunuks tee . Üks mees läks ta'st täiesti segi . ( No öelge siis ometi – mis ta tegi ? ! ) " See laul otse lummas . Ma ei suutnud lauljalt pilku ära pöörata : ta oli üsna tõsine ja keskendunud . " Mitu hooaega sa siin juba mässanud oled ? " küsis doktor Hipparchio äkki kurjalt-elegantselt rõhutatud ladina keeles . " Kõrgemate ülemuste juures sa räägid ja laulad päris palju , ilma et keegi sinult midagi küsinud oleks . " Neist lausetest ma järeldasin , et vanem põlv võtab endale alati liiga palju õigusi , ka selle vana üliõpilase ees . Nad muidugi tahavad , et üliõpilaste teadmistega kõik korras oleks . Aga kui tudeng on sama vana kui sa ise ... Prahas oli keegi tudeng Jacopus , kes sai oma esimese arvestatava eksamitulemuse arstiteaduses raugaköha kirjeldamise eest , mida ta juba ise ammuilma põdes . Äsja laulnud üliõpilase nägu vajus täielikku pettumusse . Ta selgitas , et õpib " keerukal kursusel " . Vanad olijad , kes oma asjadega hästi hakkama ei saa , peavad lõpuks valima : kas " keerukas kursus " või tavakursus . Teed " keeruka kursuse " ära ja saad osa õppemaksust tagasi . Siis on sul jälle raha elu alustamiseks . " Kas sul ikka raha elamiseks jagub ? " pärisin mina . Ta ütles , et jagub . Lähemal ajal saab tal veelgi rohkem raha olema . Sellest siis järeldus : õigupoolest on tudeng nagu tigu . Keerukas tigu , kelle Jumal on loonud integer ? tervikuna ? ja kelle karp on lõputute keerdudega – see tigu elab ka kauem kui lihtsakesed . Tema karbi sees on siis spiraali kulgev rada : mõhnad ja isegi mõned käigud lähevad siia ja sinna . Kui tudeng teeb läbi " keeruka kursuse " , siis on temagi justkui selline tõhus ja tark tigu ja edaspidises elus saab tal lihtsam olema . Palju kergem kui sel " lihtsakesel " , kes teeb tavakursust . Teised üliõpilased aga elasid siin hästi . Nad olid väga lärmakad , poodidesse ja karnidesse ei sisenetud kunagi ühe- , vaid ikka mitmekaupa . Ja vahel peksti ka midagi puruks . Võim üliõpilaslinnakus oli proktorite ja dekaanide käes . Nemad võisid käskida ja karistada , kuid tudengimässude ajal olid nemadki võimetud . Eluaegse üliõpilase laul läks mulle aga väga hinge . Sellised laulud verd jooksvast preilist , kellele ei tea missugusel kurval põhjusel meeldivad naised , sööbivad mällu alatiseks , nende nukrad helid tulevad veel surivoodilgi meelde . Oleme nüüd taas Liivimaal , minu esiisade nooruses . Veetvöödli sõda ... Olen siin , oma mälestustes mitmel korral selle teemaga alustanud ja tahan seda veelgi teha , sest need viiekümne viie aasta tagused ajad on väga tähtsad . Toonane sõda , minu esivanemate käitumine selles sõjas määrasid ära minugi elu . Tahtsin veel oma naisele ja kõikidele teistele rääkida Veetvöödli sõja edasisest käigust . See sõda selgeltnägija vastu oli selgelt tulemas . Liborius oli selgeltnägijal peos ja vanamees võis tema arvelt oma põldusid laiendada . Liborius ja tema isa , vana Wanevar , olid võlgades , kuid need võlad olid ümberkaudsetele mõisnikele . Kuulusime kõik ordu valdustesse ja ordule jäi viimane sõna selle kohta , mida meiega teha . Korra hoidmine ja tüliküsimuste lahendamine käis ordu väevõimusesse , ordu , kes omal alal kõike teha võis , nii nagu dofään Charles Prantsusmaal <arv> , meie loo põhisündmustele järgneval aastal kõike korda saata võis . Muidugi ... muidugi mitte tervel Prantsusmaal , vaid Orléans'is hertsogiriigis , Vendôme'is , Champagne'is jne , mis ju ka suurt tervikut tähendas . Ja nõndasama tähendasid hiigelsuurt tervikut ka vanale Wanevarile võla usaldanud mõisad . Suur tervik on alati sinu vastu , kui juhtud olema väike ja abitu ja killustatud . Selgeltnägija nõudis ühe väikese osa Liboriuse ja von Wanevari metsadest endale , aga mitte selgeltnägemise eest , vaid sellepärast , et nõutavad laaned tungisid kiiluna tema põldude vahele . Selgeltnägija ütles : " Mul on mõlemal pool teie metsa oder , aga metsast tulevad minu otra kahjursitikad . Kapsast ei saa ma üldse kasvatada , teie sitikad on kõikjal ees . " " Mis sitikad ? " küsis vanaWanevar juhmilt , olles väga häiritud , et too võimas talupoeg julgeb temaga nii omamehelikult rääkida . " Aga vaat mis sitikad ! " karjus talupoeg-selgeltnägija-vanamees omakorda ja virutas kepiga vastu mõisa palkseina . Palkide seest kostis kahtlast krabinat ja siis hakkas seal kilk üürgama . Mõisnik istus rahulikult oma aia kivimüürile . " Mingit metsa sa ei saa . Kasvata seal naerist , siis ei tule ka mingeid sitikaid . Naeris ei võta metsa sitikaid vastu , nagu tammed ja lohuga kivid ei võta tänapäeval enam vastu vanemate talupoegade ande . " Räägiti alamsaksa keelt . Seda juhtus pealt kuulama mõisa kubjas Küti Jouhan . Tema sai alamsaksa keelest väga pinnapealselt aru . Ta oletas , et " sitikad " tähendavad pisitalupoegi-vabadikke ja rängalt võlgu olev Kilgi võetakse nüüd pererahva käest ära . Kuid kubjas Küti Jouhanil olid Annega omad suhted . Samal ajal läks selgeltnägija vandudes minema ja lubas " midagi ette võtta " . Ta vandus " kogu sugukonna nimel " , nagu Liivimaal sel ajal kombeks . Miskipärast oli tulnud selline aeg , mil pühakute nimel enam vanduda ei maksnud ja pühadus hakkas enam maksma . Wanevar ootas , kuni noor Liborius sõitis linna asju ajama , kutsus kupja enda juurde , andis talle liivakella ja ütles : " Kutsud Kilgi Anne mõisa takuketramistalgutele . Ära kiirusta . Kaipere tallu viid kümnise vähendamise kirja , orduhärra on oma maadele selliseid juba välja kirjutanud kümneid , kuid teisi viivad sinu ametivennad , aga ka teiste mõisate kupjad . Ära jälle kiirusta , Kaipere võib seda kirja oodata teab kui kaua . Kui kogu see liiv on teise nõusse jooksnud , siis tuled koju . Kui ei ole , võtad selle tõrviku ja viskad selgeltnägija-vanamehe talu katuksesse . " Põrguvärk ! Neil väga inetutel tegudel olid siis ju kõigil ajapiirid peal ! Et kui õigeks ajaks ei saa , siis jääb õndsa vanamehe talu süütamine ära . " Ära kiirusta " oli vana Wanevari , minu vaarisa sagedasimaid ütlusi neil tundidel . Kubjas läks ja mõtles . Vana mõisnik oli talle andnud veel teisegi tõrviku . Kilgi lähedal soisel metsateel rebis tuul puude viimaseid lehti . Kased kaeblesid kohinal , tammed tümisesid , kui mõni neist juhtus olema õõnes . Selline on juba kord tammede seadus . Ränk ja külm talv oli tulekul . Kubjas ajas oma vankri talukese ette roobasteele ja peitis kaks loitu selle külje alla . Ann toimetas siinsamas , seelik ilusate jalgade ümber tuules lehvimas . Kubjas tahtnuks ise olla tuul nende kahe peegelsileda jalasamba vahel . Aga ta läks lihtsalt Anne juurde , võttis tollel käest kinni ja hüüdis : " Ann , mida sa lubasid mulle mineva pühaba mõisavärati juures ? " " Issand ! " hüüdis Kunigunde , kes minu juttu oli hoolega kuulanud . Tema tundis alati kõigile oma aateõdedele kaasa , niipalju kui neid oli . " Kui jultunud , " ütles ta veel . " Ja mõelda vaid , selline julges olla lihtne kubjas . Annel oli ju küll valida , kas pärishärra ise või mingi jõhker haisev kupjanäru . " Aga Ann vastas : " Ih-ih-ih , mis ma's pidin lubama , kui sa võõraste inimeste kuuldes lõugasid . Mis ma seal kihlustest seletasin , see on ... võta heaks või pane pahaks ... " " Nuuh ? ! Nuuh ! ? Mis see on ? " See on võõraste inimeste kuuldes kihlustest seletamine , võttis Ann kokku . Ta tegi sealsamas nii väikese lubaduse kui ka väikese äraütlemise . Kuid kupjale polnudki sel hetkel palju rohkem vaja . Ta teadis , et head asja ei saa iial ühe hooga , kõik käib ikka jupikaupa . Ja Anne seekordsed sõnad tähendasid edasiliikumist nende ühises asjas . Kubjas sai Anne imelikust keerukõnest nõnda hästi-halvasti aru , et hõisates väravast välja tormas ja ehmunud tüdruku sinnapaika jättis , takutalgutele sundimine aga ununes hoopis . Kaipere unustas kubjas üldse , aga selgeltnägija talu süütamata jätmise kohta otsustas ta oma härrale sootuks valetada . Et liiv oli juba ühest anumast teise üle jooksnud . Tal õnnestus kell avada , kuid liiva see kiiremini jooksma ei pannud . Kupjal tekkis kummaline mõte . Nimelt leidis ta seal külmas pimenevas sügisõhtus , et liiv liigub kiiremini , kui seda väga peenikese vitsaraoga torkida . Niisiis jättis ta hobuse ja vankri sinnapaika ja läks sügavamale metsa , et peenikest vitsaraagu otsida . Vanale Wanevarile ei andnud antud käsk rahu . Ta ei suutnud uskuda , et kubjas võõra maja põletamisega hakkama saab . Ta ronis ise sadulasse ja sõitis aeglasel kapakul maja põlemist vaatama . Vanad kondid ei tahtnud raputamist ja minu vaarisal oli sel tähevalgel õhtutunnil – kogu Linnuteega , kuid ilma kuuta ! – aega küll . Mis kupja jaoks oli otsetee Anne juurde , oli vanale pärishärrale salatee Veetvöödli naabrusesse , kust algasid selgeltnägija , tema kurjakuulutava vaenlase maad . Enam ei leppinud ta sellega , et selgeltnägija maja jääks tuhaks põletamata . Nüüd oli see talle auküsimus , sest selgeltnägija oli teda ta oma maja ees rängalt solvanud , esitades mõttetuid nõudmisi . Härra jõudis kupja vankrimajandusega vastakuti ega saanud aru , mis toimub . Justkui oleks tuttav setukas , aga pimedas silm ei seleta ka . Metsas aga uluvad hundid , võikalt ja üksildaselt . Härra hüüdis maakeeli omanikku . Hobuse valdjas , auu ! Keegi ei vastanud . Härras tärkas kristlik halastusmeel . Sestap rakendas ta oma ronkmusta täku tundmatu setuka kõrvale , pööras otsa ringi ja alustas sõitu kodumaile , sest veohobuseriistad olid tal juhuslikult kaasas . Jõekäärus oli üks tugev talupoeg peidus . Tal oli väike karjapoisinuga peos . See oli Anne järjekordne tahtja Miisalu Jaan. Üksvahe oli Miisalu Jaanil kõige rohkem lootust , kuid tüdruk oli leidnud ettekäände kihluste edasilükkamiseks . Siis , kohe pärast seda , oli Ann elanud teises külas koos õllemeister Niklajasega . Võrreldes Niklajasega polnud Miisalu Jaanil mingit võimalust , sest õllemeistri juurde kippus Ann kõige enam . Kuid Ann oli , nagu ta ise ütles , " külmavares " ega hakanud nii jahedal sügisel ette võtma pikka rännakut Niklajase juurde . Ja asja tegi keeruliseks see , et ka Niklajas ise veel ei tulnud . Nõnda siis tundus nii kupjale kui ka Miisalu Jaanile , et vähemalt talve jooksul on lootus just neil . Ka polnud neil ettekujutust sellest , et Anne südame tarvis on veel üks tahtja – ja see pole keegi muu kui pärishärra Liborius ise . Sel õhtul oli Miisalu Jaan taas Kilgil käinud ja vihaselt küsinud , ega tema jaoks mingit tööd ei ole anda . Aga tööd ei olnud pererahval anda . Siis selguski hirmus tõde . Ann oli kupja siiski lahkesti vastu võtnud . Kupja , selle ristikoera , kes ei leppinud ainuüksi ristimisega , vaid kippus veel sakste kirikussegi nagu peni laua alla kuivanud leivatüki järele ! Räägiti koguni kihlustestki . Ja kellega ! Meie teomeeste nüpeldajaga . See viskas Miisalu Jaanile vere lõplikult silmisse . Jõgi oli veel lahti ja ta läks otsemaid teeveerde kõrkjatesse ja putkedesse kupja tagasitulekut luurama . Ta mõtles õnnetu kupja Küti Jouhani korralikult läbi tümitada , aga mitte tappa . Tapmine andnuks õiguse kõigile teistele , aga mitte talle , Miisalu Jaanile . Jupiter , sa vihastad – selles tõeteras oli veel niipalju õigust , et isegi juhm maakas seda hästi mõistnuks . Jaan otsustas noa viimasel hetkel siiski kõrvale panna . Nüüd pigistas ta oma tursked rusikad nii kokku , et pihud tulipunaseks läksid . Ja sööstis hetkegi pikemalt mõtlemata kupja vankri peale . Ent ta ei võinud hingeski aimata , et vankris ei ole mitte kubjas , vaid härra ise . Pime oli , metsa vahel polnud näha midagi . Hirmus kisa ja röökimine . Sajatused ja tugevad hoobid . Pimesi lahmimine . Lõhkuvad hobused . Siis piinlik äratundmine ja jooks metsa . Teisel päeval veel piinlikum mehe mõisa toimetamine kahe selleks äsja valitud relvastatud sulase saatel . Sada hoopi soolvitstega , leidis teotatud , siniseks pekstud palega mõisahärra . Üllatused ei olnud sellega veel lõppenud . Miisalu Jaan oli juba mõisatallis pingi külge seotud , kui selgeltnägija käskjalg tõi ladinakeelse vahapitseriga kirja . Samal ajal jõudis ka Liborius linnast tagasi ja üheskoos seletati salapärase kirja sisu ära . Kirjas seisis , et Jaani ? nagu ühtegi teist talumeest ei tohi sõrmeotsagagi puutuda . Ristimine on mittesakslased muutnud saksa peremeeste vasallideks , keda ei tohi karistada , kuni nad ei ole oma vasallivandest lahti ütelnud . Raevunud ja seetõttu igasuguse hea tooni unustanud mõisasaksad sundisid selgeltnägija kullerit kirja koos pitseriga ära sööma . Liboriust haaras esimesena vihavahk , ent kui ta nägi , et kirja toonud sirgeselgne , enam rüütli kui maamatsiga sarnanev uhke talumees kirja allaneelamisest keeldub , ja kui nägi , kuidas Jaan lahti seoti ja kuller tema asemele pandi , siis hakkas ta oma isale vastu vaidlema . Ta teadis , et maamehi kaitstes jõuab ta kiiremini ihaldatud abieluni . Sõna sünnitas sõna , noorem mees sundis end vaevu rahulikuks . Ta sundis end käega lööma ja Anne juurest lohtu otsima . Nüüd lootis ta tüdrukule lõpliku ettepaneku teha . Samal ajal sai uhke talumees oma koosa kätte , Miisalu Jaan aga unustati tekkinud segaduses hoopis ning ta laskis lihtsalt jalga . Kui Detlev Dorries Liborius von Wanevar Kilgile jõudis , tegi Ann luudasid . Ta nimetas neid " pintselsabadeks " . See oli ka aeg , mil kubjas oma töökohustuste juurde tagasi jõudis . Nagu mehike arvata võiski , oli ka liivakella lugu unustatud . Wanevari-isandad plaanitsesid nüüd selgeltnägija suhkrukindlusele hoopis tõsisemat rünnakut vibude ja kiirete hobustega , ülikiired metsikud hurdad aga pidid samal ajal ründama naabrimehe karja . Pruunis kärbinahkses kasukas Liborius kargas väledalt sadulast maha ja lähenes väljavalitule , pea norus . Kõik , kes tol hetkel vabadikuõues viibisid , jäid otsekohe vaatama . Rehe all askeldanud Anne sisistasid kodakondsed välja . Liboriuse tulek ei olnud tüdrukule üllatus , kuna see oli käinud seal varemgi ettepanekuid tegemas . Kui mees Anneni jõudis , noogutas ta väga aeglaselt ja sirutas tahapoole oma laia mõõga , mis talle vahel jalgu jääma kippus . Anne silmad aga pildusid sädemeid ja lõkendasid . Mees vaatas ärevalt Anne isa ja nooremat venda , kes olid härra tulekul mütsid peast rabanud ja vahtisid sündivat otsekui ilmaimet . " Ann , kas oled otsustanud ? " küsis mees ärevalt . " Kas oled otsustanud minu naiseks heita ? Kõigepealt pead sa aga viibima koos minuga Saksamaal aadlitüdrukute kinnises koolis . " " Oh jumal , härra tahab mind kinni panna ? " sosistas Ann ja laskus põlvist hirvelikult allapoole . " Kinnisesse ? Mis see peaks tähendama ? " " See ei tähenda midagi muud , kui et mina olen sinuga , sa magusake , " vastas Liborius rõhutud häälel . Ann nihkus temast igaks juhuks eemale , sest mine sa tea , mis metsalisel veel pähe võib tulla . Kuid tema vana köökus isa nihkus jälle lähemale . Isal oli peas närune kaap ja jalas niueteni ulatuvad vildid . Ta põuest tolgendas välja vana sääremähis . Ja see isa siis ütles : " Kui Ann seda kõike teeb , kas meie võlad kaovad ? " – " Kaovad . " – " Kas saame ka kümnise-priikirja , nii kui sai Kaipere ? " – " Saate . " Vanamees muigas , see kõik oli talle väga meele järgi . On armastuse seeme Liboriuse hinges idanema lastud , ei kao see enam iial ega muutu ka vägivaldse tegutsemise seemneks . Vanamees mörises : " Ann on minu vana ea laps , jonnakas ja ilus . Pai härrakene , ärge teie hoolige , tema jonnib alati , meil kasvab siin maa sees mingi rohi , mis õieti jonnima paneb . Teie võite siduda ta kas või kinni oma sadula peale ja minna temaga kui jahukotiga . " – Seepeale hakkas Ann nutma ja kisendas lõpuks valgete hammaste välkudes : " Aga mina olen Niklajasega , Niklajas ootab mind , Niklajas tahab mind ! Ka Kupja-mees tahab mind ... " ( Erutusega ei tulnud tal Küti Jouhani õige nimi meelde . ) Liboriuse sees liigutas end süda . See oli üks neid imelisi värinaid , mis noori mehi tabab ja vanu mehi veel aastate takka armastusest mõtisklema paneb . Liborius ütles : " Niklajas ? Selle hulguse kaas tahad sina siis minna ? Ära tee oma isale ja minule muret . " Isa talutas tüdruku sisse ja nad rääkisid seal pominal väga kaua . Liborius jäi välja ühe kurja silmavaatega umbes kümneaastase poisi seltskonda . See poiss oli Anne vennapoeg Asso . Ta tiirutas tigedalt ümber Liboriuse ja suvatses siis viimase hobust sabast tirida . Et võõras teda karistada ei saaks , jooksis ta eemale ja hüüdis sealt : " Hurjuh , saksamees , tegin hobuse sabaga vinta-vänta ! " Liborius surus hambad kokku . Ta punetavate silmade pilk oli keskendunud ainult mustavale ukseavale , kust kostis tema armsama hääl . Ann tuli lõpuks välja . Ta pilk oli alistunud . " Nõus , " sõnas ta . Nõnda on Jumal ühe naise ja ühe talupojarahva loonud , et kui nad paljudest teotatud olid , siis hakkasid nad ühe ja just selle kõige saksikuma nõusse . Enam ei olnud juttugi Niklajast . Samuti Kupja-Theobaldist , kes on tuntuma nimega Küti Jouhan . Nad sõitsid üle hilissügiste kõrrepõldude viiva tee , mees ja tüdruk . Viimane oli ees , seal , kus lõpeb sadul . Mehe käed hoidsid seal teda hoolsalt . Ta ise hoidis vaid moepärast mehe raudse kinda otsast kinni . Lõpuks hakkas veel tihedat uduvihma sadama . Kõik oli nii vaikne ja trööstitu . Udused kaugused ei pakkunud paremat vaatepilti . Ann kohendas körtsikut ja tõmbas rätiku kurgu alla . " Kui sa mu meheks saad , selle käsna lihvid ikka ära näost ? " küsis tüdruk . Selle küsimise peale tahtis Liborius oma kübarat kohendada , et see koos kõrva äärest rehitsetud veel alles olevate juuksesalkudega inetut sünnimärki varjaks . Tüdruk aga kasutas haarde lõdvenemist ära , libises osavalt mööda ratsu külge alla ja silkas lihtsalt metsa . " Ann ! Ann ! " Keegi ei vastanud . Liboriuse aristokraatlikud näojooned lahustusid halli hämarusse , mis haldjate lõngana kõike endasse mässis . Vandudes andis ta ratsule kannuseid . Nüüd võis ta rääkida veel üksnes tuulega , mis talle vastu sosistas kaskede sammaldunud tüvedelt . Jää praksus ta suksu raudade all , kui ta sööstis tüdruku kadumiskohta , avausse , mis vallandas sinikalehtedest sinaka ja männitüvedest kollaka raiesmiku . Kusagil sügaval magasid maod ja karud , esimesed peal- ja teised allpool , siitmaalt ei tahtnud ta enam edasi minna . Kõik sulas juba pimedusse , mardipäeval on üldse vähe valgust . Plikat polnud . See oli lõpp , kuid mitte uue alguseks olev lõpp . Järgmisel päeval ründas Wanevari kaaskond selgeltnägija hooneid . Kõiki , kes mõisaümbruses veel selgeltnägija poolt olid , nimetati nüüd Proconsuliteks , selgeltnägija saadetud ladinakeelse kirja esimese lause esimese sõna järgi : Proconsul meus hanc epistulam adferet , etc . – " minu asetäitja toob selle kirja ... " . Endine munk , nüüdne suhkrumees oli Wanevari kaaskonna pruugis vana Proconsul , paarkümmend talu aga , kes maksuvõlgade pärast tema poolel seisid , olid mõisameeste silmis samuti Proconsulid . Vanamees oli tõusnud tasujaks , oli alanud talupoegade mäss , sõda tõotas enda alla haarata suuri alasid . Ühel pool seisid Proconsulid ja teisel pool Wanevarid . Foogti ei tahtnud keegi asjasse segada , sest kummalgi poolel puudus õige foogtiraha . Kui mõlematel " sugukondadel " oleks olnud piisavalt peenikest peret , siis olnuksid leppimatus maruvaenus ka nende järglased . Nüüd said mõlemad pooled ootamatult külla ratsutada , süüdata tulenooltega õlgkatuseid , raiuda aiaposte , sarikaid ja lasipuid . Mõisal jagus sõjajõudu küllaga . Siin seisid von Wanevaride teenistuses kogenud maksukogujad , kes mihklipäeviti andameid kogumas käisid : vakusevanem , tõlk , maakirjutaja , tallimees , hirsnikud , kaaluametnik , pajukile jäänud ordumehed , maamõõtja ja nii edasi . Lisaks tulid peremehed , keda peamine Proconsul oli vaskmüntidega petnud . Mõisate ratsud olid kiired , mõisate ammusooned aga nii siledad nagu nahk Anne rinna kohal . Valmis laskmiseks ! Nüüd seisid ähvardavad jõud teineteise vastas . Meie perekonnamõisa omanik , kes lugeja mäletamist mööda isiklikult oli Proconsuli kullerit karistanud , asus selle ratsaväe etteotsa . Eemale hoidis vaid Liborius , kes oli armastuse pärast norus . Ta oli saatnud oma teenri naabermõisa õllepruulija Niklajase juurde , veendumaks , kas Ann polnud mitte metsasihte pidi õllemeistri juurde tagasi jõudnud . Toapoissi polnud mitu päeva näha , lõpuks lõi Liborius käega ja läks linna parukat tellima . Miisalu peremees hoidis Proconsulite poole ja käis nüüd iga päev Veetvöödli kõrtsis oma väheste vaskmüntide eest õlut ja taari joomas . Andresepäeval ründasid Wanevarid neljateistkümnekesi selgeltnägija härrastemaja . Suur Proconsul oli kodust ära . Wanevarid ambusid ta maja katuse põlema , see lahvatas nagu küünal . Tapeti neetud Proconsuli truu sulane Andreas Kokken ja haavati kaht läheduses viibinud talumeest , üks neist oli Miisalu-mees . Äraminekul laskis üks väljailmunud Proconsulitest ühele taganejale noole selga ja tappis ta sealsamas , seepeale pöördus vägi tagasi ja laskis surnuks viis kohalikku talupoega , kes kaigaste , viklade ja algeliste vibudega olid jooksnud suurele teele , et oma maid sissetungijate eest kaitsta . Miisalu Jaan tuikus üle laia lumise välja kodu poole . Ta nägi koduväravas oma koera , kes küünte vahelt käpapadjakestelt jääklompe ära näris . " Näed sa , koer , " lõugas Miisalu Jaan. " Mul kah sama häda – haavatud olen , mis muud . " – " Rrrr-uh , uh , " vastas koer . Sulane ja tüdruk viisid haavatud peremehe sängi ja koukisid ta jalast sinna kinni jäänud nooleotsa . " Poleks ma kõrtsis enne tubliste võtnud , ei tea , mis must oleks saanud , " rääkis peremees malbelt . Sulane pühkis luuaga sängi juurest sinna tilkunud vere . " Luuad ! " röögatas oigav peremees . " Kilgi Ann teeb neid kenaste , oi kui kenaste ! Kus on praegu Kilgi Ann ? " Ma ei hakka siin lisama , et Kilgi Ann nimetas oma luudasid " pintselsabadeks " . Ei hakka lisama sedagi , et Miisalu sulane ja tüdruk ei teadnud , kus asub Ann . Sedasama aga tahtis teada väike hakkaja Asso , sest temagi oli Anne omal kombel armastanud . Õieti küll temasse kiindunud . Oli jõuluaeg . Külm laksutas oma katulist keelt hõõguval taevarannal , puud praksusid , päike paistis eredalt , kuid ei soojendanud . Kõikjal lebas valge vaikne maailm , ainult hommikuse palvetunni kell pani kumisema kauge kiriku . Läbilõikav tuul kõigutas lumemütsides kuuseoksi ja need justkui tantsisid sellel kaugel kuminal . Kilgi Asso ajas jalga oma mitmekordsed jänesenahksed kapukad ja pöördus teele , kus oli viimati näinud Anne . Ta läks ühe jändriku männi poole , mille jää oli siniseks kiskunud . See oli sootasandik , mille kohale lahustus väike pilv . Kusagil taevas ootas teinegi valge nukker pilvevari lumesajuga . Aga kirikukell hakkas kohe uuesti helisema , sest ükski kivi ses pühakojas ei jõudnud selle kõla summutada nii hästi kui maakivid . Ja ega pidanudki . Kellakõla pidi puit- ja plekktornist kihutama võngeldes üle kogu maa , hommikust pidi saama õhtu , mustist varjest pidid hakkama läbi paistma taevatähed . Jah , tähed on eredad , kuid mõned neist on nihkunud horisondi ligi . Sellel kuul on Suur Vanker nii madalal nagu Emmause teel Õnnistegija ette kummardanud jüngrid , kes talle ütlevad : " Jää meie juurde , sest õhtu jõuab ja päev veereb ... " Ja kellele Jeesus ütleb : " Rahu olgu teiega , minge nüüd . " Rahu ... Nii nagu jüngritele Emmause teel , oli ka Anne jaoks rahu ja minek käsikäes . Vihurid tuiskasid üle kailupuhmaste ja kändude , kus tüdruk koperdas , kus ta abitult kummardus , kus ta kukkus . Ja kui kärmelt siis asus seesama külm just tema taga oma hõbejat keelt laksutama ! Ann vedas sooja saamiseks oma hõlmu siia ja sinna , püüdis roomata kännu taha tuulevarju , kuni igale tema ripsmele ilmus jääpisar . Äkki olid nii kaugel tast kõik soojad tuled ja kunagised suvehetked , ainult üks langev ingel sööstis tema poole ja puistas kõikjale valget lund . Anne kõrvades kustus kõigi ümberkaudsete üksikute kohtade vaikne kumin . Paistis , et lumi kattis juba kõike siin maa peal , kus Jumalal inimestest nii hea meel oli . Ja selle lume alt paistis ikka vähem ja vähem välja tombuke , mis kunagi oli olnud imeilusa tüdruku soe ja tukslev keha . Kui ma seda kõike rääkisin , oli Kunigunde üha enam nutta tihkunud , viimase lause peale aga purskas ta täiel häälel nutma . Ta pisarad veeresid lausa ojadena : " Nih-nih-nih ... nii kahju on sellest uuu ... sellest ilusast tüdrukust . Miks need mehed küll peavad olema sellised jõledad ? " Püüdsin edasi rääkida , kuid samal hetkel astus Collatinus sisse . Ta oli Saint-Hilaire'is teoloogidega disputeerinud ja leidnud uue kvaliteedi Augustinuse tundmises . Et ta päevitunud , enesekindel , maailma näinud olevat paistis , siis jätkus temaga esialgu ladinakeelset küsimist-kostmist . Kuid Kunigundel läks seejuures varsti igavaks ja ta palus , et ma Veetvöödli sõja loo lõpuni jutustaksin . Ega palju enam jutustada jäänudki . Asso jõudis pimeduse saabudes külla ja nägi kohe , mis seal kõik sündinud . Proconsulid olid teinud karistusretke , mõned mõisa abihoonedki maha põletanud . Asso jõudis mõisa alale ja kuulis tallmeistri maja akende tagant meeste juttu . Ta hiilis lähemale üle mustava metsaaluse , kartes iga krõpsu . Hääled majas valjenesid . Ja siis – seda ta arvaski : majast astus välja Liborius . Asso tundis Liboriuse , tema kalli sugulase äraviija kohe ära . Mees läks saani ja sõitis minema , seekord taas linnateed mööda . Roopad viisid ta kaugustesse . Liborius näis olevat õnnetu ja löödud . Asso ei teadnud , kas Liborius sõidab linna või Julianenbergi , sest väljamäel läks tee Y-tähe kujuliselt pooleks . Ta püüdis saani veidi aega jälitada , kuid jäi paksu lumme kinni . Samal ajal hakkasid tallmeistri maja juures koerad haukuma ja ukse ees võeti tuli silmapilk üles . Asso tardus ühele kohale . Ja siis tulidki joostes tema poole koerad , suured , turris karvaga ja lõrisevad . Nad olid ketis ega suutnud poisile viga teha . Mõne hetke pärast hakkas keegi ukse juures rääkima ; Assole tundus ta hääl tuttav : " Jätke nüüd , penid ! Jäta , Ponks , kuss , Mait , kõss , Manni ! Kes seal on ? " " Mina , " vastas Asso . " Kes mina ? " " Valkenau kloostrimehe teejuht ! Ma kukkusin saanist välja , kui ta Pala kirikust missalt tuli . Melendes on minu nimi . " Karmid mehed tulid lähemale , nooled ammusoontel . Nad olid habetunud nagu kollid . Assol hakkas kõhe . " Ütled end kloostrimehe teejuht olevat ? Aga millal too kloostrimees läks ? Peale jõulu kohe ? " " Peale jõuluõhtut kohe , suksud ootasid , ta pidi minema Saduküla poole ja Siimusti mõisas hobuseid öösi vahetama . Kiire hakkas teisel enne ööd ja siis mina kukkusin saanist välja . " Mehed vahetasid pilke . Asso jutus tundus neile miski kahtlane . Üks neist taipas pärida : " Ütle , kas sa tunned Proconsuleid ? " – " Ei , isand , ma pole neist mitte kunagi kuulnud . " Nad hakkasid omavahel sosistama ja Asso tabas mõned sõnad . Käis suurejooneline kampaania Proconsulite vastu , vibuotsad vaatasid välja tallmeistri aknaist , Liborius oli sõitnud üksinda ja kõrvalisi teid mööda lahinguülesandega välja . " Nüüd astu majja , " ütles esimene koll . Asso astus majja ja nägi seal suurt hulka kardetavate nägudega mehi . Nad pingutasid kahemeetriseid vibusid , kärbid ja taprid vedelesid igal lauanurgal . Siin istus ka vana mõisahärra teistest natuke eraldi , jäine ilme näol , ja näris oma halli habet . Kondid oli ta jõudnud juba läbi närida ja need vedelesid närituina kõikjal tema ümber . Teda ümbritsesid mõned saksa verd maksukogujad , ainult valitseja poiss oli puudu . Asso tõugati mõisahärra ette . Vana Wanevar hakkas käriseval häälel rääkima : " Ütled , et ei tunne Proconsuleid ? See võib nii olla , võib ka mitte olla . Aga et saanist välja kukkunud ? Sa ütled , et kukkusid õhtul saanist välja , aga kloostrimees lahkus ju ometi varahommikul ? " – " Isand , ma ei näind , pime oli . Üks talvine õhtu sulab ikka hommikuks . Aga ta sõitis kiirelt , mina , mauh , lumme ja ei jõudnud nii kiiresti järgi hüüdagi ... " Nüüd hüüdis keegi : " Kui ta ei ole Proconsul ja kui tal ei ole kaasas kadast suuremat relva , siis miks mitte teda sööta ? Vaene poiss on ju näljas . " Vaene poiss ei suutnud seda õnne uskuda , kui ta viidi söögisaali , vaatega parki . Ta oli teejuht , tähtis isik ; tema pidi sööma mõisalauas , sest on ju teada , et Liivimaal teenijasoost inimesed mõnikord ka siis isandalaua taga istuda võisid , kui junkur ise einetas . Ainult siis ei tohtinud teenijasugu inimene istuda , kui junkur kas seisis või kas või üle laua soola küünitama juhtus . Kas sa tunned Proconsuleid ? Või veel , kes neid siis ei tunneks ... Mõisa tammine laud oli T-kujuline , laua mõlemal harul , kus mehed istusid , puutumata toit . Meestel polnud aega süüa , nad olid kiirustanud sõjategevusse . Asso aga neelas toitu ja mõtiskles , kus istub Liborius . Sest temal oli Anne röövijale üks üllatus varuks . Poisil oli kaasas rusikasuurune karvane kera , mis oli ühel kevadel leitud vana härja kõhust . Millega võis nõiduda ja millest halltõbi nagu kulutuli võis lahti minna . Poiss oli sinna kõiksugu ürtisid sisse toppinud . Asso oli kord kogunud pudelitäie äralämbunud kuke verd ja vahetanud selle Kassipera kümneaastase perepoja Ikkelega vana mündi vastu . Selle mündi andis ta Padaoru Lauritsale , kellelt sai vastu rüütli säärekaitsme . Ta kippus omakorda ka kedrist vahetama ja sai Küümaka Lembihennelt asemele tuulepesa . Tuulepesa asemele tuli vana patutukaristusest vabastamise kiri , iganenud dokumendi asemele Välgi Meelitult saadud torupill , mille sees kolmkümmend surnud lepatriinut . Alles siis , kui poiss teist korda Ikkelega vahetas , tuli talle vahetuskaubana see härja kõhust leitud muna . Ent et seda muna enda valdusesse saada , pidi veel tüki ruske ilvesenahaga peale maksma , nii väärtuslik oli see . Nüüd kergitas Asso kiiresti muna- ja pekihunnikut oletatavas Liboriuse taldrikus ja pistis kiiresti selle alla oma karvase muna . Muna oli nii pehme , et taldrik kiiva ei kiskunudki . Nägin seda juttu rääkides , et meie tubli Collatinus siledas kamlotist tuunikas istub niisama ja tal ei ole peale söömise midagi muud teha . Sellepärast tõlkisin jutu viimase otsa ladina keelde . Collatinus lõi kaht kätt kokku ja sõnas : " Kui sa ütlesid , et selle härjamuna sisse on ürtisid lükitud , siis tuli mulle meelde , et Martini väravate lähedal on alanud katk . Seal käivad juba ringi mustad tohtrid , ürdid nokkades , palju , palju lõhnarohtusid . Rahvas on hirmul , sellest piirkonnast põgenetakse . Kõik sai alguse sellest burgundlaste rünnakust möödunud kuul . Rahvas räägib ka , et kuninganna valmistub põgenema koos mingi keigarist hertsogiga , tõld olla juba mitu korda ette antud , aga ikka tuli midagi vahele või keeldus kuninganna haige poeg sõitmast . Mina pidasin Hilariuse mäel teoloogidega dispuuti , saime olemise põhiküsimuse disputeerimisega juba ühele poole ... " Pidin oma mõtetega vanalt healt Liivimaalt välja tulema , sest Collatinus ja Kunigunde nõudsid tähelepanu . Kuid teadsin üha edasi , et Liivimaal on möödunud mu elu õnnelikemad päevad . Mu parim sõber Collatinus aga oli suuresti kosunud . Lust oli vaadata sõpra , kes kord oli minust lahkunud nii armetus olekus . Ka tema põskhabe oli nüüd vägevam ja põsed selle kõrval punetasid nii mis kole . Kuid ta oli halliks läinud . Collatinus selgitas rohkete peanoogutuste saatel , nagu tal kombeks : " Siin Pariisis on iga korralik klooster mõttekaaslaste ühendus . Sellisena erinevad siinsed kloostrid tugevasti Saksamaa omadest . Neid võib pidada sakslastest palju ilmalikumateks . Ilmalikust kloostrist võib igaüks ära käia , kuid altar vajab siiski teenimist ja nood , kes ei ole seda piisavalt korralikult teinud , ära käia ei saa . Üheski Pariisi kloostris ja kõrgemas õppeasutuses ei ole midagi tegemist Proconsulitega . Kloostrites ja õppeasutustes on ringmüüride vahel heinahunnikud , nn. õlekambrid , kus istub ka lõbusamat rahvast . Noori ilusaid naisi , kes viskavad oma nalja , kuid mitte labast . Mida edasi kesklinna poole , seda vähem labasemaks rahvas muutub , õlekambrites on neid eriti vähe ; neid , kes on suuremal või vähemal määral labased . Siin pole muud , kui astu aga naistele ligi ja hakka juttu puhuma . Nemad võtavad sind alati tõsiselt . Ja paljud vennad ei hakka naistega rääkimist üldse segama . Aga ega ma koos vendadega palju olnud . Mina olin hoopis mujal , tegin muid asju . Muu hulgas uurisin ma Hôspital d'Armagnac'is ühte käsikirja , millel kaval ja pikk nimi : " Kõrgeaulise Isand Cebtpari , Monsoreau Krahvi Elu ja Tegevus , Kuidas Ta Tuli Kuningakojast Sisse ja Läks Jälle Välja , Keda Ta Seal Kohtas , Kuidas Flöödimäng Rohelisel Aasal Tema Jaoks Täpselt Algas ja Kuidas Nümfide Jaoks , Tema Oma Käega Kirja Pandud ja Seitsme Pitseriga Kinnitatud " . Vaat sellist käsikirja oli mul au uurida ja ma ei kahetse seda mitte . " " Keda ta seal kohtas siis ? " " Senlis'i maafoogti , kes oli tugev mõõgavõitluses . " " Ja millal sa siis esimest korda katku nägid ? " küsisin mina murelikult . " Kuu aega tagasi sõitis üks sinises mantlis hertsog suure kaaskonnaga mööda Honoriuse väljakut . Tema teed ristusid pidevalt rottide omadega . Rahvas oli üles ärritatud ja arvukad kerjused , nagu juba heaks kombeks on saanud , olid ärritatud sellepärast , et nii kõrge isiku saatkond annetab neile nii vähe . " Vaatasin hirmuga aknast välja . Väljakul tatsasid tuvid . Kas kannavad nemadki katku ? Kunigunde askeldas kardinate taga , tema vari oli hästi näha . Oli küll suur asi , et mul oli selline naine , ja nüüd äkki – katk ... See ei kõlvanud kuhugi . Millised linnajaod võisid olla nakatunud ? Sel päeval läksime Collatinusega kahekesi koos kooli . Oh Jumal , et mul oli ka julgust oma naine kaasa võtta , aga Honoriuse tänaval , teate küll , seal , kus seisavad mõned konnetaabli tõllad ja kust saab pöörata juurviljaturule , pööraski Kunigunde juurviljaturule . Ta armastas kõikjal ise käia ega tarvitanud meie uut teenijat . Korvike mantlihõlma all sobis talle täitsa hästi . Collatinus manas ette väga asjaliku näo ja sõnas : " Siinsed frantsiskaanid on väitluses väga tugevad . Väited esitatakse terve hulgana , alatasa pöörduvad nemad Augustinuse poole . Aga naise lasid sa ilmaaegu minema . Kindlam on siiski kaasas käia , kindlam on ikka ja alati kaasas käia . " Jah , linn oli muidugi ärev , pimedaid nurki oli palju ja aeg-ajalt sai keegi noolelasust surma . Ent Armagnaci palgasõdurid pidasid ikka end suhteliselt kenasti üleval , ehkki sõja algusest oli möödas juba üle kolme aasta . Tegelikult olid armanjakid ainsad , kelle tegevuse üle sugugi rõõmustama ei pidanud . Äärelinnade poekesed olid juba kannatanud nende röövimiste all . Asi läks pigem halvemaks kui paremaks , aga aeglaselt . Äärelinnast tükkisid palgasõdurid heinaturu ja frantsiskaani kloostri vahele , kus paiknesid kuulus kaheksakümne astmega trepp ja kiviristid tänavanurkadel . Et selle trepi ääres oli vaba ruumi majade ehitamiseks , üürisid koha lihunikud ja ehitasid sinna oma tsunftihoone , mis armanjakkide poolt kohe osaliselt tühjaks rööviti . Kõike ei tahtnud võtta isegi Armagnaci palgasõdurid . Järgmisel päeval oli lihunike tsunftis liikumist märgata : oli ausaid lihunikke , kes nõudsid oma raha tagasi . Kuid esialgu ei olnud teada , kas konnetaabel hoiab armanjakkide poole või mitte : kord näis nõnda ja siis jälle teistmoodi . Neil juhtudel oli rahval kombeks pool suud kinni hoida . Nimeliselt oli konnetaabel muidugi kuninga teenistuses ja kuningal oli veel palju muud : kuningal oli ihukaitsevägi , tal olid ka mõned üsna vahvad rüütlid , kes peaaegu millegi ees tagasi ei kohkunud . Ent palgasõdurite ja nende juhi Bernard d'Armagnaciga aeti kavalat äri . Kuningas tegi sõdurite juhile järeleandmisi , kuid Bernard'i poliitika ei olnud enam järeleandmiste oma . Bernard mängis kuningaga nagu kass kookoniga ( suuri kookoneid ei jäta kassid lammutamata ) . Suvel levis linna vaesemates jagudes kuuldus , et lihunikud Croix du Trahoir' ristikuju juurest , kus Collatinus väitis end elavat ja ainult leivast ja veinist elatuvat , püüavad armanjakkidele kaotatud raha mingil viisil tagasi võita . Muidugi , võlg on võõra oma ja midagi ei tohi jääda vaenlase kätesse . Sel ajal oli Bernard juba suurim väeülem Pariisi linnas , kellele väga raske midagi halba teha . Kuidas hakkad sa taga kiusama neid , kes on pandud valitsema sinu üle ? Bernard d' Armagnac oli tõesti suur . Veel tema vanaisal oli olnud sidemeid Pühal Maal , ja seda ajal , mil see maa oli pea tervikuna kaotatud . Mõningaid armanjakkide juhi vastu peetud vandenõust osavõtjaid karistati . Olime Collatinusega juba kolm päeva kohtunud ühe palee lasila juures , kus oli kena aed . Katkust ei olnud jälgegi , ehkki muhkkatk on koletu ja ohtlik , ta võib lihtsalt ümber hiilida – lüüa siin-seal välja kõige väiksemagi palaviku näol , siis aga tungida järjest edasi otsekui vahutav vetevoog . Inimesed , kes siin ja seal alles hiljaaegu liikusid , jäävad järsku vaikseks . Sa ei tea teda mitte oodatagi , kui ta tuleb juba , sa ei jõua astuda esimest sammugi põgenemiseks , kui ta on sul juba kannul . Ent meie Collatinusega kohtusime päris rahulikult ja asjalikult . Arutasime päevasündmusi , ja ma ei ütle praegu täpselt kõiki nimesid , kellega ja kuidas neid sai arutatud . Munk igatahes ütles murelikult ja venitades välja enam üldse mitte köögiladina sugemetega sõnad : " See Bernard tuleks tegelikult tabada võltsi ristiusu riituselt , niimoodi tõmbab ta kogu linnale häda kaela . Ta , kõneldakse , olevat salajane templirüütel . On suur eksitus , kui mõni arvab , et hereetikuid ei ole üldse olemas . Templirüütlid – nad kõik on hereetikud , algusest peale on olnud . Hereetikuid on tihti kuningakodades , nad teevad oma jälke katseid ei tea millega . " Ja vaene ( vist segi läinud ) Collatinus pööras oma pilku siia ja sinna rahvarümasse , justkui kartes kedagi tulemas või mitte tahtes näiteks näha kedagi , keda ta juba öösel unes oli näinud . Siis kuulsin teda veel sellist juttu ajamas , et hereetikutel on kombeks nõiduda . On võimalik sooritada katse inimese kolba ja toonekure hingetoruga , katse , milles vanad kaldealased olid suurejoonelised meistrid . Selle taga on nimelt õpetus , et kolp võib liikuda , kui tema õõnsustesse hingetoru kaudu puhuda ; ja see imiteerib meie endi elu : me puhume elus kogu aeg läbi oma hingetoru ja just nimelt kolbaõõnsustesse . Iga inimene on otsekui omamoodi tükike õudustest ja nõidustest . Jah , õhk juhitakse kolbaõõnsusse L-kujulist toru mööda . Nõiad usuvad , et torujätketest saab õhk hoogu juurde . Me rääkisime lakkamatult nõidustest ja alkeemiast . Collatinus oli hoogu sattunud , kuid panin tähele , et viimasel ajal oli ta järjest enam väsimas . Ei olnud temast enam kunagist vahvat reisikaaslast . See oli Pariisis aeg , mil kõrgetelt rõdudelt klopiti alla vaipu ja hoolsasti peenrale istutatud punased begooniad said tolmuseks . Mul oli huvitav vaadata , kuidas tumepunasele sametitaolisele pinnale lendleb tolm , koosnedes mitmesuguse suuruse ja kujuga tolmutortidest . " Ma lähen nüüd taas oma naiste juurde , " kõneles mulle munk . " Naiste ? " küsisin ma üsnagi hajameelselt , sest valmistasin mõttes juba lõunast loengut ette . " Jan Hus Prahast arvas , et naised ei tule meestele intellektuaalsetes asjades appi , isegi kui nad neid armastavad . " Kohtukooli valgeks lubjatud hoone tuli vastu . Siin tundsin end juba kindlamalt , linna ärevad sündmused siia enam ei ulatunud . Va üliõpilane Jecatoun tuli vastu , käed tähtsalt seljal ja otsekui närides midagi . Nähes mind , sõi ta suu väga korralikult tühjaks ja ütles tavapäraselt : " Rikkalikud tervitused ühes suurejoonelise lugupidamisega sinu väärikuse ja kindluse vastu , erudiitseim meister . " See aeg , kui mind nii on nimetama hakatud , on toonud minu elus kaasa murrangu . Üliõpilaste tagasihoidlikud ja leebed köhatused minu saali astumise ajal olid mu kõrvadele heaks muusikaks . Nad pöörasid raskete raamatute kirbukirjas lehti , mina aga röögatasin : " Me istume suure pidulaua taga , mille ühes otsas Aquino Thomas , Guglielmus Parisiensis , Abelardus , Aristoteles . Selle teises otsas on teadmiste valgus ja oskuste koit . Me oleme kutsutud auvõõrad , mitte mingid juhuslikud külalised . Astugem tõrkumata tarkuste teel ja meie hing avaneb kõigele puhtale . Olgem siis selles peegliovaalis . Olgem selle peegliovaali väärilised . Oleme ju teiega saavutanud parima võimaliku : oleme sirvinud kõigi viie äriraamatu kapiitleid . Kuid õigusetundmine on näiline ja mitte tegelik distsipliin , vähemalt enne kohtuotsust ; ta ei näita sugugi , kuidas on asjad tegelikult . Sest kas saaksime me kogu tänapäeva Saksamaalt leida äriraamatut absoluutselt õigete numbritega ? Kaupmehed eksivad kõikjal , sest nende arvutamisoskus jätab soovida . Prahas , kust ma tegelikult tulen , elas Karjaturu ääres kasukakaupmees Bohumka , kes jättis maksud võlgu ja kelle varanduse pani notaarius kolm korda sekvestri alla . Aga mis siis on see saladus , et kaupmehele tema maine vara ikkagi alles jäi ? Asi oli selles , et ta oskas seda hästi jagada , ta viis oma vara lihtsalt sõprade juurde peitu . Sõprade , kellest enamik ei elanud selles kandiski . Nii võis selle Bohumka kogu maist vara leida ja kokku koguda siit ja sealt ja mees isegi õpetas : " Teie juures , isand Cetvertek on see tooli hõbenupp , teie juures , parun Hvozdno Ctibori , on inkrusteeritud peeker ... " Nii möödus sellesinatse Bohumka elu alati lõbusalt , notaariused ei saanud tema maist vara lihtsalt kätte . " " Rikkalikud tervitused ühes suurejoonelise lugupidamisega sinu väärikuse ja kindluse vastu , teie erudiitseim meister , " võttis nüüd koha pealt auditooriumist sõna üliõpilane Hugues , kel oli alailma kombeks oma nina kõigesse toppida . " Olid alles nimed teil seal Prahas . Vaaza Ctibori ? Kes on midagi sellist enne kuulnud ? Keel läheb sõlme , kui midagi sellist välja hääldada . Ja ometi on sellel mingitki sarnasust meie põhjaprantsuse keelega . Vaaza – see ongi prantsuse keel , ainult et sõnad on hääldatud valesti ja tagurpidi . See on ju väljend ? a va ( nii läheb ) , ainult et tagurpidi , võetud jalgadelt ja topitud pea peale , nagu topib end ise pea peale vana kloun Braque kabeli meiupuu juures siinsamas meie linnas . " Champagne'ilase Hugues'i sõnavõtud häirisid mind juba ammu , kuid ma ei näidanud seda välja . " Nüüd unustage igasugused arutlused äriraamatute üle . Meil on tulemas eriline harjutus , mida ülikoolides ikka aeg-ajalt tehakse . Me jagame kõigile välja ühe vana käsikirja , mis ... Abiline ! Kus on meie vanad käsikirjad ? " Üliõpilased panid oma päevikud ja muud paberid kinni . Abiline tuli aga minu ligi , kaasas Boethiuse käsikirjad . " See siin on Boethiuse eessõna Porphyriuse " Sissejuhatusele kategooriatesse " . See arutleb riigiõiguse üle . Juttu on ka matemaatikast ja muusikast . Boethius sündis neli aastat pärast Rooma impeeriumi lõppu , pärast seda , kui Odoaker keiser Romulus Augustusekesele raha pihku surus ja ta häbiväärselt pagendas . Romulus Augustusekene sai kümneaastasena täitevvõimu ja elas veel AD . <arv> , kui Rooma impeeriumist ei olnud suurt midagi alles . Sel aastal kirjutaski Boethius oma kuulsa eessõna Porphyriuse " Sissejuhatusele kategooriatesse " . Ta oli saanud ka gootide kuninga nõuandjaks , konsuliks , saadikuks . Õigusmuusa jüngritena peaksime hästi teadma , milline oli gooti rahva valitsemissüsteem . Peab küll märkima , et see oli väga lihtne . Jah , see oli liigagi lihtne . AD . <arv> oli Ermanarich tavaline maaisand , kuid kuulutas end kusagil Kiievi koskede lähedal vürstiks . Pangem tähele , et Rooma viimaste õigusediktide järgi oli see päris lihtne . See oli vaid toonane tava . Ermanarichi järglane sada aastat hiljem oli idapoolsete gootide impeeriumi juht Theoderich , õigeusklik katoliiklane . Tema tütar oli Theodora , kes abiellus Ravenna aadlikuga . Theodora sünnitas visigootide kuningale Leovigildile Hermenegildi , kes sai Hispaania kuningaks ja suri <arv>-aastaselt . Hermenegild abiellus Austraasia Inigundaga , neil oli ka laps : Athanagild . Ma ei tee mingit saladust sellest , et see idapoolsete gootide vana suguvõsa jõuab läbi läänepoolsete gootide , läbi Norra ülikute ja Taani kuningate lõpuks paljude inimpõlvede pärast Vestfaali ja siis edasi Liivimaale , kus kehtib teine talupojaõigus , millest teile pajatan teine kord . Nõnda siis jutustavad vanad allikad , et vana Ermanarich oli usurpaator , ta võttis võimu sealt , kus ta seda ei oleks tohtinud teha mitte ühelgi juhul . Ent inimesed on olnud niisugused juba Aadama ajast – isegi kui nad on rumalad , on nende suguvõsad ometi elujõulised . Rumal on tugev ja tema veri on korras järglaste saamiseks . Me ei saa siit küll teha ühtegi tõsist järeldust oma distsipliini tarvis . Selleks on teil vaja lugeda hoopis Boethiust , mille ma teile välja jagasin . " Pärast Boethiuse lugemist ja küsimustele vastamist pöördusin ma kannal ringi ja astusin mööda ristikäiku välja . Mulle tuli järgi Nicolas Saksamaalt , üks mu suurimaid imetlejaid ? ütleksin küll hoopis , et minu tarkuse imetlejaid , sest kui ütlen " mina " , siis mõtlen ma alati kõige puhtamat tarkust . Küünlalühtri all , kus aeg-ajalt võisin näha oma kolleege loengutesse suunduvat ja kust ei olnud mitte kaugel imeilus Püha Guglielmust kujutav värvi-klaasaken , sai Nicolas mu kätte , tegi suured silmad ja küsis väga võhiklikult : " Rikkalikud tervitused , etc . , etc . , kuidas sa seda kõike küll tead ? Kust pärineb see kõik ? Sa tead vanade suguvõsade kulgemisi , sa tead täpselt , kuhu üks dünastia välja jõudis ? Kuidas sa seda kõike suudad ? " " Hee-hee , " vastasin talle väga otsekoheselt . " Ei saa saladust teha , et ma olen vanalt healt Liivimaalt , mille linna – Revalit – tunneb põhjamerede ääres igaüks . Liivimaa maaisandate hulk on väga suur , seal on üks uus mõis teise otsas kinni . Kui palju suurt ja uhket aadlirahvast on Liivimaale kokku tulnud ! Sulle aga tahaksin ma rääkida Palamuse kirikust , kõige ilusamast ja kõrgemast kindluskirikust Liivimaa selles regioonis . Esimeste ordumeistrite ajal ei olnud kirikut veel olemaski , kuid selle asemel oli uhke loss suurte müüride ja tõstetavate sildadega . Ringmüüri ja sisemüüri vahelisel alal pidasid korda ahelais ja tigedad karud , nagu tol ajal kombeks oli . " " Issand , " ütles Nicolas . " Oli juba üle tubli tuhande kahesaja aasta meie Õnnistegija sündimisest , kui sessinases Palamuse lossis elas lossipreili Mariza . Seesama Mariza pidi kindlasti olema just sellesama vana suguvõsa üks võsudest . Ma mõtlen ikka sedasama suguvõsa , kellest enne nii palju juttu oli . " " Iseenesest mõista , meister , " ütles Nicolas . " Miks ma arvan , et Mariza ja tema vaarisad olid sellestsamast vanast suguvõsast ? Seletasin teile ennist väga palju gootidest , kelle soost võrsunud valitsejad tavatsesid hilisemail aastatel olla Luxembourg'i krahvid . See oli just nimelt Lääne-Vestfaali komme muuta Kunigunde nimi Kunizaks ja Marigunde Marizaks . Sellepärast võis arvata , et Palamuse lossipreili Mariza suguvõsa ei olnud omal ajal mitte kusagilt mujalt tulnud kui nimelt Luxembourg'ist , kus aga enne Barbarossat valitsesid läänegootide kauged hõimlased . Kuulsa suguvõsa jooni leidus ju ka Mariza näos . Ta oli nii kahvatu oma õrnas ilus . Isa ei lasknud teda kuhugi , vähemalt mitte lossist kaugemale , aga lossi territooriumil võis ta käia , kus juhtus . " " Kas ka karude aedikus ? " küsis Nicolas . " See oleks ju lisanud väikest vürtsi tema käimistele ? " No ei , karude aedikus muidugi mitte , Mariza veetis aega oma Duvenschlagis ehk tuvimajas , tuvide kudrutamine oli tema armsaim heli . Võib-olla arvas ta , et kui tuleb kord prints valgel hobusel , siis võiks ka see prints temale samal kombel kõrva kudrutada nagu nood valged tuvid . Noh , Marizal oligi juba mingi peigmees , ja see peigmees läks ühel päeval sõtta . Mariza soost olid kõik meesliini esindajad alati sõjas käinud , kui äbarikud nad ka polnuks . Kuid ühel toredal hommikul maandus Mariza Duvenschlagis hall pika nokaga võõras tuvi . Võõras mis võõras . Ja selle pika noka vahel kandis see tuvi kummalist kirja : " Mariza peigmees sõjas surma saanud , varsti saadetakse kirst järele üle maade ja merede . " Ja et kirstu saabumine võtab aega . Mariza ronis lossitorni , tuul mängis tema kiharate ja kleidiga . Ja siis ta kordas : " Aita , Kristus , mul siit surnuna alla jõuda , mu elul pole mingit mõtet , kui ma pean edasi elama ilma tema , Bennota . " Asi oli selles , et Benno oli Mariza peigmehe nimi . Ja Jeesus Kristus aitaski . Mariza ei olnud mitte märganud , et parasjagu just sel ajal , mil tuul üleval lossitornis nii siivutul kombel tema rõivastega lehvitas , oli all peatunud kuulus röövrüütel Sõnajalg . " Nicolas kükitas mu juttu kuulates aupaklikult maha , ristas käed ja asetas neile oma lõua . Röövrüütli kohta oli tal eraldi küsimus : " Nimi oli Aspidius ? Sõnajalg ? Selliseid nimesid kannavad ju mungad , kelle ülesandeks on sõnajalgade istutamine kloostriaedadesse ja kalmistutele . " " See Sõnajalg haaras ülalt kukkuva Mariza naksti oma kaenlasse ja läinud ta oligi . Tulnuks too röövrüütel sisse , laamendanuks lossis , otsinuks sealt Marizat , ei oleks teda ehk kahe paari härgadega ka välja saanud . Aga nüüd ratsutas Sõnajalg Marizaga minema , tüdruk ikka hobuse laudjal , nagu kombeks . Nii nad siis jõudnudki Sõnajalale kuuluvasse hertsogkonda , mis Palamusest muide üsna kaugel asus . Benno tuleb tagasi , näeb , et pruut ära varastatud . Harilikult on iga auväärt junkur ja mõisaisand harjunud , et pruudi röövimise oht on kõige suurem pulmade ajal , mil nokastanud seltskond pruudi varastamisega küll ja küll hakkama võib saada . Liivimaal on erilised ringmängud , need seisnevad selles , et kogu vakuserahvas koguneb hulgakesi pruudi ja peigmehe ümber . Nii tekib suur ringmäng ja kõik laulavad ringmänguviisi " Tule mulle , pruudikene " . Pruut aga ei kipu kuhugi tulema . Õlut juuakse suurtest puukappadest ja seejuures võistlevad mehed , kelle vuntsidele ja habemele jäävad kõige suuremad õllemullid . " Rääkisin liialt kiiresti ja Nicolas ei saanud aru . Aga siis vestsin ma Liivimaa pulmakommetest edasi , ma olin nii kütkestatud omaenda häälest ja esituslaadist . Mulle paistis , nagu kõlaks selles avaras maailmas üksnes jutuvestja hääl : " Pruut paneb enne pulmatseremoonia algust enda külge loodide viisi hõbedat , et parem välja näha . Liivimaa on talvine ja lumine maa , Liivimaa on pimedusemaa . Sellepärast ei ole hõbe pruudi rinnal meie kirikutes ja meie tingimustes kunagi nii palju kiisanud , et ta kirikus kedagi pimestaks . " Nüüd segas mu noor sõber taas vahele : " Kui hästi te seda ütlesite ! Te olete päris poeet , te olete veel parem kui Alcuin . " Lõpuks selgitasin Nicolasile , et Benno sai oma pruudi lõpuks Sõnajala karukäppade vahelt kätte . Oli ka aeg , sest naine oli hakanud halva hoolduse tõttu ära närtsima . Lõpuks olin oma jutustustega lõpul ja Nicolas samuti väga rahul . Selleks korraks algas suures linnas talv . Pehme talvine kliima tõi ka lumeüllatuse : väravad ja portikused mattusid natukeseks ajaks lumme , et aga siis taas lahti sulada . Neis tingimustes ei jäänud katkust midagi järele . Oli üks linnajagu , kus inimesed mõistatuslikel põhjustel surid . See kestis väga lühikest aega ja üleüldist katkuhoiatust ei antudki . Ja katku tõenäoliselt edasi kandvad rotid kadusid linnast , kadusid maa pealt . Kadusid , nagu poleks neid olnudki . Mõned neist pugesid Sainte-Catherine-du-Valdes-Écoliers' kloostriaias urgudesse ja nagu räägitakse , võinuksid nad sealt leida pelgupaiga paljudeks aastateks , võib-olla isegi aastakümneteks , sest neid urgusid ei avatud . Burgundlased võtsid kolme ljöö kaugusel linnast kinni kellegi kõrgest soost isiku , kes aga kohtlemise üle ei kurtnud . Seda teada saanud , mõtlesin otsekohe , et see oleks ju tegelikult võinud ka minuga juhtuda . Õhku paisati mingisugused lunarahanõudmised , mis tegi kogu asja hirmuäratavamaks . Mõtlesin siis , et meie julgeolekut tuleks hakata kindlustama palgasõdurite abil ; ja ep olnud seal kedagi sobivamat kui armanjaki palgasõdurid , kes olid valdavalt kogukad mehed suurte odadega . Talviti kandsid nad pikka karusnahkset keepi ja hoidsid silmi hoolikalt kiivripilude taga . Nende metsikus tuletas mulle meelde metsikust minu kodumaal . Palgasõdurid olid end Pariisis hästi sisse seadnud . " Olla pariislane – see tähendab olla , " rääkisid nad alati , nagu oleksidki juba kuninga enda sulased ja justkui kuuluks Pariisi linn ainuüksi neile . Neil päevil kutsus doktor Hipparchio , õigusteaduskonna üks olulisimaid teadusemehi , mind enda juurde , tahtis kõnelda . Hipparchio oli tõsine nagu isa , kes just panemas oma poega kooli . Ta kokkukasvanud kulmud lainetasid kummaliselt , kui ta teatas minu õpilaste jõudmisest bakalaureuse-teadmisteproovini . Lähemalt selgitas ta ka seda , missugustest auväärsetest õpetlastest hakkab koos seisma teadmisteproovi vastuvõttev nõukoda . " Linnas on nüüd juba raskem läbi lüüa , " selgitas ta . " Suhted eri võimude vahel on meie linnas keerulised , noored õigusteadlased ei saa vastu talve tööd . Kui sa nüüd avameelselt ütleksid , mida arvad sa selle kohta , et meie omad maksavad inglastele tribuudi välja alles nüüd ? Azincourt'i lahingust on ju nii palju möödas . Inglane on juba Caeni väravate taga või on tal juba Caeni lõunaväravadki selja taha jäetud . Kohutav vägi on tulemas Béthune'i ja Seine'i vahel . Inglane on Rouenis , inglane on varsti igal pool . Vapraid prantsuse rüütleid ei ole enam palju alles jäänud . Oleks siis ometi nõnda , et nad jätavad puutumata Béthune'i , Buridanuse sünnilinna ! Loodame , et nad selle linna poole ei liigu , Rouen on ju täpselt sama kaugel ? või muidu hakkavad nad ehk veel meie pühi haudu rüvetama ! " " Miks oli Azincourt'is nii , et lahingueelsel ööl suvatsesid prantslased pidutseda ja juubeldada , kui inglise sepad ihusid mõõku ja inglise jalaväelased olid pannud sõjanuiad valmis ? Ega ma ei küsikski seda , kui mitte kogu rahvas , kas või minu teenridki sellest ei räägiks . " " Kullerid tõid täpsed teated sellest lahingust kohe meie linna . Jah , see oli meie , Prantsuse armee , kes sel ööl oli laiali suurel alal Tramecourt'i mõisast Azincourt'i külakese esimeste majadeni . Eelmisel ööl oli Inglise eelvägi kohtunud saja valitud prantsuse heeroldiga kusagil Pikardia lavamaa algul . Nendele ütles Inglismaa kuningas : " Meie marsime täna Calais' peale ; kes üritab meid takistada , see kaob . Ärge takistage meid või muidu saate näha , kui suures koguses hakkab voolama kristlaste veri . " Kui Prantsuse vägi oli surutud metsade vahele , siis oli ta algul oma mõlema tiiva siruulatuselt peaaegu <arv> jalga ... " " Tiibade siruulatus ? " küsisin mina . " Sa oled ju ometi filosoof ega mitte linna tuvitädi St Chapelle'i tornide juures . Nii ei saa sõjaväe kohta väita , nii ei saa ... " " Ma ei väida mitte midagi . Niisiis ... " jätkas ta õpetatud toonil ... Ma pidin teda taas eksitama : " Teil , prantslastel on ju veel toredaid mõõtühikuid , mida minu kandis naljalt ei leidu . Kaheksasada jalga ? kui palju teeb see prantsuse mõõtudes ? " " See teeb umbes sada kolmkümmend kolm prantsuse mõõtu . Või siis <arv> ritva ? meie , prantslased , mõõdame kaugusi ka ritvades ja nimetame seda mõõtühikut pertica . Võib öelda ka <arv> arpennis't , kui me räägime pikkustest . Prantsuse väes oli üle kahekümne suure kolonni , kahureid , kümme tuhat vimplit ja odalippu . Prantsuse väes oli tuhandeid mehi kõigist ümberkaudsetest maakondadest , kohal olid Burgundia ja Brabandi hertsogid oma meestega , Grandpré maaisand , Alenconi hertsog ? Amiens'i eellahingu võitja , tõeline sõjageenius . Nad panid ratsaväe ettenägelikult tahapoole , ja ratsaväe juures oli nende väejuht , konnetaabel d'Albret . Raskete sõjaratsudega rüütlite taga olid kõik moonavoorid , milles koormakandjaid eesleid oli musttuhat . Konnetaabli väes , seal keskel oli ligi viiskümmend tuhat head meest , neist umbes tuhat rasketes basinettides , odad kolisemas vastu kilpe . Kogu see meeletu vägi oli Tramecourt'i teele kokku surutud , ülimalt korrapärastes ridades . Lisaks d'Albret' rüütlitele oli kaheksa tuhat rüütlit tiibadel , keskel oma meestega rüütel Rambures , ammu- ja vibuküttide meister , siis Boucicaut' hertsog saja või kahesaja pikkvibuga . Neid kõiki ei jõua üles lugedagi . " Sain seda juttu kuulates hästi aru , et ta püüab võõramaalast suurte numbritega rabada ja paneb igale poole nulli juurde . Miks ta seda teeb , sellest ma enam nii hästi aru ei saanud . " Azincourt on mõistatus . Ta on salapärane kui öö niihästi võitjatele kui ka kaotajatele . Kas polnud Alenconi hertsog – see mõtlik veetlev väikesekasvuline mees – , kas polnud just tema prantslaste tõeline sõjageenius ? Mees , kes lõhnas äikese järele , kellest hoovas välku ? Igatahes ei tohi d'Albret ennast tema loorberitega ehtida . Mis kõik oleks võinud saada prantslastest ja nende maast , kui sel mehel oleks lastud vabalt tegutseda ? Inglastel olid keskel jalaväelased , mõlemal pool tiibadel vibukütid kolmes reas . Teineteisele läheneti mitu tundi , eriti kiirelt tegid seda rüütlid . Lõpuks jõuti peaaegu laskekaugusele , õhus hõljus pahaendeline vaikus , mida katkestasid üksnes üksikud käsklused , vihmarabin ja hobuste hirnatused . Prantsuse põhituumiku juures lehvisid oriflammid , kusagil leidus ka suur kuningalipp kolme liiliaga . Ent väikseid oli tuhandeid , kümneid tuhandeid ; sinikollased , sinikuldsed liiliapildid leidusid kõikjal , isegi kilbinurkadel . Need olid justkui mälestusesemed oma kuningast , keda rahvas armastas ja armastab . Siin oli kõike : püha Denis' vimplid , trummilööjate psii-kujulised salgad , ülekullatud valjad , lihtsõdurite kuratlik vandumine . Umbes tund aega enne keskpäeva oli Inglise vägedes märgata suuri muutusi : rivistuti nelja ritta . Siis hüüdis seal inglane : " Auaunce , banneres ! " Astuti kiiresti edasi . Trompetid hõiskasid , inglise rüütlid asetasid oma kilbid tihedasse gladiaatorlikku ritta . Nende taga astuti kümneid tuhandeid samme . Mõned arvasid , et inglased on segaduses , kuid see ei olnud tõsi . Inglased tegid edasi väga suure lükke . " " Mida see võiks tähendada , mida inglane ütles ? " " Ega teagi , küllap ta hüüdis , et ta on Inglise kuningas . Nii siin kui ka seal annavad ainult kuningad suuri rünnakukäsklusi . Tema rüü oli tikitud kullaga . Ja siis lendas prantslaste poole kuus tuhat noolt . See varjutas taeva . Esimene vibuküttide rida , mis ulatus pooleldi metsade varju , laskis põlvelt , teine oli kummargil nende pea kohal . Kolmas rida oli tõstnud vibud kõrgele . Meie väed olid kohe segadusse sattunud . Nagu niidetult langesid esimesed read , suur osa nooli lendas neist üle ja haavas ratsaväe südant . Teine , kolmas , neljas , viies korpus , kõik kadunud , segi , ratsud märatsemas , rüütlid neid ohjeldamas . Jalaväelased astusid lahingusse , rüütlid eesotsas . Hobused olid suudetud siiski hulluks ajada , esimesed jäid mutta kinni , teised plartsatasid üle nende ja väänlesid samuti mudas . Azincourt'i esimeste majade juures tekkis laibavall , ja kui inglise jalaväelased kohtasid prantsuse omi , jooksid need arutult ringi . Oli kolonne , kus igatseti juba taganeda . Kuid sõjakunstis on juba nõnda , et taganeminegi võib olla tiibhaarang , tegelikult edasitung . Suur Aleksander sõdis Gaugamelas , ja nagu hea kroonikakirjutaja Kallisthenes kirjutab , võttis nii Aleksander pärslaste vastu kui ka pärslased Aleksandri vastu ette selliseid taganemisi , mis tegelikult olid tiibhaarangud . Löö serviti , tungi vaenlase väkke külje pealt , siis ei saa vaenlane aru , kas oled ehk äkki ümber pööranud ja taganed !! Selliseks taganemiseks oli Prantsuse vägi liiga kobaras , kuid midagi suudeti siiski ära teha , näiteks vastase vibukütte üksikuteks salkadeks hajutada . Ma pean nüüd kasuka selga tõmbama ja minema ülikooli veinikeldri küsimusi uurima ... " Uuri aga uuri veiniküsimusi , tark prantslane , kes sa oled loodud siia ilma kõike teadma , isegi lahinguid . Oli asju , mida ta teadis üllatavalt hästi . Viljandis , kus ma esmakordselt puutusin kokku orduga ja mille rohustelt vallidelt tihti vaatasin ordu laskemeistrite tegevust , nimetati erinevatelt tasemetelt laskmist " friisiks " . Vibukütt oli ühel põlvel , kuid ta ei toetanud oma relva maha . Tema laskis kõige madalamalt " korruselt " , teine , tema võitluskaaslane laskis peaaegu tema kohalt . Ordu teadis , mis ta tegi , ja kasutas maailma üldist tava . Kui nüüd aga Azincourt'is lennutas terasnooli vastase pihta ühtekokku kuus tuhat vibu , siis tekkis selle laskmise juures kindlasti ka segadus , eriti kui arvestada mõne üksiku Prantsuse suurtükinoti võimalikku vastutegutsemist . Koolimees Hipparchio teadis lahingust , justkui oleks ta ise seal olnud . Täitsa võimalik , et ta oli vestelnud mõne rüütliga , kes oli sündmuse vahetu tunnistaja . Nüüd aga tuli aeg , mil hakkasin suhtlema teise Seadusekooli õpetlase , Depricomoga , " kes promoveeriti doktoriks alles hiljuti " , nagu tema kohta sageli üteldi . Depricomo suhtles nobiliteediga , tema majakese ees seisis kõige erinevamaid tõldu , millest mõned saabusid Kohtuväljakult . See näitas kõrgeimat klassi , doktor muidugi ei andnud end igaühele läbikäimiseks kätte . Doktor rääkis valitutega . Kõrgeim , keda ta valinud , oli Berry hertsoginna . Kaheksateistkümneaastane kaunitar ei olnud ikka veel abielus . Ta oli peene piha ja suveöiselt sumedate silmadega , mis pildusid välgukesi või võisid armsalt naeratada . Nõnda ei sobi küll öelda , kuid oma ilu poolest ületas ta tunduvalt isegi minu Kunigundet . Ühel päeval jalutasime Depricomoga purskkaevude juures ja Depricomo vastas minu arglikele küsimustele Berry hertsoginna kohta . Kõik see , millest ma nüüd jutustan , ei olnud mul teada mitte siis , just sel hetkel . Nii mõnegi teadmise on aastad hiljem säravamaks lihvinud ; need on justkui omandanud kindlamad piirjooned . Depricomo kirtsutas nina ja rääkis siiski daamist , keda oli nähtud temaga kohtumas ja armastusväärsusi vahetamas . Noort Berry hertsoginnat tahtsid endale kolmeteistkümneaastane pire krahvike René le Bon Vendôme'i dünastiast ja kahekümne kuue aastane Anthenaise'i senjöör , kes oli kõige ägedamal linna piiramishetkel rahulikult läbi Burgundia vägede linna ratsutanud , teadmata midagi hädaohust . Ja kui temalt pärast küsiti , mida ta oma teekonnal nägi , vastas ta lihtsalt : " Ma nägin ühte suurtükikuuli , mis lendas viiliti minu teekonnaga . Kuid et ma olen selliseid näinud kõikjal , ei pööranud ma sellele erilist tähelepanu . " Pariisi jäänud rüütleid panid kõik tähele , isegi kui nad olid väikesed nagu see kolmeteistkümneaastane rüütlihakatis . Armastatuim oli kadunud konnetaabli d'Albret' naine , madame de Sully . Pärast ta mehe kuulsusrikast surma jäi talle vähemalt austusväärne lesestaatus . Berry hertsoginna Pariisi-loss asus vasakul kaldal , üle tänava , mis viis kardinal Lemoine'i kooli juurde . Just seal asus Pariisi rahulikemaid väljakuid ja Berry hertsoginna võis seda rahu vabalt nautida . Daami kodulinn Bourges oli , nagu teati rääkida , väga ilus ja suur , seal kaubitseti veiniga ja sellepärast oli see vahest sama kärarikas kui sadamalinnad . Nägin seost tema kodulinna ja selle asjaolu vahel , et Pariisis asus daam elama ühele kõige vaiksemale väljakule . Hertsoginna triibuline tõld peatus Depricomo maja ees vähemalt korra iga kuu . Jalgsi liikus ta tavaliselt kolme kilbikandja saatel ja mõnikord , nähes , kuidas pahased talumehed turupäeva õhtuks müümata kraamiga koju peavad minema , ütles ta vaikselt , justkui kurvalt : " Hei , teie seal . " Teda ei häirinud , et seesinane " hei " peaks ju tegelikult tähendama hoopis midagi muud ja seda ei lausuta tasa . Kuus päeva pärast paastuaegset reminiscere-pühapäeva , kui kogu kristlik maailm laulis Taaveti pojast ja minu üliõpilastel olid tehtud juba kõik teadmisteproovid , hoiatas Depricomo , et keegi kõrgest soost daam soovib mind näha . Hiljem selgus , et tegemist on sellesama hertsoginnaga . Küll oli see halb aeg igasugusteks kohtumisteks , sest burgundlased olid juba Pariisi vallide ja müüride alla tunginud ja ainus , mida nad veel ei teinud , oli suurtükkide laadimine prantsuse moodi . Kõrgematest kirikutornidest võis Burgundia sõjavägi paista halli ähvardava massina kaugetel küngastel ja vallidel . Nende posaunid ja trompetid tegid kõva kumedat häält igal täistunnil ning ka tähtsamate lahingukäskluste eel . Kui need hõbekõrid üürgama hakkasid , siis pidi linnaelu müüride lähedal peaaegu et peatuma ja uljalt kärarikkad julgeti olla vaid ülikute majades . Mul oli kange isu minna mööda vicus Ioannis't linnamüürini , kuid ülikoolis öeldi mulle , et just samal päeval peaks Depricomo kohtuma Jumalaema kirikus Berry hertsoginnaga , kus minu teema kindlasti ja jõuliselt üles tõstetakse . Nimelt oli kellestki minu üliõpilasest kuulujutt lahti läinud , et minul olevat nõiavõimed , ma valdavat valge maagia võlurite õilsat kunsti . Ma suutvat mõne dokumendi põhjal öelda , kuidas erinevad suguvõsad omavahel seotud , kes on olnud kelle esiisa . Mulle omistati minevikusündmuste täieliku läbikatsumise võime . Ja see oli õige vaid nõnda palju , et ma tõepoolest alati just sellele mõtlesin , kui palju kõikvõimalikke inimesi on maa peal aegade jooksul elanud ! Sajandid on läinud oma majesteetlikul , minutite ja tundidega hoolikalt mõõdetud sammul , kuid inimesed on elanud ja häid mõtteid mõelnud . Esimese kevadkuu esimesel päeval seadsid linna kaitsjad noorima ja äärmiselt ambitsioonika Orléans'i hertsogi käsul Saint-Germaini värava juurde üles kuus üle keskmise suurtükki . Suurtükkide taga võtsid platsi sisse kiviheitemasinad , mis mind oma kohmakuse ja mannetusega isegi natuke naerma ajasid . Ühe suurtüki kohaleveeretamiseks läks vaja tohutult jõudu , nende raud oli kokku pigistatud võimsate teraslattidega , mida omakorda hoidsid koos veel vitsadki . Kui burgundlased näinuks , mis neid suurtükkide näol ootab , siis oleksid nad jäänud väga mõtlikuks . Kuid nad ei näinud muidugi , kõik toimuv jäi müüride varju . Minu teadmisi endale ihaldav hertsoginna de Berry saatis mulle väga lühikese kirja , mille ma avastasin ülikoolist korrespondentsi hulgast . See oli adresseeritud " minu õpetatud sõbrale " . Selle pealdise oli kirjutanud naine , sest käekiri oli ümar ja konksud p-des ja d-des hoidsid kelmikalt ühte suunda . Kohe ilmus välja ka selle kirja tegelik tooja , käskjalg , kes oli kusagil ringi lonkinud ja oodanud minu peamajja saabumist . Mõtlesin hoolikalt , mida peaksin neiule vastuseks kirjutama , sest ilmselt tuleb ta koos lugupeetud doktor Depricomoga , kes on talle juba harjunud hingeasjadeski isaks olema . Viie päeva pärast jalutasime Berry hertsoginnaga juba Boulogne'i metsa tammede , kirsside , pöökide ja mändide all . Pildid , mis meile seal avanesid , olid südamlikult maalilised , loodus oli metsik ja radu vähevõitu . Meie ajastul on suurvaime , kes armastavad rõhutada , nagu oleks suuraadel mandunud , nende naised on lodevad ega hoolitse enda eest . Mida kõrgem senjöör , seda enam karja ja põllumaid . Ja pahatihti on sellele lisatud : seda vähem mõistust . Berry hertsoginna kohta see ei kehtinud . Lugeja on algusest peale aru saanud , et minu välimus ja rapport – nagu Pariisis öeldakse – ei olnud vastavuses nende heade sidemetega , mis mulle selles linnas olid tekkinud . Välimuselt olin ma enam kui tagasihoidlik ; ainus , millega võisin hiilata , olid head kombed ja see sulavooruslikkus , mis iseloomustab paljusid Liivimaa rüütleid . Kõige selle pärast oli isegi üllatav , et minuga asus tegelema Berry hertsoginna . See siin oli üks kõrgemat klassi naine . Ta oli kaheksateistkümneaastane ; see on sobiv abiellumisiga isegi meie hullul aastasajal . Kui ta astus minu kõrval mööda metsateid , vaatasin teda silmanurgast . Siis järjest otsesemalt . Ta valge , veidi läikiva kleidi saba rappus löntsides lõikeheinapuhmis , ta kübaral kõikusid lõunamaise linnu suled . Kelmi vallatust oli temas väga vähe , see-eest leidus vallatust kolmeteistkümneaastases piredas krahvikeses , kelle nimeks René le Bon . Oleksin mina olnud hertsoginnaks , ei oleks ma väiksekest üldse kaasa võtnud . Poiss oli ju lausa jonnipurikas . Ta oli küllap kõheldes nõuks võtnud tumedapäise hertsoginna süda endale vallutada ja viieaastane vanusevahe ei andnud – nagu ta ise arvas – üldse tunda . Poiss oli oma pruudist kenasti pikem , kuid ise küpsusest kaugel . Kaugelt vaadates oli väike René hertsoginna ülejäänud kaaskonnast lahutamatu . Aeg-ajalt tegi ta mõne tantsusammu , siis üritas kõige kitsamas kohas hobuse selga ronida . Siis andis kannust , ise ratsu seljas olemata . Ta peksis kammerteenreid vastu õlgu ja tuias nagu mõni Vana-Kreeka joomapeost osavõtja . Lõpuks läks kõik nagu ettearvatult . Hertsoginna pöördus järsku ümber ja sisistas oma austajale : " Un jocrisse ! " Depricomo oli tõlgiks seal , kus ma oma verivärske prantsuse keelega hätta jäin . " Mida see tähendab ? " " Hertsoginna ütles poisile , et see on tobu . " Nüüd küsis Berry hertsoginna minult , kas ma tunnen kõiki dünastiaid ja aadelkonna harusid , mis Prantsusmaa piirest välja ulatuvad . Ta oletas , et mul on võime näha minusse mittepuutuvat minevikku . Ta oletus läks isegi nii kaugele , et ta arvas mind lihtsalt läbi tarkade kivi vaatavat ja mis tahes sündmuste kulgu teada saavat . " Kas olete ka ühtlasi alkeemik ? " küsis ta . " Kas ei peaks kõik õpetatud mehed olema ka ühtlasi alkeemikud ? Ja ühtlasi ka rikkad , sest mis on tegelikult tarkade kivi ? See on krüsoliit pluss kuld . " Seepeale käskis ta mind parandada , kui ta peaks juhuslikult milleski eksima . Tegelikult ei lummanud mind üldse see Kesk-Prantsusmaa alkeemiavaimustus . Seal , Kesk-Prantsusmaal olevat kellegi kuulsa Petrus Alchemicuse kodu . Võiks ju ette kujutada , et kõiksugused kolvid ja torud on seal kogu aeg tegevuses . Ja ehkki mind valdas sellele mõeldes täiesti irooniline tunne , vastasin hertsoginnale puhtast viisakusest nii : " Sellel kõigel on suur ja tähtis mõte sees . Kes käsitab hõbedat ja tema muundumisi , on tark . Kui palju kannatust nõuab kas või viilude lõikamine hõbeda küljest ! Ja nende ujutamine sikuveres , nende ehtimine kamprikristallidega või roostepuruga , mis pärit Rasso von Geertzi igivanalt mõõgalt ... " Kuulnud võõrast nime , pani hertsoginna oma peakese armsalt viltu . " Kes on Rasso von ... Rasso von ... ? " ei taibanud ta . Kes on Rasso von Geertz ? Tõepoolest , kes ta on ? Eks küsige seda pea ükskõik milliselt Liivimaa parunipoisilt ja nad leiavad teile vastuse . Rüütlietalon , tuhandete poiste lemmik . Kakssada aastat tagasi elanud Reinimaa rüütel , kellest rahvas arvukalt lugusid jutustanud . Meil oli kunagi kodus üks kauss , millesse ei tea kes oli sisse pressinud Rasso von Geertzi monogrammi . Neil piltidel on kangelane potti meenutavas sarvedega raudkiivris ja lehvitab Reinimaa tumesinist lõvilippu . Rasso on ühe jala jalusest vabastanud ja rebestab õhku tubli saksa kahekäemõõgaga . Ta ei hooli oma raudrüü raskusest , tõsise ja ausa sakslasena ei hooli ta vaevast ja raskustest üldse . Nähes niisuguse kangelase monogrammi , hakkasin ma kunagi – ise vaevalt kaelakandjana – seda lugu isalt ja ordurüütlitelt uurima . Ja tõepoolest , selgus , et Rasso von Geertz oli pärit vanast linnast Worringenist , mõni penikoorem Kölnist . Meie Issanda aastal tuhat kakssada ja kuus , kui üks Reini-Worringeni markkrahvidest oli langenud Pühal Maal ja vastasseis Reini maaisandate ja Kölni peapiiskoppide vahel haripunktis , otsustas nooruke rüütel Rasso asuda tegema suuri tegusid . Tema ei olnud sellega sugugi rahul , et kõik kohalikud junkrud on kiriku läänimeesteks . Ristisõdade alguseaegu olid ülikud ja kirik kenasti koos tegutsenud , üks innustas teist . Nüüd oli tüli ägedaks paisunud . Kirik ei tahtnud paljusid krahvide nõudmisi enam sugugi mäletada . Selsamal õnnistatud aastal lahkus verinoor , alles vurruudemeis Rasso von Geertz kodumõisast ühe kannupoisi saatel . Ta võttis kaasa vaid tubli kahekäemõõga ja viie päeva toidumoona , millest osa hoidis sadula ligi oma peakoti all . Nad läksid päikeseloojangul teenriga mäest alla ja neid oli saatma tulnud kogu suguvõsa . Igavesed saksa kuused kohisesid üle nende peade , ööbikud laulsid ja vana von Geertz nuttis oma rüütlisuguvõsa vapi all , et ta poeg nii õrnas eas peab ära minema . Kuid polnud parata , kui poeg oli nõnda otsustanud . Helevalge tee lookles sumedal suveõhtul lõputusse kaugusesse ja sulas ühte laotusega nagu Reini näkineidude pikad linalakad juuksed jõeveega . Rasso ja ta teener muutusid järjest väiksemaks , nii et lõpuks arugi ei saadud , kas olid need punktikesed ikka veel nemad või nende kohal tiirlev vaga metstuvi . Nad kappasid põhja poole , kus mörisesid kõverad brabandi jahisarved ning vormikate jalgade ja helesiniste silmadega põhjasaksa piigad suurisilmi nende traavi vaatasid . Rasso rännuaastad olid alanud ja nüüd võis ta tõe ja õigusega laulda oma suguvõsas armastatud laulu : " Ma seon oma seki , panen vaadi ma vööl' , peatselt vaenlast on tabamas käsi . " Rasso von Geertz oli teinud teoks rüütliunistuse – ta oli astunud oma rännuaastate kuldsele trepile . Jõudnud Flensburgi , kuulis ta paavsti üleskutsest vapratele aadlimeestele minna Läänemere-äärseid paganaid ristima . Nüüd mõtles Rasso kõik hoolega läbi ; kõigepealt oli tarvis iseendas selgusele jõuda . Kuid et ta just suurte tegude pärast kodust välja oli tulnudki , siis oli ta lahkesti nõus ja ilmus ristisõitjate kogunemisplatsile linna katedraali juurde . Tee Liivimaale oli lahti ! Ürituse eestvedajad leidsid ühe vastupidava koge ja sõit võis alata . See oli mõni aeg pärast paastu algust , laev sõitis ranniku lähedal , rüütlid olid aga kummardunud üle reelingu , nägemaks sogastes rohelistes lainetes hulpivaid jäätükke . Vahepeal olid lained üsna suured ja laev hakkas ohtlikult kõikuma . Pärast mitmenädalast laeval logelemist jõutigi Riiga . Rasso von Geertz teenis ordut Riia linnas , mäe peal Georghofis , kus tol ajal oli kõigile sellistele kangelastele paras paik . Ta õnnistati teisel pühapäeval pärast Meie Issanda Ülestõusmist täisliikmeks ja siis laulis ta kirikus koguduse ees ka täiel häälel koorilaulu Salve Regina Mater misericordiae . Rasso von Geertz tundis end Riias mugavalt ja rõõmustas , et see linn on väiksem kui Flensburg . Ehtsa sõjamehena teadis ta , et väiksemaid linnu on raskem kaitsta , nii et neil , sündinud sõjameestel , on siis rohkem tööd . Üheksa kuud hiljem tegi Rasso von Geertz omalt poolt kõik selleks , et Ugandi-sõjakäik õnnestuks . Südatalvel , mil põtrade jalge all ei praksu ükski oks , sest kõik on paksu lume all , liikusid nad Lõuna-Ugandi külade poole , vahepeal põletades ja tappes . Rassol oli julgust minna südatalvel liikvele , südatalvel , mil isaste põtrade sarved lähevad nii korbaliseks , et kõrgel taevas vihisev sabatäht ühes kuuga ei suuda neid valgustada . Ja niisama panetunud oli juba ka rüütel Rasso . Ta lähenes maarahva küladele ainult ühtviisi : tulenooltega , mehed löödi maha , naised seoti sadulate külge ja moonavankritele . Ja need külade nimed ! Juba need rääkisid enda eest , nad ütlesid kõik oma elanike kohta ! Kui ka paganlikud eestlased kangekaelselt vaikisid , kõnelesid nende asemel külanimed . Võtame kas või seesama Vaiatu , mis sada aastat tagasi Ingeborga esivanematele kuulus . Vaiatu on " vaiadeta " , ta naaberküla Kursi tähendab " kurese " , seal on pistmist kurgedega ... Maarjamaa külanimed alustasid Rasso von Geertziga Reinimaalt oma kummalist juttu , just niisugust juttu , nagu ainult eesti külanimed võivad jutustada . Kui Rasso von Geertz sidus sadula külge mingisugust järjekordset taluplikat , tulid tal kodumetsade ööbikud ja põhja looklev valge kruusatee kindlasti meelde . Kas ta selleks oli nii palju pingutanud , selleks oli püüdnud teostada rüütliunistust , et kuulda naiste nuttu ja külade vaikset sosistamist läbi sambla- ja lumekihi ? See sosin oli selgesti kuulda : ülal sabatäht pimeduses ja all sosin . Peagi jõudis nende vägi tagasi , Riia avas kriiksudes oma väravad . Jäisest Düünast õhkus jahedust , kuid soojust ei õhkunud kellestki . Riia naisi tervitamas ei olnud . Riia tuhandest elanikust olid naised vaid vähesed , ei olnud sellel linnal veel tänapäevast sisu . Naisi ei tohtinud Kristuse sõdurid vaadata ja ka kõrtsimõnud olid neile suletud . Tagasitulek oli tagasihoidlik . Siin-seal lehvitas mõni kaubasell kindaga , ordumeister Wenno andis kõigile käsu minna kremplikambrisse ja raskemad riided ära võtta . Siis minna aita , kuhu visata kogu kokkuröövitud kolu ning osa kaasavõetud naisi-lapsi . Seejärel olla valmis õhtupalveks ja harjutada jõulujumalateenistuseks . Ilus Düüna voolas talvest hoolimata kaugetesse rabadesse . Sünge ordumaja kõrgus kiirelt lendavate öiste pilvede taustal . Maja varjust vaatasid väiksemad kirikud . Igale tõelisele orduvennale oli aga kindlamast kindlam üks lihtne asi – et magati oma voodites ja just kindlustatud konvendi idaosas . Asi ei olnud muidugi ei idaosas ega kindlustatuses ; kindlasti leidunuks hoones ka kindlustatumaidki kohti , nagu neid Mariza lossis oli . Need rüütlid olid lihtsalt saanud suurima turvatunde , sest üksnes ühe väljasirutatud käe laiune müür eraldas nende magamisasemeid kitsast , kuid kindlustatud paigast – Püha Vaimu käigust . Püha Vaim aitab sind , kindlustatust ei ole vajagi . Suur on su õnn , kui saad pärast rasket rännakut ennast välja sirutada just nimelt oma voodis ! Sa langed tema suurusesse kui helves hange . Kõige paremini saanud Rasso läbi just Kasselist lõuna poolt pärit meestega . Wolfershausenist ja Alterbrunslarist pärit kujud olid tema suurimateks semudeks . Meistriga oli tal hea klapp , ta oli meistri paremaks käeks , kuid tema ülevasse kõrgusse ta vaadata ei söandanud . Vennad magasid Püha Vaimu käigu kõrval , Rasso magas kindlusenurgas , aga et suurtükke ei olnud veel leiutatud , siis oli tal hea ja kindel . Väikese kiriku ees seisid saanid mõne osa Ugandist kokkuröövitud varadega . Siin leidus parimat rukist , Novgorodi ja moskoviidi rauda , siin olid mõduvaadid , mida valvati erilise hoolega . Siin oli tündrite viisi soolatud liha . Kõik parimad röövitud noorikud olid siia kokku toodud , kuid seotud oli ainult üks neist , vanema tütar , kes röövijaid vaatas silmadega , mis hõõgusid nagu tuli . Rasso von Geertz ratsutas sellele noorikule lähemale ja ütles talle Piibli sõnadega : " Mida sina siin maa peal kokku seod , see on kokku seotud ka taevas ; mida sina siin maa peal lahti päästad , see on ka taevas lahti päästetud . " Ja tõlk oli rüütlil kohe kannul nagu kannupoiss ning tõlkis ka Rasso järgneva lause : " Aga sina ei päästa siin midagi lahti . " Ja tõepoolest , nooriku käed olid kinni seotud , vähe ei puudunud , et need köidikud oleksid jätnud ta kätele valgeid vorpe . Ometi olid ta kinnisidujad olnud tõelised rüütlid , ep olnud nad neiule mitte haiget teinud – kuigi sellest palju ei puudunud . Rasso pöördus eemale . Ta kuulus nende rüütlite hulka , kes suurima heameelega teenis ainuüksi Jumalat , olles Kristuse ja Maarja esimeses väesalgas . Mingit pingutust ei valmistanud talle ordureegli täitmine , reegli , mis ütleb lihtsalt : " Ainus naine , keda sa tohid kaeda , on sinu ema . " Pikk habemik mees täitis seda tõotust tõsiselt ja lapselikult . Kabelite kellad hakkasid tuisusel õhtupoolikul lööma . See oli jõuluõhtu , ordupreester pani kindlusehoovi suure risti püsti ja vennad lähenesid sellele korrapärastes ridades . Jumalateenistus toimus väljas , sest Riia kabelitesse mahtus veel vähe inimesi . Seal käisid kaupmehed ja muu profaanne rahvas . Orduseltskond ei hoolinud külmast , taheti Jumalat teenida ja lasti jahedat lund kiivritele sadada . Preester astus altari ette , tegi sügava kummarduse ja lausus : " In nomine Patris , Filii et Spiritus Sancti . " Ja siis kummardas hiigelkogudus ja ütles oma aameni . Eestpalves ja armulauas olid nad kõik väga üksmeelsed . Siis ütles preester : " Issand , vaata kõigi siinviibijate peale . Sina tead nende usku ja hardust , kelle eest me selle kiitusohvri toome ning kes toovad selle lunastuse ja igavese õndsuse lootuses iseenda ja kõigi omaste eest . Sinule , igavesele , elavale ja tõelisele Jumalale pühendavad nad oma palved ja ohvriannid . " Võib-olla mõtleski mõni sel hetkel omaste peale , kellest ordureeglid olid lahutanud . Kuid nad teadsid , et oli lahkutud vaba südamega ; nende missioon oli juba teine . Eestpalves mõtles Rasso ehk sellelegi , et maarahva üliku tütrest tuleks vooruslik kristlanna kasvatada . See naine oli järgmiseks talveks juba võõra ordukeelegi täielikult ära õppinud ja nii võisid emandad talle evangeeliumi seletada . Võõraste nimede juures pani ta pea viltu nagu koer . Tüdruk elas orbude varjupaigas ja ootas kevadist laeva , mis viinuks ta Saksamaale , kus temale oli määratud nunnakloostris Kristuse enese pruudiks saada . Keegi ei või teada , kas ta kujutles , et võib Kristuse pruudina ringi liikuda karikakrapärja kandjana , nagu endistel aegadel õitsiöödel ringi jalutades ja tantsides . Küllap võis see nii ollagi . Kui paganad Riiat ei kimbutanud , oli orduvendade tähtsaimaks teenistuseks väravavalve . Ja sellesse valveteenistusse võis väga hästi ilmuda täisvarustuses , kere täis rauda . Ei leidunud seda tundi , mil Rasso von Geertz polnuks tegutsemisinnus , näiteks väravavalvesse kippus ta ikka ja jälle . Kui see tubli rüütel seal siis ringi ratsutas , pidi ta kusagil kindlasti endise üliku tütart taas kohtama . Kuigi piiga ei olnud sugugi teab mis ilus ega olnud südametemurdja ka mitte oma eeldatavailt võimetelt , usaldas noor rüütel rääkida temaga üksnes läbi visiiripilude : " Kristuse pruudina ei või sa enam mitte ringi liikuda karikakrapärja kandjana . See on keelatud . " – " Miks ometi ? " Ja nüüd kasutas Rasso ära asjaolu , et üks tähtsamaid ordureegleid kamandas teda vastristitule evangeeliumitundi andma . Ta sõnas pühalikult : " Aga vaata , Joosep pidi laskma üles kirjutada oma kihlatud naise Maarja , kes oli käima peal . Aga see sündis , kui nemad seal olid , sai aeg täis , et ta pidi maha saama . Ja tema tõi oma esimese Poja ilmale , ja mähkis teda , ja pani teda maha sõime , sest neil ep olnud muud aset majas . Kui neil ep olnud muud aset majas , kas tahad siis sina , ilmalaps , uhkeldada pärgadega ? " " Aga minu isal oleks olnud küll teist aset majas , " kõlas aus vastus . " Tüdruk , sinus räägib kõrkus , " hoiatas Rasso . " Kõrk meel tekitab pahameelt nende seas , kes on pandud valitsema meie üle . Jõulumissast ja Meie Issanda ihust ei jäeta kedagi ilma ja patukaristuse kustutus on just sinusuguste jaoks . Vaata helevalgele lumele , mis on meie ümber , ristitud liivlaste maal . Kas ei tunne sa pattude andeksandi jõulumissal , et sinu näruses hinges võtab seesama valgus , mis nõnda on selle lume sarnane , oma värve ja piirjooni ? Kui sa lähed missalt koju ja süütad oma aknal küünla , kas ei tunne sa siis väikestki osadust pühakute hingedega ? " Siis tuli ajaloo käiku uus tegelane – saatuse pilge . Just küünaldest algas ordu püha tuumiku esialgne lagunemine AD . <arv>. Nimelt oli ordus komme , et pärast vespriaega võtsid vennad oma nappi " ööoodet " , samal ajal aga loeti kollatsioone . Kuulsaimaks kollatsiooniks tuleb tunnistada frantsiskaan Bonaventura , Doctor Seraphicus'e oma , mis räägib Õnnistegija verest ja lõpeb pühalike sõnadega : " Rogabimus Dominum , quod det nobis dona Spiritus Sancti , qui cum Patre et Filio vivit et regnat . " Sel kaugel ordutalvel AD . <arv> loetud kollatsioonid olid siiski veidi teistsugused . Olid aga kollatsiooni viimased sõnad kõlanud , võisid vennad südamerahus õllekapad välja võtta . Ometi ei tohtinud keegi seda teha enne , kui lauaülem oli toonud toredad küünlad , need aknale seadnud ja süüdanud . Luutsinapäeval saab pimedus lõplikult võidu valguse üle ja sellepärast summutavad surelikud esimest teisega . Võnnu lätlaste ülemaks pandud friisist vend Wickbert ennetas ühel heal konvendi-hilisõhtul küünlasüütajat ja asus enne püha toimingut oma meeõlut jooma . Seda pandi pahaks ja esialgu keegi Wickbertiga ühes jooma ei hakanud . Alles siis , kui ta oli kõigile ära rääkinud oma haleda eluloo , poetas üks ja teine ennast tema lähedusse . Ordumeister Wenno aga jäi kuni lõpuni friisile võõraks , ka ütles ta Rasso von Geertzilegi , et sina võid ju Wickberti seltsi minna , aga mina seda ei tee . Friisid olid ennegi suurel hulgal ordut teeninud ja mingit tüli sellest ei tõusnud . Seda poleks juhtunud ka Wickbertiga , kui too ei oleks ajanud selga tohutu suure kopitanud ja poolmädaneva krussis karvaga talumehekasuka . Ta kelkis , et oli selle sügisel kaasa toonud Koiva-äärsest Idumeast , see oli tehtud ühest suurest lambast ( esiisalik ja kangelaslik lammas ? ) . Ta laskis ülevas tujus neljakäpakile , palus ennast sügada ja pügada . Selle kõige eest sai ta meistrilt esimese hoiatuse . Järgmisel päeval pärast hommikupalvust otsis ta linnusest üles kaks omasugust friisi ja selgitas neile oma uut sõjaplaani . Wickbertile ei mahtunud pähe , et orduvennad on sõlminud rahu niihästi liivlaste kui ka lätlastega . Pealegi on esimesed saanud sakslastelt hulgaliselt kingitusi , järeleandmistest rääkimata , nende andamikoormat on vähendatud . Tegelikult ei oodatud Wickbertilt mitte rumalusi , vaid kaalukaid otsuseid , sest ta oli nimetatud Võnnu " valdjaks " . Aga tema rääkis , et liigoööl on läti hõimud kaitsetud , nad tulevad oma linnustest välja , pidutsevad , kiiguvad ja põletavad tulesid . Siis on neil pärjad peas ja nad ise usuvad , et nende keskel tulepaistel liiguvad kummalised haldjad , kes lähevad hiljem laande tagasi . Wickbertile ei mahtunud pähe , et lätlased kui maa pärisperemehed kunagi on lasknud vähendada decimater'it ehk kümnist , selleks saatsid nad alles mõni aeg tagasi oma neli kuningat ordumeistri juurde , et need kõik asjad ära klatiksid . Teisalt oleks Wickbert heal meelel karistanud äraandlikke Koiva-taguseid Metsepole liivlasi . Ordumeister Wenno läks nendest mööda ja tähendas Wickberti jutu peale põlglikult : " Kah väejuht omast arust . " Aga Wickbert ütles : " Seda ma talle ei andesta , kuigi ta on meister . Peale selle on ta marssali mu vastu tagajalgadele ajanud . Kõik linnused on saanud lisajõude , ainult meie oma mitte , meie Võnnu kindlus , see kõige tugevam kindlus , mille komtuuriks olen just mina . Seda ma nii ei jäta . " Ja mõne päeva pärast kostiski lossi ülakorruselt karjumist . Wickbert , kelle nimi friisi keeles viitab kauplemise kohale , oli tapnud eriti julmal viisil Wenno ja ordupreester Johannese . Vennad lähevad üles vaatama ja leiavad eest tõmblevad peata kehad . Rasso von Geertz hakkab ihuüksinda mõrvarit taga ajama . Kristuse nime poole hüüdes tõotavad vennad mõrtsukale kadu . Ent põgenev Wickbert ei karda mitte niivõrd surma , kuivõrd just igavest hukatust . Rasso von Geertz vahetab temaga võimsaid lööke , muidugi on pahategija mõõgavõitluses osav nagu nad ikka . Ka Rassot ei suutnud naljalt keegi ületada , sest ta keerutas kangel käel oma mõõka pea kohal ja see oli , vennad ja õed Issandas , võimas vaatepilt . Sellepärast saab temast kangelane paljudele inimpõlvedele . Kuid siiski ei saanud tast kangelast Berry hertsoginnale . See naine kuulas mu pika jutu kenasti ära . Liivimaa karmist tegelikkusest ta aru saama ei kippunud . Ta liigutas minu juttu kuuldes huuli nagu kirss , kes annab kivi endast välja . Loomulikult , temal oli ju palju häid ja asjalikke nõuandjaid , kes minu lühikest juttu kuuldes talle lähemale trügisid . Kas hertsoginna dünastias ei olnud siiski toimumas suured muutused ? Kas polnud mitte tema õel nüüd hea võimalus Hispaania troonile saada ? Võib-olla lootis ta , et selsamal õhtul ütlen seda talle mina , õpetatud mees . Lood mingisugusest Rassost tulid minu renomeele ainult kasuks , põnevate lugude rääkijaid rahvas armastab . Kui me seal preili hertsoginnaga kõrvu jalutasime ja nii armsalt jutlesime , panin peagi tähele , et meie trajektooriga liigub justkui kaasa keegi kõrge väeülem , pealaest jalatallani punases burgundia sametis . Mees ratsutas kenal kõrvil hobusel . Väeülema mõõgavöö oli kõige hoolsamalt kinnitatud ja seega meenutas ta , ehkki juba natuke kõrgemas järgus , neid tublisid võitlejad , kes päevast päeva Pariisi müüridel seda linna kurikaelte eest kaitsesid . " See on ihukaitseülem d'Erlon , " ütles hertsoginna natuke edvistades ja tõlk pani tema sõnad jalamaid ladina keelde . " Ihukaitseülem d'Erloni ülesandeks on kaitsta mind maal , merel ja õhus , kui selliseid väljendeid tarvitada võib . " " Siis on ihukaitseülemal küll palju tegemist , kui ta kõik need sfäärid enda kanda võtab . " " Nõnda see on , " sõnas Berry hertsoginna vaikselt ja tõmbas üles leetpuupõõsa oksa , et selle alt nõtkena läbi pugeda . Vaatasin talle kuklasse . Aga hertsoginna oli minu pilku märganud . Nüüd vaatas ta mind suurema huviga kui ennist . " Ma oleksin peaaegu tundnud enda kaelal teie pilku , isand magister , " kõneles ta . " Tunnistage ausalt , te ju vaatasite mind ? " Pearaputus . " Kõik Anjoud on kuklapoolelt palju suursugusema väljanägemisega , kui teada tahate . Mina eelistan lühemaid soenguid , olen alati eelistanud . Teie olete oma elu jooksul tundnud paljusid inimesi ja paljusid suguvõsasid . Kuidas on meie omaga ? Kas meil on loota mingisugust õnne , eriti huvitab mind naisliin . " " Teid huvitab eriti naisliin ? See üllatab mind , ja kuna ma pean selsamal hetkel teile vastuse otsima , siis ... " tegin ma end eriti targaks . Midagi pidin ma ju talle ütlema , sest ta arvas , et suudan tema minevikus sorimisega ühtlasi ka tema olevikku praavitada . " Ükski dünastia ei püsi üksnes naisliini pidi , " jätkasin taas . " Iga endast lugupidav perekond üritab jätta endast nime alles , nimi läheb aga edasi ainult meesliini pidi . Palun lugege mulle üles kõik teie suguvõsa liikmed , kellel on meessoost järglasi . " Seda kuulnud , vaatas ta kogu aja d'Erloni otsa , just nagu oleks selgi mehel toimuvas mingi osa või on d'Erlon hoolitsenud Anjoude järelkasvu eest omal kombel . D'Erlonil oli kuldtikanditega krae , see mees näis toreda ja suursugusena nagu vürstid Jesaja raamatus . Ja need valkjaspunaste tüvedega pöögimetsad , mis meid sel jalutuskäigul kõikjalt ümbritsesid , meenutasid mulle minu kaugeid kodukohti . " Ka mina tahan kunagi lapsi , nimelt kahte tüdrukut ja poissi , " kõneles Berry hertsoginna avameelselt . " Kas te saaksite vaadata minu kätt , kas mul on see üldse võimalik ? " Pärast seda vahejuhtumit unustas hertsoginna mind vähemalt neljaks päevaks . Kuid peatselt pääsesin ma taas tema vaatevälja . Tema lossis kardinal Lemoine'i kooli juures toimus hurdakoerte jooksuvõistlus . Teatavasti käis Pariisi ümbruses sõda ja luksuslikumaid balle ning muud sellist ei suutnud aristokraatia rohkem lubada . Eks lepiti siis hurdakoerte võistlusega . Kardinali kool ja loss asusid heades kohtades , kus mõnikord palju voorimehi seisis . Seda lossi varjasid mitu kivikindlustena näivat kirikut , üks neist Pühale Franciscusele pühendatud tõeline hingede kindlus . Hertsoginna juurde läksime täie seltskonnaga , sest ma teadsin , et munk Collatinuse jaoks oli seal kaetud vähemate vendade laud . Kunigunde kurtis , et tal ei ole midagi selga panna , kuigi ta oli ostnud toreda muhvi . Kaugelt nägi loss välja nagu küürus sõjaratsu . Ta katus oli laineline nagu meri ise . Lossi hoolikam silmitsemine viis mind arusaamisele , et küllap koosneb see piklikest saalidest , mille ühes ja teises otsas on küünlajalad . Täpselt nõnda see siis oligi . Lossi eesruumis oli üheksasambaline kolonnaad . Lossi paremas tiivas asus hertsogite auvärav . Siin mängisid pillimehed nukraid lugusid . Kõige huvitavam oli heita pilk just lossi sisemusse ja ühtlasi kaeda poolavakil ukse juurest noori muusikuid . Astusin lustakalt paar sammu halvasti tahutud parketil ja sealsamas kuulsin ka lautomängu . Pühalikuna nagu inglid taevas astus kõigi eelnimetatute mängu vahele väike vesiorel . Mulle paistis hetkeks , et vesiorel põimib tantsu sisse suurt ja võitluslikku hümni Laudate Dominum . See tuli osade kaupa , kuid ei kaotanud põrmugi oma ülevust ja pisikesed üleminekud noodilt noodile muutsid hümni kord tantsuks ? vähemalt minu jaoks , sest see kõik toimus liiga kiiresti ? , kord justkui läbi kellukesehelinate tulevaiks kose kukkumise heli meenutavaiks katkendeiks . Nii hõlpsasti oleks saanud selle taha kujutada tuhandepealist rahvahulka , kes laulab läbi kõige suurema austuse ja harduse : Laudate Dominum , omne-e-es Gentes : laudate eum , omnes po-puli ... Ei saa ju eitada , et seda lauldakse kõige harilikumal vespritalitusel , kuid missugune jõud on neis sõnades ja nende sõnade taga peituvates nootides ! Jõud on juhul , kui see on rahvahulgast igamehel suus , kui seda laulavad kõik , kes hoiavad Kristuse veripunase lipu taha . Inimene , kellel on juba kord võitlushümn , peab olema lõukoer ja agressor . Ent mida muud me ootamegi vigaselt , kes kompsib kaasa õiglust nõutava rahvahulgaga ? Seejuures on otse loomulik , et iga rahvahulk ikkagi nõutaks just sedasama õiglust , millest ma praegu rääkisin ja millest ma alati olen rääkinud . Laudate Dominum on lauale pandud rusikas . Laudate Dominum on põuavälk tumedal silmapiiril , see on üllas tuul , mis rebib puruks vale vapustavat rida . Berry hertsoginnal oli seekord au lauas istuda Azincourt'i lahingust pääsenud suure Fauquembergues'i maaisanda ning teiselt poolt Henri Cami proua vahel . Kuninga tollesama ratsaväelase Henri Cami naise , Cami , kes oli kuningannale käinud Inglismaalt kaelaehet ära toomas . Kahe kuningakoja vahel oli kokku lepitud , et kuninganna kannab seda kaelaehet ballil ; kui ta seda ei tee või kui ta selle tegemisega hilja peale jääb , siis järgneb Prantsusmaa-poolne sõjakuulutus . Sellisteks lepinguteks on kuningakodades ikka kõiksugu inimesi leidunud : on hoovimeistrid , igat masti sõjasulaste juhid ja väljaõpetajad . On sekretaariused , õuedaamid , kapellmeistrid , suursaadikud , peanõunikud . Tol kaugel ajal levis Prantsuse kuningakoja ümber kuulujutt , et kui kuninganna ballil kaelaehet ei kanna , siis nähtavasti on Buckinghami hertsog ta võrgutanud . Üks asi järeldus teisest , ei kanna – järelikult on võrgutatud , sest Buckinghami hertsogil on kombeks asju endale küsida . Nõnda siis , nagu doktor Hipparchio mulle juba eelnevalt rääkinud oli , siirdusid neli kõige hakkajamat selli Inglismaale selle haruldase hõbeasjakese järele , ja ainus , kes neid julges takistada , oli keegi salapärane naine , keda peatuspaikades oli ikka nähtud mustas ja kelle nägu teadsid vähesed . Neli kuninga tõelist võitlejat otsustasid mängida seekord ainuüksi kuninga , mitte kardinali poolel . Seda teadis Prantsusmaal igaüks , et kardinal oli intriigidesse mässitud . Ja seejuures veel nii keeruliselt mässitud , et kardinali kass , kellel ju ometi küllalt lõngakerade lahtiharutamise kogemusi leidus , seda oma isanda puhul mitte teha ei saanud . Kuninga ihukaitseväelased aga ristasid oma kinnastatud käed Pariisis kuningalossi aia taga ja igaüks ütles enne Toweri-missiooni lõpmata suursuguselt oma nime : " Vauzenac ! " " Cami ! " " Miramion ! " " Ja D'Urbinoise ! Üks kõigi ja kõik ühe eest ! " Ma ütlen , et mul oli siinkohal arusaamisega raskusi . Nagu ma juba korduvalt kõnelnud olen , olid minu päevad siin Pariisis täiesti ladinakeelsed . Emakeelt sai rääkida ainult hilja õhtul koju jõudes . Seevastu oli mu naine kogu aeg kodune . Tema kasutas oma pikki päevi hoopis teistmoodi ära . Ta suhtles tänavarahvaga ja omandas sel kombel prantsuse keele algmed . Seejuures ilmutas ta tugevat iseloomu ja viis oma keele sellisele ladususe astmele , et meie maja juures vahetevahel peatuvad voorimehedki oleksid imestanud . Sellepärast ei saa mee seski kohas imeks panna , et Kunigunde oli emand Cami juttu lennult haaranud . Mulle , õpetlasele , oli see kõik veel tume , rahvakeele-naine aga mõistis kõike . Sellepärast küsisin ma naiselt : " Mis hämar muinasjutt see küll olema peaks ? " Kunigunde seletas . Ta kõneles sellest , et kusagil eksisteerivat selline kummaline tegelane nagu Buckinghami hertsog , kellel ikka kombeks asju endale küsida . Ta tassib kõik oma " pessa " nagu harakas hõbeasju , eriti veel siis , kui tal õnnestub kedagi võrgutada . Küsisin temalt , kas Cami-proua peatus ka kunagiste lahingute sõjalistel üksikasjadel . Ühestki sõjalisest üksikasjast polnud Kunigunde aru saanud . Talle oli ülimalt hämar sõjakuulutuse mõiste , mis meil Seadusekoolis on isegi primaanidele selge nagu vesi . Kunigunde seletas omal kombel , et Cami räägitu on muinasjutu moodi , on otsekui mingi hällilaul , mida emad lapse kätki juures uute ja uute salmide kaupa jätkavad . Nüüd oli minu kord rääkida . Kõigepealt vaatasin seda seltskonda ? kas ümbritsevaid mitte ei häiri , et me seal nõnda võõras keeles jutustame ? Ei häirinud . Siis ma ütlesingi , et ühesuguse sisu ja ehitusega lood on inimesega alati kaasas käinud , olgu nad siis valed või õiged , Cami oma võib-olla nende hulgas . Pole vahet , kas mõni neist leiab aset praegu , nelikümmend aastat varem või kakssada aastat hiljem . Tahtsin Kunigundele kõnelda mitte lugusid , vaid lugudest : " Kas sa rebase-lugusid oled kuulnud ? " " Olen kuulnud , Rebane on hirmus kaval . " " Ja need lood on võib-olla tuhat aastat siia ja sinna käinud . Neid on ikka ja jälle edasi räägitud . " " Oo , kas tõesti tuhat aastat ? " " Aga kust tuleb nendesse lugudesse Lõvi ? " " Oi , Lõvi tuleb oma kuningriigist , Lõvi on seal võimas kuningas . " " Aga lõvi ei ole Saksa riigis kunagi olnud . Kas sa kujutaksid ette , et lõvi tuleks Lüübeki raekoja ette ja teeks seal kometit ? " " Ei , siis ta oleks juba tulnud . " " Seda see tähendabki , et Lõvi ise ei tule , aga jutud temast käivad küll . Ja neid jutte on igal pool . Ühed ja samad jutud käivad nii Indias , kus on lõvisid , kui ka Lüübekis , kus neid teps mitte ei ole . " " Aga tedrekukke saab tabada aasta läbi ja teda ei ole ometi rebase-jutus . " Kunigunde oli just sel päeval piisavalt võluv , et teda mitte hetkekski tähele panemata jätta . Nüüd aga on tarvis taas kirjeldada meie jutu läbi juba kuulsaks saanud hertsoginnapreilit . " Avameelselt lapsi saada sooviv " hertsoginna istus , selg poolviltu teiste daamide laua poole . Võib-olla soovis ta nõnda erineda üldisest rahvahulgast , ehkki rindelinnaks muutuvas Pariisis pidid kõik sõja eeli kokku hoidma . Muuseas , hertsoginna kandis pikka helesinist rüüd , mille pross oli kurgu alt nii kitsaks tõmmanud kui võimalik . Tänapäeval näeb kõige kõrgemas seltskonnas isegi niisuguseid kleite , mida on altpoolt teravate kääridega praavitatud , lõhe on sisse aetud , et naine ikka liikuda saaks . Lõpuks kõik kenasti ära palistatud . Miks küll peavad nad võtma kõige omapärasemaid moodisid breviaarist ? Naine teeb omale rüü breviaari järgi : ta näeb kõikvõimalikke värvilisi pilte eri peatükkide alguses ja juba ta mõtlebki riietuda nii nagu Juudit , kes ei suutnud hoiduda võrgutamisest . Ta riietub ka nii , nagu püha Anastasia , kes põgenes kõrbesse imperaator Justinianuse lähenemiskatsete eest . Või nagu püha Ebba , kes viis sajandit tagasi puges ühes põhjamaises kloostris kapsatünni , et hoiduda kurjade viikingite eest , kes kloostrimaadel ringi luusisid . Naine näeb kõiki neid lugusid ja mõtleb nende järgi . Raamatus on neid kujutatud erakordselt võluvaina , ehkki nad tegelikult riietusid enam kui tagasihoidlikult . Sel kombel näitavad raamat ja pilt küll pühakute elulugusid , meie ilmalik naine vaatab neid pilte ja teeb neist kleidimoe . Tõepoolest , esialgu ei tee ta neist midagi muud , ka mitte järeldusi . Sest pühakute riideid on mõnes breviaaris kujutatud väga hästi , väga täpselt , väga korralikult . Ja naine saab sellest kõigest eeskuju võtta . Selles seltskonnas olid kohal kõik tähtsamad : seal oli eespool mainitud proua d'Albret , kes kõigile nii väärikalt oma kullalokilist pead nikutas . Küsisin endalt palju kordi : mida teen ma siin , selle võõra rahva seas ? Jah , mu oma abikaasa püüdis mulle kogu aeg tõlkida , ta vaatas siia- ja sinnapoole , püüdes kõikjalt prantsuskeelset juttu , mida ümber panna . Pigem sai sellest küll kokutamine kui tõlkimine ? " seesamune " või lihtsalt " samune " lipsasid ikka ja jälle sisse . Igaüks , kes teda sel hetkel nägi ja kuulis , võis sõnastada Kunigunde-paradoksi : hea peaga tüdruk ja taipab kõike , aga sellest kõigest rääkimisel on keskpärasem . Püüdsin vaadata rohkem laual lõhnavate tuvipirukate , hiljem aga lihakastme poole . Berry hertsoginna ergas ja kelmikas pilk peatus kõigil külalistel , jõudis isegi " vähemate vendade lauda " , kus istus Collatinus . Seal olid mõned konnetaabli teenistuses olevad mehed , seal leidus gildide liikmeid ja laevatajaid . Kõik mulle Lüübeki-kuudest armsaks saanud alamast seisusest mehed . Mul on kogu elu olnud säärane põhimõte ? teen nendega tegemist just nii palju , kui mu seisus lubab . Rasketes kuldsetes küünlajalgades põlesid küünlad . Paažid viisid igasse lauda rasvakausid , et külalistel oleks , kus kanakoibi " loputada " . Siis aga nähvas hertsoginna läbi küünlavalguse väikesele Renéle , kes oli end kuni selle hetkeni täitsa hästi ülal pidanud : " Mõned meist on oma lühikese elu jooksul jõudnud läbi teha vaid kümmekond reveranssi . " Kunigunde , kes mulle seda tõlkis , ei saanud aru , miks ripub mehe väärikus hertsoginna meelest ära üksnes tantsitud tantsude arvust . Jah , see oli irvitamine tolle poisikese üle . Minagi ei suutnud seda mõista , ma nägin Berry'd oma vaatepunktist ; nägin , kuidas ta toetas tammelauale oma teravat küünarnukki , nii et tal lausa pidi valus hakkama . Ja siis poiss vastas talle pulkas silmil , nagu poleks temas kübetki armastust , vastas õieti kogu seltskonnale : " Ära kunagi vaata , kui palju ma sulle tantsu ajal kummardan , see on reegel , oo naine . Ma olen õppinud , et Aalis , Blois' krahvinna , keeldus vaatamast , kui keegi inglane kummardas ristikuju ees pärast suure annetuse tegemist Chartres'i kirikule . Ta keeldus seda reveranssi vaatamast . Siit õpetus : ära kunagi loe reveransse . " Kunigunde tõlkis mulle sellegi koha ja kutsus mind siis rõdule jalutama , sest nähtavasti eelistasid paljud teisedki paarikesed jalutada . See oli vaikne õhtu . Kusagil kuutides haukusid täpilised ja hallid hurdad , keda hakati näitama enne suurt jooksuvõistlust . Kirikute kellad tagusid üksmeelselt täistunde . Sumedast hämarikust paistis palju tulesid , aga kõige kõrgemal paiknesid kellameeste tuled . Õhk lõhnas kergelt salvei ja teistegi ürtide järele ja see oli nii tuttav ja magus lõhn . Kunigunde pigistas mu varrukat ja ütles : " Seda Aalise lugu ma tean . " Vastasin : " See René on mehine poiss . Sa vaata , kuidas ta naist armastab , aga kuidas ta siiski vastas ! Ma juba mõtlesin , et ta läheb seepeale kas nutma või kusagilt alla hüppama . Aga kui sa tead Aalise lugu , siis lase aga tulla . " Mul tuli nüüd lihtsalt kuulata tema jutustust , lasta sel õnnelikul ajal endast läbi voolata . Natuke kurguhäälne sädistamine meeldis mulle . Kuid igale ajale tuleb ükskord lõpp , olgu see hea või paha . Naine lõpetas kiiresti oma jutustuse , sest " õnnelik " noorpaar oli parasjagu tulnud Fauquembergues'i rüütli saatel välja värsket õhku hingama . Hertsoginna noomis kõvasti verinoort krahvi ega andnud talle hetkekski asu . René paistis olevat väga ärritunud nagu pahaseks aetud sipelgapesa , ta näitas oma pruudile pistriku peakotti ja tegi mõnitavat häält . Siis surus hertsoginna ta lepitavalt oma rinnale ja rääkis talle midagi kõrva sisse . Ka poiss püüdis teda kallistada , kuid pistis oma käe kogemata valesse kohta , müüriorva , kus jahe tuul pistriku peakoti minema viis , ikka kogemata . " Prantslased armastavad väga pistrikega jahti pidada , " kõneles Kunigunde mulle kõrva sisse , tõustes selleks kikivarvule . Kuidas see kõik mulle ometi meeldis ! Tumeda taeva all tumedas kleidis valge naisega . Akende all , mille klaasidesse on klaassepp jätnud inetud õhumullid . Sestap lubage mul vaadata enese ümber ja teha veel üks järeldus . Järeldus , mis kõige paremini sobib just siia . Inetu on maailm , aga mina olen siiski ilusa naisega . " Mis on kõige ilusam maailmas ? " küsis Kunigunde . " Sina , " vastasin . " Ma ei küsinud mitte " kes " , vaid " mis " , " ütles Kunigunde . " Mina olen ju elusolend . " " Ahaa . Ahaa . Siis küll . Aga kõige ilusamad on pronksist kotkad , mis Riia ordulinnuse juures kivipostide otsas . Vihmastel sügisöödel , kui ladisev vihm on kogu linna peaaegu täitsa hämaraks teinud , on need lamavad pronkskotkad postide otsas ikka veel näha . Neid saab vaadata konvendiaknast , mõeldes kõige kummalisemaid mõtteid . Nad lamavad kivide otsas , tiivad sorakile lastud , selg taevavõlvi järgi nõgus , öö katab ja värvib neid . Jah , tiivad on sorakil ja nad lebavad posti astmetel , mõned ülemistel , mõned eelastmetel . Ka nende nokad on postis kinni , sest nad on lamavad kotkad . Aga tiivad on nii laiad , et ühele tiivale mahuks kümmekond sind . Nad on kõrgel . Arvatavasti on nad Jumalale alistumise märgid , ehkki minu jaoks nad ei märgi midagi . Nad on kerekad , tugeva pronksist korpusega ja siiski nii maadligi liibuvad . Nad on laiad ja kujur on nende tiivasuled hoolikalt välja joonistanud . Selja pealt on nad libedad ja siledad nagu tite näpp . Aga siiski – kui neile sajab vihma , siis ei ladise see tohutu hulk taevavett mitte nende selgi mööda alla , vaid nii mõnedki tilgad jäävad üksi ulpima , nagu oleks pronkskotka pind rasvane . Need üksikud tilgad pöörlevad ümber oma telje . Ja linnud on sama üksikud , nii pimedas , nii kõrgel , et isegi vihm sajab mööda . Jah , ma olen ju näinud : vihm moodustab ühe sihukese suure linnu ümber kardina . Need kardinad oleksid justkui heledad ja mitte ei ole näha , kust valgus tuleb ... " " Keeruline , " ütles Kunigunde . * " Ma pole mitte vanem kui seitsmeaastane . " ( Alamsaksa k. ) . * Pariisis kord taunitud ja valeks tunnistatud viga . ** Doktorite ühistele seisukohtadele lähedane viga . *** Viga , mis käib <arv>Kr üheksanda peatüki vastu . **** Viga , mis käib vastu doktorite ühistele arusaamadele kiriku kohta . * Varem selgelt taunitud viga padualaste ja gendinolaste ja kaasnevate vastu . ** Skandaalne mõtlematuseviga . *** Viga nagu eelmine . **** Varem palju kordi neetud usu- ja kommeteviga . * Mõtlematuseviga . ** Seesama . *** Mõtlematuseviga . **** Viga eelmiste artiklite juurde . ***** Skandaalne viga , mis lööb segi kogu kirikuhierarhia . * " Vaikigu nüüd , hiljem põhjalikult kõigele korraga vastate ! " * ** " Ja kuidas pean ma kõigele korraga vastama , kui ma ei suuda neid kõiki korraga mõista ? " *** " Vaiki nüüd , sest me oleme juba küllalt sind kuulanud . " **** " Palun Jumala nimel , et te kuulaks mind , et juuresseisjad ei jääks uskuma , et olin vigade kütkes . " * " Nimetatagu mulle see doktor , kes minu vastu seda on tunnistanud . " ** " Kaugele jäägu minust viletsast , et ma tahaksin end neljandaks isikuks jumalike seas nimetada , sest mitte see ei ole tõusnud minu südamesse , vaid ma väidan kindlalt , et Isa , Poeg ja Püha Vaim on üks Jumal ja üks olemus ja isikute kolmainsus . " *** " Oo Issand Jumal ! Vaata , juba see konsiilium neab sinu tegusid ja sõnu kui viga , kes sa oled küll oma vaenlaste poolt raskelt rõhutud , kuid siiski usaldanud oma kohtuasja sinu õiglaseimale kohtunikule Jumal-Isale . " * " Ma ei ole kangekaelne , vaid olen alati nõutanud ja tänasel päevalgi nõutan pühakirjast tõhusamat selgitust . Ja ütlen tänagi , et kui suudaksin ühe sõnaga kõiki vigu purustada ja ümber lükata , teeksin seda kõige meelsamini . " ** " Issand Jeesus Kristus ! Andesta kõigile mu vaenlastele , ma palun sind su suure halastuse nimel . Sest sina tead , et kuna nad on mind vääralt süüdistanud , on nad välja toonud valetunnistajaid ja sepitsenud minu vastu valeartikleid . Andesta neile oma tohutu halastuse nimel ! " * " See siin on väärusu preester ! " ** " Oo , äraneetud Juudas ! Selle eest , et sina oled hüljanud rahu nõu ja juudalastega plaani pidanud , võtame meie sinult ära sellesinatse lunastuse karika . " * " Mina usun kõigevägevama Issanda Jumala sisse , kelle nimel ma kannatlikult talun sedasinast alandamist , kuna tema ise ei võta minult mitte oma lunastuse karikat , vaid loodan kindlameelselt , et veel täna tema kuningriigis saan sealt jooma . " * " Meie anname sinu hinge saatana kätte . " *** " Kuid mina annan selle kõige vagamale Issandale Jeesusele Kristusele ! " * " Tagane minust , saatan ! " * " See magister kirjutab lisaks , et Too , kes kahekordne on oma halastuses , on oma tarkuses igavese elu ette määranud , kust predestineerituna ei või viimselt ära langeda . " * " Issand Jeesus Kristus , minu lunastaja ja päästja , oli seotud palju tugevama ja raskema köidikuga , ja mina vilets ei karda tema nime pärast sedasama kinniköidetuna kannatada . " * " Jumal on mulle tunnistajaks , et ma ei ole kunagi õpetanud ega jutlustanud seda , mida valetunnistajate abil on vääralt minu arvele kirjutatud , vaid minu jutluste ja kõikide muude tegemiste ja kirjatükkide esimeseks mõtteks on üksnes päästa inimesi pattudest . Tõesti , selles jumalasõna tões , millest olen kirjutanud , mille järgi olen õpetanud ja mida jutlustanud pühade doktorite sõnade ja seisukohtade järgi , tahan mina täna rõõmuga surma minna . " * Summe boni – kohe taeva minev hing ; medio criter boni – päästetakse läbi kohtu . Keskaja teoloogi Heisterbachi Caesariuse , u. <arv>-<arv> jaotus . ( Autori märkus . ) * " Iga olend siin maailmas on nagu raamat või pilt meist , peeglis . Meie elud , meie surmad , meie olud , meie saatused on selged märgid . Meie olukorda/staatust maalib roos , meie olukordi selgelt kaunistades , meie elu õppetund . See , kes õitseb varavalges , lõpetab hilisõhtul äraõitsenud õiena . " * " Mis sa naerad , kui sellele järeldatakse vastu ? " * " Ega kellelgi ei ole porgandit ? " * " Selles tantsus keerutavad ennast kõik : paavst , keiser ja kõik olendid . " ( Alamsaksa k. ) . * " Kas aitaksite mind , ilmutades niiviisi halastust ? " ( Alamsaksa k. ) . * " Laulatan teid Isa , Poja ja Püha Vaimu nimel . " ** " Aga templil on kolm osa , kolmainsus näiteks : ordinaarne ilm , tipp , keskpaik . " * Guillaume Champeaux'st ( ladinapäraselt Guglielmus de Campellis , u. <arv>-<arv> ) – skolastik , õpetas , et iga inimese hing eraldi pärineb jumalikust loomeaktist . ( Autori märkus . ) . * Alexander Hales'est ( u. <arv> – <arv> ) , Pariisi ülikooli teoloogiamagister ja esimene frantsiskaani skolastik ( Doctor Irrefragabilis , Doktor Ümberlükamatu ) . Püüdis esimesena süstematiseerida kogu universumit ja ennetas sellega Thomast Aquinost , kuid kogu keskaja jooksul talle omistatud Aristotelese kommentaariumit ta siiski kirjutanud polnud . * Aregunde ei abiellunud väga noorelt , Tours'i Püha Gregoriuse Frangi kroonika järgi pidi see aset leidma enne aastat <arv>. Pigem oli u. <arv>-aastaselt abiellumine toona tavaline . <arv>. aastal leidsid arheoloogid St. Denis kalmistul , frangi ülikute harilikus matmispaigas sarkofaagi , milles keskea ületanud naise skelett pealdisega " Arnegundis regina " . Aregunde oli maetud siidkleidis ( siid oli sel ajal väga uudislik asi ! ) ja kaunistatud rohkete ehetega . Chlotari ja Aregunde abiellumisest pajatav munk aga paneb mööda sellega , et selle paarimineku ajal ei olnud Chlotar veel Austraasia kuningas , talle kuulus vaid Soissons'i kuningriigike . Hiljem sai Chlotar kõigi frankide kuningaks . ( Autori märkus . ) * * Potentsiaalne litsentsiaat ( lad . k. ) . * Ortwin Koerake ( lad . k. ) . * Johannes Salisburyst ( lad . k. de Saresberia ; <arv>-<arv> ) : Pariisis töötanud filosoof , oli universaalidetülis realistide poolel . ( Autori märkus . ) . * Papinianus ( surn. <arv> ) – rooma õiguse klassik . Tema ideed kajastuvad Corpus Juris Civilis'es , mis on kaasaegse tsiviilõiguse baasdokument . ( Autori märkus . ) * " Nägi rebane kuuriat , nägi kirjutajaid , s.o. paavstiisanda ametnikke istumas väraval . Kui ütled " ira-mira " , saad talumeestelt peksa . " - " Kui . " * " Lipud , edasi ! " ( keskinglise k. ) . " Lipud " on väesalkade tähenduses . * " Palugem Jumalat , et ta kingiks meile Püha Vaimu annid , kes ühes Isa ja Pojaga elab ja valitseb . "