kirjak	ilu_kasper_leinajad.tasak.ela	Stoiliselt läbinud Borease käes vahemaa kandlemängija bareljeefiga majast vahva rätsepani ohkas raseeritud , lõhnastatud ja eelviimases puhtas triiksärgis Luik kergendatult , kui autouks tema järel kinni plaksatas . Kuidas küll esivanematel ei vedanud , et nende kosmoselaev just siin maandus , aga mitte näiteks Vahemere ääres ! Küllap langes piloot sama meelepette ohvriks , mida Luik oma nahal päevast päeva koges : aknast vaadates paistis ilm imeilus , Helios kuldas kevadist õhku nagu moodne akvarellist – kuid välja astudes selgus , et mööda tänavat kihutab Arktikast imporditud tuul . Kas polnud siin tegemist umbes samalaadse veaga , mille sooritavad mamma Linda sarnased inimesed , kes otsustavad ligimeste üle nende naeratuse laiusest lähtudes , ja peavad lipitsevat häält esmaseks headuse tunnuseks ? Ühe mamma rumalus mõjutab rahva elu õnneks vähe , seevastu esivanemad olid küll teinud andestamatu vea , kui omal ajal , Kuldkala tähtkujust saabudes paremat kohta planeedil Maa ei leidnud kui Soome lahe lõunakallas . Kaugel koduplaneedil , kus banaanid kasvasid läbisegi kartulitega , kalad laulsid ja mesilased nõristasid mett suhu , polnud vaja töötada rohkem kui üks tund päevas , kogu ülejäänud aja võis rahus tegeleda kaunite kunstidega , uues elupaigas aga algas halastamatu võitlus loodusega , mis neid vähehaaval kalestas . Sood , jäised tuuled , peaaegu polaaröö . Ja muidugi kolonisaatorid – kord sakslased , kord venelased , igaühel omad seadused , mis kõik tuli selgeks õppida , nii et lõpuks kujunes eestlastest maailma kõige seadusekuulelikum rahvas . Ammu enne tutvumist eestlaste kosmilise päritolu teooriaga ( mille eest ta pidi tänama vana semu Siniaasa , kes regulaarselt ja tasuta saatis talle ajakirja " Kuldkala Tähtkuju Teataja " ) , veel helgel okupatsiooniajal oli Luik lugenud raamatut , mis kuulutas tema esivanemad hetiidide järglaseks . See vallandas suure vaidluse organisatsiooni " Noor Eestlane " liikmete hulgas . Vana semu ja renegaat Tiit Rebane väitis , et hetiidide kui indoeurooplastega ei saa eestlastel midagi ühist olla , ja kui juba lõunast juuri otsida , siis pigem Sumerist või Egiptusest . Viimase oletuse põrmustas omakorda Siniaas , kes loogiliselt , rahvuskarakterile toetudes tõestas , et sumerite ja egiptlaste sümpaatia hierarhilise usundi ja monumentaalkunsti vastu ei sobi kokku eestlaste boreaalse maailmavaate ja demokraatlike hoiakutega . Siis püstitas Luik ise hüpoteesi , mille kohaselt eestlased ei rännanudki Balti mere äärde lõunast , saati siis , nagu väitis ametlik rahvusteadus , idast , vaid põhjast , et nad on ärakaranud eskimod , võib-olla desertöörid eskimo sõjaväest - niisiis umbes nagu kasakad . Selle idee toetuseks rääkis praktiline taip , lihtsam oli mõista inimesi , kes külma käest põgenevad soojemale maale kui vastupidi ; ainus , mis Luike häiris , oli reeturlikkuse element tema teoorias , aga kui ta pärast pikemat , aastaid kestnud mõtlemist asendas sõdurid äraeksinud hülgeküttidega , paistis seegi probleem olevat lahendatud – kuid just siis potsatas tema kirjakasti " Kuldkala Tähtkuju Teataja " esimene number ja pööras pahupidi kõik senised kujutelmad . Oli Siniaasal ikka fantaasiat ! Mis puutus vennaleske , kelle juurde ta kavatses sugulaslikult , ilma ette helistamata sõita , siis tema muidugi pärines mere- või õigemini vannivahust , ja et oma sugupuud mitte blameerida , veetis hommikuti tund aega peegli ees . Seda rituaalset tegevust ei tasunud katkestada , sest värvimata naine on sama ettearvamatu nagu talveunest äratatud karu – aga eks õigem oligi kõigepealt minna ja rääkida vend Silveriga : nii , nagu ta varem oli vestelnud ainult papaga , hinge , ja mitte suu kaudu . Vahva rätsep mõistis tema tundeid , nupukas ori , käivitus kevadhommiku kohta talutavalt kiiresti ja pööras nina kuulekalt sinna , kus puhkasid need , keda keegi enam segada ei saanud . Kalmistul valitses peaaegu samasugune vaikus nagu vanaisa Juliuse talus , mis eeskätt tuli kirjutada varajase tunni arvele ; ent isegi , kui kell oleks näidanud hilisemat aega , väheusutav , et mändide vahel oleks üüranud puhkpilliorkester , nagu kas või papa Haraldi matustel , sest koos oma riigiga oli taassündinud ka vaesus . Hea , kui kadunukese muldasängitamine toimus üksiku viiuli vingumise saatel , mille hääl aga vaevalt oleks ületanud mõne idamaa lese nutulaulu – vankumatuid eesti naisi mehe kalmu kõrval itkemas kujutleda ei suutnud isegi rikkaliku fantaasiaga Luik . Praegu matuserongkäiku silma ei hakanud ja ainsateks helideks olid linnuvidin ja rehakrabin : esimesed sõnatud vanaeidekesed , kes moodustavad iga surnuaia halli ja nukra disaini – nagu südalinnas kerjused , olid ära joonud hommikukohvi , istunud autobussile ja küürutasid juba haudade kohal . Mamma Linda sellesse maastikuansamblisse kuidagi poleks sobinud , sest eelistas värskele õhule suitsust , kuid Ülle Luik võis küll provisoorselt kombata hõivet vanaduspäeviks , miks ta muidu nii irooniliselt suhtus Luige kahetsusse , et Silverit ei maetud papa kõrvale , maasurnuaeda . Lese umbusk Luige aednikuvõimetesse oli muide alusetu ja isegi solvav – too jälgis ainuisikuliselt , et papa kääbas oleks korralikult pügatud ning lilled värsked . Kindlasti oleks ta venna kalmu eest hoolitsenud vähemalt sama usinalt – kuid Silver puhkas siin , võõral , väikesel , hooletusse jäetud linnakalmistul , ning kus täpselt , pidi Luik kõvasti järele mõtlema –seisund , milles ta esmakordselt käesolevat territooriumi külastas , ei soosinud asimuudi meeldejätmist . Siiski pidas Luik oma üldist orienteerumisvõimet nii heaks , et ei hakanud surnuaiavahi otsimise peale aega raiskama , vaid seadis sammud otse edasi mööda tuttava ilmega liivateed . Oleks ta pidanud tuginema vaid kellegi teise juhatusele , eriti sellisele , mis pärineb naisolevuse suust , oleks ta olnud ebalevam - Leda topograafilist annet usaldades jõudis ta ükskord välja saja kilomeetri kaugusele vajalikust sihtpunktist ; kuid enese kogemus , isegi nii ähmane , nagu seekord , pakkus kindlamat pidet , justkui kuues või isegi seitsmes meel ( kui kuuendaks lugeda rahvustunnet ) , mis aitab surnud poeedil üles leida Elüüsiumi väljad , ja elaval , nagu lootis Luik , venna kalmu . Kuid kui tähelepanelikult ta ka haudasid ei uurinud , ei märganud ta kusagil Silveri nime . Muidugi , probleem peitus selles , et sügisel tähistas matmispaika üksnes pärjakoorem , kivi oli siis veel paigaldamata . Luik püüdis ette kujutada Ülle maitset , millele kõige paremini tema arvates vastas marmorsammas inglikesega tipus , kuid midagi niisugust talle silma ei hakanud . Ta hakkas juba ärevalt ringi vahtima , kas ta pole ära eksinud , keeras isegi ringi ning sammus tagasi , suure männi poole , mida otsekui mäletas eelmisest korrast , kui tema tähelepanu äkki köitis üks haohunnik . Nüüd juba enam mitte seitsmenda , vaid kaheksanda , perekonnameele ajel astus ta teelt kõrvale , kiirustas anonüümsele hauaplatsile , kükitas , tuhnis kuivades okstes ja tõmbas välja leinalindijäänuse , millelt läbi häda võis lugeda tuttavat teksti : " Armsale vennale Silverile . Martin " Unustatud ! Peaaegu pool aastat oli Silveri surmast möödas , aga lesk polnud leidnud mahti isegi lasta hauda ära koristada , rääkimata kivi paigaldamisest . Niisugune oli siis tänu selle eest , et kadunuke tema teaduslikud aruanded valmis kirjutas , ise oma sokke , särke ja isegi nõusid küüris , ei purjutanud restoranides , ei ööbinud armukeste pool , vaid mängis lapsega , ning vaid korra või paar nädalas üritas mõnes suitsuses ruumis ära aimata , kumb vastastest peidab peopesas saatuslikku potiemandat . Luige meelepaha katkestas männilatvadest kostnud kraaksatus . Hmm , mõtles Luik , tuginedes navaho indiaanlaste rahvatarkusele , mille kohaselt vares asendab südametunnistust ( samuti tema enda väljamõeldis ) , kas ma poleks pidanud algusest peale võtma selle haua eest hoolitsemise ka enda kanda ? Ta otsis taskuräti , pühkis käed puhtaks ja kobas rahakotti pintsakutaskus : see oli alles , ja hetke sisust pidi piisama nii hauakivi kui ka murukääpa tellimiseks . Kogetust ikka veel ebameeldivalt häiritud - oli tunne , otsekui ei kriimustanud kuuseoksad mitte käsi , vaid südant - naasis ta kiiresti liivateele ja seadis sammud kalmistu sellesse nurka , kus tema teadmist järgi pidi asetsema kiviraiduri töökoda . Kella üheteistkümne ajal manööverdas Luik vahva rätsepa tänava äärde vabale kohale ja heitis silmanurgast pilgu vastasasuva sünge , Stalini ampiiri stiilis maja esimese korruse akende suunas , mille taga toimunud tragöödia liigagi hästi harmoneeris hoone välisilmega . Silver oli eluajal kokkuhoidlikult abikaasalt sageli pahandada saanud , miks ta päevaajal elektrit raiskab , aga mida ta vaene hing pidi tegema , kui päike vaid haruharva pimedasse tuppa ära eksis ? Praegu tuld ei paistnud , aga avatud õhuaken andis head lootust , et lesk on kodus . Kobanud veel kord rahakotti , mille sisu ta pärast kalmistut oli uuendanud , puges Luik nii elegantselt kui madal iste lubas kabiinist välja , marssis Boreasele tähelepanu pööramata üle tänava ning sisenes luitunud paraadukse kaudu räpasesse trepikotta . See oli endine raudteelaste elumaja , ja tema sarnasus Pihkva rongi platskaartvaguniga oli mõistetav . Astunud esimesele mademele , peatus ta parempoolse ukse taga , ja vajutas kellanupule . Täpselt samuti ta oli helistanud – küll mitte siin , vaid venna endises elukohas – ööl pärast Läänest naasmist , läbikülmanud , aga õnnelik , et KGB teda pärast pikka ülekuulamist vabaks laskis . Ka tookord pidi ta ootama kaua , mamma Linda magas , Silver , nagu hiljem selgus , viibis Moskvas komandeeringus , kedagi ei huvitanud tema ega tema kaks suurt kohvrit , mida ta Pagari tänavalt läbi lumetuisu Raekoja platsini käes tassis , mitu korda libedal kõnniteel külili kukkudes . Kui uks lõpuks avanes , vaatas talle imestunult otsa üks natuke tuttava välimusega blondiin , kelles ta pärast mõningast mõtlemist tundis ära venna töökaaslase , Rahva Meele Teadusliku Uurimise Instituudi nooremteaduri Ülle Kala . " Kuidas teie siia saite ? " tahtis ta juba küsida , aga siis taipas – vaat , kellega Silver on abiellunud ! Ka blondiini silmades välgatas äratundmine , ta kutsuti sisse , ja kohe ootas teda ees uus üllatus kära peale ärganud onu Vasja , olgu muld talle kerge , näol . Mammat ennast ta tol ööl ei kohanudki , Luik ise palus teda mitte äratada , ja nii oli see just Ülle olnud , kelle juhatusel ta peaaegu jäätunud , õhukese mantli varna riputas ja kööki läks , kus talle isegi tass kuuma teed pakuti . Ta vajutas veel korra nupule – tirinat ei kostnud , aga nii see pidigi olema , topeltuks ei lasknud helisid läbi . Lõpuks kolises kett , ragises turvalukk , ja lävel seisis - deja vue ! – Ülle Kala , see tähendab , Luik . " Tere siis , " ütles Luik , ühtaegu nii energiliselt liikudes ettepoole , et Ülle puht naiselikust inertsist astus eest , ja avanes võimalus , kombekalt või mitte , kuid jõuda eesmärgile - tuttavasse , aga täna miskipärast võõrana näivasse esikusse , ning seada lesk sündinud fakti ette . Too muide suhtus sissetungi pealtnäha täiesti ükskõikselt . Sulgenud ukse , küsis ta vaid : " Kas sa ette helistada ei võinud ? " Luik ei hakanud seletama , et kui ta oleks toiminud lese soovitust järgi , võinuks too välja mõelda tuhat põhjust , miks ta just täna teda vastu võtta ei saa . " Nii lähedaste sugulaste puhul etikett ei kehti ! " teatas ta elurõõmsalt , ja et mitte jätta kahtlust oma kavatsuse tõsidusest , hakkas kingi jalast võtma . Lesk vaikis . " Sa vabanda , ma olen su päris unarusse jätnud , " jätkas Luik , seistes ühel jalal ning toetudes vaba käega vastu seina - ning alles nüüd taipas , miks esik talle võõras paistis . Muidugi , uus tapeet ! Teist kinga lahti nöörides heitis ta kiire pilgu lakke – see valendas nagu kreeka-katoliku kirik . " Aga ära arva , et ma olen sind unustanud , " lisas ta , jäänud sokkidesse , kohendas pintsakut ja ajas rinna kummi . Ta ootas kutset edasi astuda , aga lesk lihtsalt jalutas ees elutuppa , mis ilmselt pidi tähendama : kui sa ise ühest uksest edasi pääsesid , võid samas vaimus jätkata . " Mind huvitab , kuidas sa oled elanud , kas sul tööd jätkub ja kuidas käib Tiina käsi ? " jätkas Luik pretensioonitut loba , ühtaegu kiire pilguga hinnates elutoas toimunud muutusi , mida polnud vähe – siingi oli aset leidnud remont ja lisaks sellele oli välja vahetatud ka osa mööblit . Luige tähelepanu köitis kohe elevandiluu värvi nahkdiivan ja kaks samasugust tugitooli . Lesk vaikis endiselt , kuid vähemalt istus , millega väljendas põhimõttelist nõusolekut vestluseks – tõsi , ta ei valinud tugitooli , vaid hariliku , otsekui vihjates , et käsitleb visiiti lühiajalise ja juhuslikuna . Luik seevastu vajus jultunult diivanile , ja märkas uuest vaatenurgast kohe , et Silveri pilt raamaturiiulilt on kadunud . " Kuidas siis läheb ? Ega sind kogemata ära pole koondatud ? " küsis ta . " Veel mitte , aga eks see võib iga päev juhtuda , " avas lesk viimaks suu . Ta oli ikka veel võrdlemisi isuäratav naine , see Ülle Luik , ja kindlasti hoolitses ta enese eest , blondeeris tuhmistuvaid juukseid , kreemitas nägu ja keha , käsi ja jalgu - just nagu Margarita , ainult lennuvõimet omandamata . Kunagi , kui Luik endale anketeerimisega stipendiumilisa teenis , oli tedagi meelitanud Ülle Kala lumivalge nahk , mis ka praegu korraks vilksatas , kui lesk jala üle põlve tõstis , ent erinevalt vennast oli teda kirerünnakust tagasi hoidnud vaistlik arusaam , et selliste , liiga hoolitsetud naiste koht pole mitte voodis , vaid ajakirja kaanel . Muide , polnud kahtlust , et nüüdki leidus mehi , kes võisid ihaldada seda mitte enam kõige värskemat , kuid siiski teatud esteetilist elamust pakkuvat keha , mille tugevaimaks küljeks Luige meelest olid kreekalikud , hästi vormitud õlad ja parajalt pikk , proportsionaalne kael , viimane õnnetuseks küll juba kaetud aastarõngastele sarnanevate kortsudega . " Kus sa üldse praegu töötad ? Kas ikka Puuete ametis ? " " Ei , ammu mitte . Ma olen nüüd Euroministeeriumis " " Soo , siis reisid sa tihti ringi ? " " Jah , just eile õhtul tulin Brüsselist , " teeskles lesk kurnatust . Oh , neid vaeseid komandeeringukoormuse käes ägavaid riigiametnikke , kes rikuvad seedimist lennukites pakutava vürtsise toiduga ja tapavad selga pehmes hotellivoodis , kuid kes ometi ainult sõnades on valmis oma saatusest loobuma ! " Kas su pood on ikka alles ? " " Hingitseb kuidagimoodi . Hiljuti tõsteti renti , nii et eks paistab , kaua me vastu peame " Papa Kala , nõukogude ajal suure ehitusorganisatsiooni direktor , oli perestroika avardunud oludes vanema tütrega kahasse avanud pealinnas väikese suveniiriäri , mida Silver omanike nime järgi irooniliselt akvaariumiks kutsus . " Ja õed ? Kuidas nemad elavad ? Ikka nagu Rachel ja Lea ? " See oli krutskiga küsimus – lese kaks nooremat õde viibisid vaenujalal pärast seda , kui pisike Made oli keskmiselt , Luige tuttavalt Külliki Veetilgalt üle löönud mehe . " Ma ei tea , pole ammu näinud . Küllap vist " Oli aeg . Luik köhatas ja võttis põuetaskust rahakoti . " Ma saan aru , sul ei ole ilma Silverita kerge . Korter , Tiina , lapselaps – kõik maksab . Nii et ma otsustasin sind natuke aidata " Ja ta tõmbas elegantse liigutusega välja mõned rahatähed . " Pole vaja , " ütles Ülle kiiresti . Luik teeskles üllatust . " Aga miks siis ? Ma ju tean , sul on majanduslikke probleeme . Pole tarvis tunda valehäbi , me oleme ikkagi lähedased sugulased " Viimastesse sõnadesse asetas ta erilise rõhu – kui ta Läänest naasis , hoomas ta , et kunagise nooremteaduri suhtumises temasse on toimunud muutus , ning et temaga peaaegu flirditakse . Mingis mõttes oli see mõistetav , ta oli ikkagi ilus mees , hulga ilusam kui lühikest kasvu , kleenuke Silver oma tugevate prillidega , ta lõhnas prantsuse odekolonni järgi ning kõndis ringi mööda emakodu , seljas sama must kimono , millest ta tänaseni polnud loobunud , ainult siis uus ja läikiv – kuid pärast pikki rännakuid mööda maailma ja naisi ei suutnud Üllekese kohaliku tähtsusega ilu tekitada temas enam kuigi olulisi romantilis-erootilisi reaktsioone . Ning kord , kui ta vannitoa ukse avades nägi seal pesuväel vennanaist , kes kelmika kiljatuse saatel käteräti taha püüdis varjuda , oligi ta poisikeseliku vabanduse asemel esinenud küünilise fraasiga : " Ära häbene , me oleme ju lähedased sugulased . " Mis Luige ustavat loomust arvestades oli sulatõsi , intsestile poleks teda kallutanud isegi filmidiiva , ainult et ettevaatlik mees ei ärrita igas naises peituvat emalõvi . Papa Haraldi testament kujutas Üllekese jaoks niisiis muuhulgas ka oivalist ajendit välja elada ammune solvang . Isegi täna ilmus lese siiani lõdvalt toolil puhanud kehasse Luige sõnade peale pinge , ja ta kostitas külalist uuriva , võiks isegi öelda , läbitungiva pilguga – ainult seekord , nagu kohe selgus , kutsus niisuguseid muutusi esile üks teine lause . " Kust sa võtad , et mul on majanduslikke probleeme ? " " Kuule , ma tulen just surnuaialt , ma ju nägin , et sul ei jätku raha isegi hauakivi jaoks , " lausus Luik muretult , vähimagi etteheitva noodita . Lese ilusad õlad võpatasid , ta tõstis üle põlve heidetud jala tagasi maha , litsus tihedasti teise kõrvale ja ajas selja sirgu , sarnanedes hetke vältel tooli külge seotud partisaniga , keda gestapo ( hunta , NKVD , huvitatuid jätkub ) kavatseb piinama hakata . " See pole raha- , vaid ajapuudusest , " lausus ta , ning tõusis järsult püsti , otsekui näitleja , kes tunneb , et antud misansstseenis on võimatu orgaaniliselt käituda . " Kas sa kohvi oled joonud ? Ma lähen vaatan , kas kannus on veel midagi . Oota siin , mul on tagapool segadus " Niisiis oli löök tabanud märki . Üksinda jäänud , peitis Luik rahakoti teatava rahuldustundega taskusse tagasi - mitte ihnsusest , ehkki maksta kinni Üllekese kreeme polnud tal tõesti lusti , vaid lihtsalt , kuna see atribuut oli oma ülesande täitnud , ja tema edasine viibimine lese vaateväljas polnud intriigi edenemise seisukohalt vajalik . Siis vaatas ta tähelepanelikumalt ja isegi nostalgiliselt veel kord ringi toas , kus enam miski ei meenutanud Silverit - ei meheliku hooletusega toolile unustatud püksid ega lahtine kaardipakk diivanilaual , mille eest teda alalõpmata näägutati . Salong - see oli Üllekese jaoks püha koht , haigla sünnitusosakond ja protestandi kirik ühekorraga , siin nõuti steriilset puhtust ja kasarmukorda , jälgiti , et iga reliikvia oleks omal kohal ning palvetati õhtuti altari , see tähendab , televiisori ees . Seevastu ruume , mis jäid koridori pidi edasi , lese väljendit kasutades tahapoole , võis vabalt võrrelda Luige boheemlasekorteriga . Koristamata asemed magamistoas , musta pesu lasu vannis ja ülekeenud supist pruunilaiguline gaasipliit köögis - niisugune vaatepilt avanes Luige silmadele neil harvadel kordadel , kui ta sugulase õigusega tungis elutoast kaugemale , ja kui kusagil mingi kord valitses , siis ehk kraanikausis , sest nõudepesu paragrahvi eest vastutas kohusetundlik Silver . Lesk naasis , kohvikann käes , tema liigutustesse oli tekkinud toimekust ja varasemast erinevalt avas ta kohe suu ning alustas mõnusat , ehtnaiselikku kudrutamist intonatsioonil , mida tavaliselt kasutatakse vestluseks parima sõbrannaga . " Sa ei kujuta ette , kui raske talv mul oli . Ma sain oma Kanada onu lõpuks nii kaugele , et ta oli nõus investeerima Eestisse - sa ju tead , kui ihnsad need välis-eestlased on " Viimane lause kõlas peaaegu vandeseltslaslikult , ilmse vihjega , et Luige kui pagulasi hästi tundva inimese kogemusi osatakse hinnata . " Aga ma pidin kogu vastutuse filiaali eest enda peale võtma . Onupoeg küll lendab iga paari nädala tagant siia , aga ainult selleks , et kontrollida , millele ma raha kulutan , kogu organiseerimine lasub minu õlgadel . Ja kõike riigitöö kõrvalt , ministeeriumist lahkuda ma kartsin - aga mis siis saab , kui idee ennast ei õigusta , või kui onu äkki otsustab , et mina firmat juhtima ei kõlba - sa ju tead kapitaliste , ükski sugulussuhe pole neile kallis , kui raha mängus on " Taas pool-vandeseltsaslik pilk Luige poole – meie sinuga oleme kannatanud rahva staatusest hoolimata nõukogude inimesed , meie mõtleme teisiti , moraalsemalt . " Lisaks veel need tobedad suveniirid . Midagi pood sisse ei too , ainult aega röövib . Ma oleksin ta juba ammu likvideerinud , aga isast on kahju - vanakese viimane mänguasi " " Kas ta on siis ametist lahti ? " küsis Luik vahele . " Kaks aastat juba . Pankrott . Ainult kapakesed ja lusikad veel teda elus hoiavadki . Ühesõnaga , mul on see hauakivi kogu aeg südamel olnud , aga lihtsalt pole jõudnud . Ja pealegi ma tahtsin sinuga ka nõu pidada , missugust materjali sa eelistaksid ? " Luik köhatas . " Sa ei pea enam muretsema , ma andsin tellimuse juba sisse . Valisin dolomiidi , ikkagi meie , eesti maavara . Silverile , ma olen kindel , oleks meeldinud . Ehkki mis temal enam sellest " " Jah , teie papa Haraldki olevat ju armastanud öelda : surnud ei vaja enam midagi , " lausus Ülle nii paljutähenduslikult , et seda tuli ilmselt käsitleda indulgentsinõudena – kuidas võib teda süüdistada hauakiviga venitamises , kui mehe suguvõsa oma kadunukestesse niiviisi suhtub . Tõsi , Luik märkas kohe , et lesk ei osundanud aforismi täielikul kujul , papa Harald väljendus pikemalt : " Hoolitsege inimeste eest , kuni nad elus on , surnud ei vaja enam midagi " , kuid hetk polnud täpsustamiseks soodus : lesk oli vahepeal , jutu sees , võtnud puhvetist tassid , katnud laua , ja kummardus just Luigele kohvi valama , avades kittelkleidi avarast kaelusest vaate päikese käes pruunikspõlenud preeriat meenutavale tasandikule , mille keskel kõrgusid kaks lumist mäge , mõlemad kaetud peene sinise allikavõrguga . Kummagi koonuse tipus uhkeldas kahvaturoosa , male-etturi kujuga ehitis , võib-olla tufist klooster . " Ega ta mind ometi post factum ära ei taha võrgutada ? " käis Luige peast läbi välkkiire mõte . " Mis firma see on , mille te Kanada onuga asutasite ? " küsis ta kiiresti , et lesel ei tekiks illusioone nende suhete võimaliku arengu kohta . " Konsultatsioonibüroo . Ma olen ju ikkagi psühholoog " See oli öeldud selga sirgu ajades , niisuguse uhkusega , et igaüks pidi mõistma : te võite arvata minu ajudest , mis tahate , vennad Luiged , aga tegelikult olen ma kõrgesti haritud inimene ; ja niisuguse põlgusega , milles selgelt väljendus hinnang külalise läbinähtud mõtetele - sulle näib , et ma ahvatlen sind , aga tegelikult sa lihtsalt tulid taktitundetult vara , näed ise , ma pole veel jõudnud riietudagi . " Ja mida te siis konsulteerite ? " " Etiketti , " vastas Ülle lakooniliselt , pani kohvikannu lauale , istus ( nüüd juba tugitooli ) ning tõstis jala jälle üle põlve , sedapuhku hoolega , lausa demonstratiivselt kohendades kleiti , et reis ei jääks paistma - kuid see-eest koondades justkui kogemata Luige tähelepanu sirgele , parajalt lihaselisele säärele ja seda katvatele kullakarva udemetele . " Jõnksutab ketti , " mõtles Luik , kelle silmis naiste oskuslik manipuleerimine oma seksuaalsete väärtustega oli ammu kaotanud maagilise jõu ja omandanud pigem semantilis-psühholoogilise tähenduse - näiteks kui mõni neiuke hakkas tema seltskonnas viibides spontaanselt juukseid silitama , teadis Luik kohe , et tema võlujõud on haripunktis ning on aeg üritada väikest laastamistööd looduse kõige kaunimas roosiaias ; kuid sellist žesti leselt oodata muidugi ei tasunud , tema asetas käed ristatult sülle , ja võis küll ette kujutada , kuidas need teatud olukorras hakkavad närviliselt vastu tugitooli käsituge trummeldama , aga arvata , et leidub veel mees , kes ihuga võrreldes kindlasti tunduvalt närtsinumasse hinge suudab püstitada tunde võidulipu , polnud reaalne . " Kuule , see on ju suurepärane äriidee , " lausus Luik elavalt . " Tõllasepp , minu kvartirant vanaisa talus , räägib ka , et me oleme maailma kõige snobistlikum rahvas . Ta on veidrik , ei käi kusagil , istub metsade keskel nagu eremiit , aga pea töötab tal sellest hoolimata . Ma tassin talle kilogrammide kaupa ajalehti , nende põhjal teeb ta teinekord päris huvitavaid järeldusi " " Kas teie talu toob hästi sisse ? " küsis Ülle pealtnäha ükskõikselt , kuid ainuüksi loogilise sinu talu asemel välja öeldud teie talu , ( kusjuures kaasomanikuks ei peetud muidugi mitte Tõllaseppa ) , näitas , missugune varjatud draama lõõmas selles omakasupüüdlikus hinges : lõpuks , kui Silver poleks leppinud restitutsioonijärgse kompensatsiooniga , oleks lesel praegu õigus poolele männikurahast . Luik kahetses , et lubas ettevaatamatult suunata vestluse ohtlikule teemale ja hakkas kiiresti etendama hädalist . " Võrreldes selle tööga , mis ma sinna olen matnud , ma pean silmas bürokraatiakarusselli , kadastrit ja muud , pole kasudest midagi rääkida , " kurtis ta , teades , et tal leske ära petta ei õnnestu , aga sellest ka eriti hoolimata : mängul , mida nad mängisid , olid omad reeglid , üks millest kõlas - sa pead jätma mulje , et usud ligimese sõnu , iseäranis siis , kui ta valetab . " Kuule , aga ma pole jõudnudki sult küsida , mis siis ikka Silveriga juhtus ? " lausus ta kiiresti , haarates taas initsiatiivi . Kuid lesk ilmselt ootaski esitatud küsimust . Ta langetas murelikult pea ja vastas tagasihoidlikult , paatoseta , kuid nukralt : " Mis siin nii ikka väga juhtus , eks see küpses juba hulk aega . Sa ju tead küll , ta rääkis alati , et kolm aastat sõjaväge kohe peale keskkooli rikkusid tema karjääri . Mina ei ole matemaatik , mina ei oska öelda , kui palju selles jutus on tõtt ja kui palju eneseõigustust . Aga eks ta pisitasa pettus üha rohkem - kas teaduses või endas , ma ei tea . Viimane hoop oli muidugi see , kui tulid uued arvutid . Sest siis selgus , et teooria teooriaks , aga töötada ta nendega ei oska ! " " Silver ? Ta oli ju nii hinnatud spetsialist ! " vaidles Luik nördinult vastu . " Nõukogude ajal , Martin , nõukogude ajal ! Usu või ära usu , aga ma olen ise näinud , kuidas ta tundide kaupa otsis , mis klahvile vajutada . Mul oli siin probleeme , mina pidin ju ka hakkama arvutiga tööle - vaat ma ütlen sulle , et lõpuks õpetas mulle elementaarsed asjad selgeks Tiina " " Võib-olla Silver leidis , et ta pole kontoriplika ega peagi tundma neid elementaarseid asju ? " " Võib-olla . Aga ütle mulle , sina kui professionaal , mis sina arvaksid luuletajast , kes ei valda korralikult oma emakeelt ? " " Hoo , see on keerulisem küsimus , kui sulle näib . Tuleb ette poeete , kes meelega eksivad õigekirjareeglite vastu . Näiteks ei kasuta kirjavahemärke " " Aga nad ju teavad , et need on olemas ? " " Tõenäoliselt " Lesk muigas . " Ma ei väida , et Silver täielikult dekvalifitseerus . Aga , saad aru , teaduslikke uurimusi enam peaaegu ei korraldatud , jäi ainult arvutiõpe , millest tema püüdis kõrvale hiilida . Nii et kui hakati mõtlema , keda uue aasta alguses koondada , meenuski esimesena Silver " Luik ei uskunud oma kõrvu . Tema tark vend , kes koostas lepingu alusel programme kosmoseside tarvis – ja koondatud ! " Aga uue aastani oli ju veel aega ? " " Jah , aga jutt levis , ja siis juba ärkas tema uhkus ja ta kirjutas ise lahkumisavalduse . Ehkki majanduslikus mõttes oleks targem olnud muidugi ennast koondada lasta " " Ja edasi ? " " Edasi ta käis väga ruttu alla " Nii lihtne siis oligi see saladus , mille kallal Luik peaaegu pool aastat oli pead murdnud . Masinlikult võttis ta laualt tassi ja jõi lonksu kohvi , mille ebameeldiv , kopitanud maitse teda kohe reaalsusesse tagasi tõi . Samasuguse lürriga oli Üllekene teda kostitanud Läänest naasmisele järgnenud hommikul , ja juba siis oli ta mõelnud - vaene vend ! " Raske uskuda " " Mida ? " " Kõike . Näiteks seda , et ta ise loobus töökohast , kus oli möödunud kogu tema elu " Lesk turtsatas põlglikult , tõusis ja väljus sõnagi lausumata toast , Luik aga võttis – taas masinlikult – taskust sigaretipaki . Alles siis , kui imal filter keelt puudutas , meenus talle , et selles toas , ja üldse korteris ei suitsetata . Kas nad vähe olid Silveriga trepikojas külmetanud ! Tegelikult vähe , Luik väisas seda kodu harva . Naised on need , kes mehi vendadest ja sõpradest eemale tõrjuvad , nad justkui ei saa teisiti , kui peavad end tundma ainuvalitsejatena . Kaugemale ta oma suspektseteks muutunud mõtetega ei jõudnud , sest vaikselt naasnud lesk ulatas talle vaikides hallide kaantega brošüüri , milles Luik suurema vaevata ära tundis tööraamatu . Oo , missuguseid huvitavaid sissekandeid leidus tema enda vastavas dokumendis – filmistuudio režissööri abi , arheoloogiaekspeditsiooni nooremteadur , kriminaalekspertiisi laboratooriumi vanemspetsialist - jaa , isegi sinna oli keegi teda sokutanud , fiktiivselt muidugi , sest ei käekirja ega mõrvarelva kaliibrit tuvastada Luik ei osanud , selle eest kandis hoolt keegi , kellele nõukogude seaduste järgi ei tohtinud maksta suuremat palka kui ette nähtud , ülejäägi aga pistis muidugi taskusse laboratooriumi juhataja , lugenud eelnevalt välja Luigele kuuluva neljandiku . Ka nõukogude inimesed tahtsid elada ! Nuuksatust kuuldes tõstis Luik pilgu – lesk seisis akna all , seljaga tema poole , ja pühkis rätiga silmi . Piinakoda ! Ei lasta vaesel leinajal rahus pisaraidki valada ! Kas neid üldse niriseski , neid pisaraid ? Lesk , teadis Luik , oli veel enne oma õde Küllikit tahtnud näitlejaks saada , aga andest jäi puudu , kukkus Teatriinstituudi sisseastumiskatsetel läbi . Küllap ütles eksamikomisjon Ülle Kala etüüde vaadates endamisi samuti nagu Luik : " Ei usu ! " – Stanislavski süsteemi siis veel respekteeriti . Ometi võis kindel olla , et veel natuke pealetükkivust , ja pisaraid hakkab voolama jõgedena , seda juba puht naiseliku , aga mitte erialase talendi tulemusena . Terve pisarate balti meri – hallid nagu see meri ja nagu brošüür , mille Luik lõpuks vastu tahtmist avas ( lesk parajasti nuusatas valjusti ) . Töölt vabastatud omal soovil , daatum , pitsat . Möödapääsmatu fakt - aga nagu just kõige möödapääsmatum fakt , nagu alibi , mille mõrvar vastutulelikult esitab detektiivile , sünnitas seegi kahtlusi . Luik sulges tööraamatu ja asetas plaksuga lauale tagasi . " Hästi , aga sa ise ? " . " Mis mõttes : ma ise ? " " Mida sina ette võtsid , et Silver ennast ei tapaks ? " Pisarad kuivasid ühe hetkega kokku , Araali meri peab sellega võrreldes veel kaua vastu . " Miks ma oleksin pidanud selleks midagi rohkem ette võtma kui sina ? " Ootuspärane vastuväide . " Ära meid võrdle . Mina ei teadnud midagi . Aga sina ? Toetasid sa teda raskel tunnil ? Või ainult osatasid ? Et näe , millekski sa ei kõlba ? Isegi töömeest sinust pole , raha pean ka mina teenima ? Kas nii ? " Kogu seltskondlik viisakus kadus Ülle Luige näolt , nagu näitlejanna eemaldab pärast etendust tarbetuks muutunud grimmi . " Välja ! " sisistas ta . " Välja , sina , madu ! Kogu teie suguvõsa on niisugune , ja sina oled veel palju hullem kui su vend ! " Teist korda Luik seda endale öelda ei lasknud . Ilma igasuguse soliidsuseta , vaid just nii , nagu peab käituma normaalne inimene - kiiresti , hetkegi mõtlemata - , hüppas ta püsti ja hakkas trügima diivani ja laua vahelt välja , põlvega viimasele vopsu andes , nii et joomata kohv tassist välja loksus . " Sa ära tule mulle rääkima , et mees , kellel on kodus armastav naine , vabatahtlikult silmusesse poeb ! " ütles ta , küllap samuti veidi valjemini kui enne , aga kogu stseeni emotsionaalsusest hoolimata täpselt jälgides , et hääl ei tõuseks toonigi võrra kõrgemale kui lesel , astus esikusse ja tardus : mööda hämarat koridori lähenes köögi poolt raskete sammudega midagi ähvardavalt kogukat . Kui tulija oli jõudnud lambivalgusesse , nägi Luik enda ees kulturisti välimusega meesolevust , õigemini isast , kes samuti peatus ja jäi talle kurjalt otsa jõllitama . Isane oli poolpaljas , ehk ütleme nii , koduselt riides , ta kandis maikat ja dressipükse , ja andis kogu oma olekuga mõista , et ei viibi siin juhuslikult . Mitte enam noor , võinuks ta korralikus ülikonnas jätta endast isegi üpris imposantse mulje , seda enam , et tema peanuppu ehtis hõbehall siilisoeng - kuid kõik rikkus ära juhm pilk , mis viitas , et erinevalt biitsepsitest oli ajusid selles kehas viimati treenitud keskkoolis . Ametilt mitte just lausa šveitser või ihukaitsja , aga midagi sellelaadset , võib-olla tuuker , oletas Luik , märganud majasõbra skafandrikujulist rindkere ja hästipäevitunud jumet . " Kas midagi on nihu ? " Ebameeldiva ninahääle ja Luige poeedikõrva jaoks vastuvõetamatu žargooniga esitatud küsimus kätkes endas nii teenistusvalmidust kui ka edevust . Üksainus teie sõna , madame , ja see vurle lendab trepist alla . " Ole rahulik , kõik on parimas korras , " vastas lesk teravalt , ja Luik märkas rahuldusega , et " tuuker " pisenes kohe otsekui nõiaväel , tema turi vajus ettepoole , tähtsalt lühikese kaela otsas trooniv pea puges õlgade vahele peitu ja isegi suured eemale ulatuvad kõrvad vajusid ropsti lonti . " Ma kuulsin hääli , ja mõtlesin , et minu abi on vaja , " hakkas ta end üsna naturaalselt õigustama . Siis , ilmselt veendunud , et keegi teda esitleda ei kavatse , lahkus isane halvasti teeseldud väärikusega samas suunas , kust oli tulnud . Luik kummardus ja hakkas kingi jalga toppima . " Sa pane palun kokku Silveri matemaatikaraamatud , ma tulen nädala pärast järele , mulle on neid vaja kui mälestust , " ütles ta , saanud ühekorraga tagasi kogu oma seltskondliku enesekindluse , peaaegu lõbusalt . " Ja palun otsi üles foto , mis matuste ajal toas riiulil seisis , ma võtan selle ka endale , sinul teda vaja ei näi minevat , " lisas ta , paelu sõlmides . Lesk näppis kitlikaelust . Ta oli ilmselt häiritud väikesest vahejuhtumist . " Muidugi , " mõtles Luik rahuldatult , " legend õnnelikust perekonnaelust lendas uppi ainsa hetkega . Kes ütleb , et see neandertallane siin juba pikemat aega oma muskleid pole demonstreerinud ? " Ta teadis küllalt abielupaare , kus naise armuke täieliku enesestmõistetavusega elutoa diivanil ootas , kuni mees kodunt lahkub ; tõsi , väikekodanlik Ülle oli siiani kiivalt jälginud , et keegi tema kohta midagi halvasti ei saaks öelda . Luik ajas end sirgu . " Meeldivat päeva jätku , " lõpetas ta etteaste peene torkega , naeratas sarkastiliselt ja astus korterist välja , nagu ikka , peaaegu tormates otsmikuga vastu välimist puutahvlit - tal ei püsinud kuidagi meeles , et selles majas on topeltuksed . Sadakond meetrit edasi asendus Stalini ampiir puulobudikkudega . Kusagil siin , ühes keldriateljees , rottide ja kanalisatsioonihaisu keskel trükkis kunagi nõukogudevastase agitatsiooni kõrvalt ümber Luige luuletusi hilisem parlamendisaadik Merlin Teeäär . Huvitav , mis oli tänaseks saanud Teise Vabariigi ämmaemandast ? Viimastel valimistel kogus Merlin , kui Luik õigesti mäletas , täpselt tosin häält ( praktiliselt ainult sugulaste omad ) ja oli sunnitud poliitikast taanduma . Aga kuhu , kas eraellu ? Ja mis tal sealgi pidi teha olema ? Lapselapsi , keda hoida , Merlinil polnud , selleks pidi alguses ise kedagi sünnitama , milleks teatavasti on tarvis vähemalt kaht inimest – aga just meestega Merlinil ei vedanud . See tähendab , vedas küll , ja isegi kuidas veel – üksvahe kõneldi isegi ühe piiskopi huvist tema vastu – kuid armukeste küllus pole veel kellelegi taganud õnnelikku või isegi üldse abielu , ja nii katkesid kõik Merlini romaanid enne perekonnaseisuaktide bürood , ka viimane , tulevase ( nüüd juba praeguse ) spiikeriga , kelle näppas endale ... Must kass jooksis üle tee , ja et talle mitte otsa sõita , Luik pidurdas – ta küll ei sallinud kasse , aga nende õigust elule austas , eriti mustade omi , sest nood olid võitluses ristiusu vaimulikega kannatanud peaaegu sama palju kui tema kaasmaalased . Lese maja , mille lähedusest ta igatses pääseda , oli jäänud piisavalt kaugele selja taha , seepärast juhtis ta vahva rätsepa kõnnitee äärde , peatus ja süütas sigareti . Raskelt , närviliselt kulgenud vestlus keerles ikka veel peas ringi , üksikud repliigid torkisid nagu lepavõsa vanaisa Juliuse talus , lausa põletasid . Oli see tõesti ootamatult töötuks jäänud inimese ahastus , mis Silveri enesetapule tõukas ? Luigele meenus , kuidas tema teise naise Liia Long Dringi õde transsi sattus , kui talle vallandamisteade koos lõpparvega koju kätte saadeti - Ameerikas käis see lihtsalt . Nagu pöörane trükkis käli nädal otsa ( siis veel ) kirjutusmasinasse curriculum vita' sid , millega üllatada kõiki maailma ülikoole , kus tema kui väljaõppinud politoloogi teeneid vaja võis minna . Heasüdamlik Luik , kartes , et kui olukord ei lahene , lõikab meeleheitele viidud kapitalismi ohver tema terava žiletiga endal veenid läbi , tassis postkontorisse kilogrammide viisi kirju . Ja ennäe , varsti saabuski kusagilt Läänerannikult positiivne vastus , käli rahunes ainsa hetkega ja hakkas rõõmsalt pakkima kohvreid , et juba järgmisel päeval lennata kontinendi teise otsa . Miks pidi siis Silver nii kergesti lootuse kaotama ? Küll oleks Luik hea meelega küsinud seda venna enda käest , aga vahemaa , mis neid lahutas , oli paraku liiga pikk , lausa paljude valgusaastate pikkune . Kunagi nad muidugi kohtuvad veel - kusagil kauges tulevikus , kohas , kus teineteisega lõikuvad isegi paralleelsed sirged ( see oli peaaegu kõik , mida ta matemaatikast mäletas ) , ainult et aega kulub sinnani liiga palju , arvatavasti lõputult palju . Seni ühendas neid vaid nailonist pesunöör , millest Silver sõlmis midagi ellipsi sarnast ja mida mööda Luik nagu köietantsija pidi balansseerima Lethe teisele kaldale . Ta pidi nagu komissar Maigret elama sisse ohvri rolli , pidi koos Silveriga rühmitama ja korreleerima sotsioloogilisi andmeid , arvutama semantilist diferentsiaali ja mediaane - kõik need segased sõnad , mida ta aastate jooksul venna suust kogemata oli kuulnud ja poeedi instinktiga meelde jätnud - pidi üritama koos temaga teha suurt lõikust , et võtta viimane tihi risti kliberiga , pidi , lõpuks , tundma , mida tähendab olla armastav mees ja isa . Jah , ka isa . " Siit jätkamegi , " mõtles ta ja käivitas mootori , et sõita külla inimesele , kellele tema vend oli kinkinud elu . See oli linnaosa , kus oli möödunud Luige puberteet . Lähedal asus pood , kust nad Andreas Habituse ja Ivar Ümisejaga ostsid elu esimese veinipudeli , veidi eemal saun , mille akna taga nad paljaid naisi vahtisid . Pööranud paremale , möödus Luik majast , kus nende perekond oli elanud just need kolm aastat , kui Silver Kaukasuses aega teenis . Papa Harald vahetas sageli korterit , võib-olla mamma Linda survel , kes naiseliku ahnusega püüdles aina säravama eksistentsi poole - aga võib-olla ka omal algatusel , naiivselt lootes , et koos elutingimuste paranemisega paraneb ka mamma iseloom . Oli muidugi täielik juhus , et vennatütar üüris oma elu esimese korteri just sellesse rajooni – aga ometi , siin see oli , viiekordne , hiiglaslikku määrdunud tsemendikasti meenutav hoone , mida Luik oli külastanud vaid korra , Maria-mis-ta-teine-nimi-nüüd-oligi katsikute puhul . Trepikoja tundis ta ära graffity " Tanja + Borja = seks " järgi – tema nooruses kirjutati : " Tanja + Borja = armastus " . Kusagil umbes kolmandal korrusel hakkas ta kuulma tümpse ja kriiskeid . Oleks need tulnud altpoolt , võinuks arvata , et maja keldris töötab tohutu pesumasin ja üks noormees on peadpidi selle ukse vahele jäänud – kuid hääled kandusid ülalt , kas viimaselt korruselt , pööningult või koguni taevast ; võib-olla löödi seal veel kord risti üht niigi palju kannatanud juuti . Mingit erilist sümpaatiat okaskrooni-masohhisti vastu Luik ei tundnud , kuid objektiivsuse mõttes pidi tunnistama , et kristlaste hilisemates kuritegudes see mees küll süüdi polnud . Lihtsalt üks lollike , Diogenese moodi tünnifilosoof , kelle kurba surma mitmete maade röövvallutajad häbematult ära kasutasid – nagu ka siin , nende poolt Maarjamaaks ristitud iidsel boreaalsel territooriumil . Ainuüksi Madisepäeva lahingus oli erinevatel andmetel hukkunud kas <arv> või koguni <arv> pärismaalast , kelle relvastus jäi alla tehniliselt edenenumatele teutoonidele . Ja edasi – missugune julm , seitsmesaja aasta pikkune okupatsioon , protestandi vaimulike hirmuvalitsus , nõiaprotsessid . Luik oli veendunud , et lõkkel põletati just kõige nägusamaid , ahvatlevamaid neide , kuidas muidu sai neile insinueerida suhteid kuradiga . Kas mängisid üle kogu maa püstitatud kirikute orelid ilusamini kui kahekümnenda sajandi lõpu rokkansambel ? Võib-olla , kuid kas sellest piisas , et heastada ristiusu tekitatud kahju ? Siis oleks pidanud andma indulgentsi ka nõukogude võimule , kes ju samuti hoolitses aborigeenide vaimu peenendamise eest , ehitas neile Põhjamaade suurima raamatukogu ja oleks peaaegu isegi Ooperiteatri müürid püsti saanud , kui valvsad boreaalid poleks ohtliku kultuurtreegerluse ühe ehitusele ette jääva puu säilitamise lipu all peatanud ; kuid sellega Luige kui eluaegse vabadusvõitleja hing enam leppida ei võinud . Siiski tänas ta Taarat , et näiteks tema naabrimees Pott tänapäeva rütme ei armastanud , sest siis oleks ta pidanud Ottiliega kohtumiste jaoks veel ühe korteri üürima - pankur Salvei truudusetu naine ei sallinud silmaotsaski seda , nagu ta ütles , väljakannatamatut lärmi , tema armastas ainult klassikat , Bachi ja Mozartit ( kui saksa filoloog ) ja nukrusetunnil Joe Dassini ( kui hingelt prantslanna ) . Luik nii vanamoodne ei olnud , lõpuks oli ta ise kunagi vana semu , elektrikitarrist Mistraali palvel kirjutanud terve hulga laulusõnu , mida pärast viisistamist kähistades ette kandis šaakalihäälega Remi , toosama , kes poliitilise konjunktuuri muutudes kõige kiiremini ära tabas tulevase spiikeri väljavaated kõrgele ametikohale ja ta otse Merlin Teeääre sängist , lootoseasendis pronks-buddhade ükskõikse pilgu alt ära röövis . Mis poose nõtke , painduv , mustaverd , väike , aga tuline Remi selleks kasutas , kujutas Luik hästi ette . Jõudnud viiendale korrusele , pidi Luik oma õuduseks nentima , et tümpsud ja kriisked pressivad end välja just vennatütre ukse vahelt . Kas õnnetu orb üritas matta kakofooniasse mure isakaotuse pärast ? Õigustatud oletus , Tiina oli ikkagi papa silmatera , olend , kellele Silver elas välja oma rahuldamata armastusvajaduse . Ülle kui ajakirja kaanetüdruk võõristas õrnust , tema vajas üksnes imetlust . " Peeglike-peeglike seina peal , kes on kõige kaunim naine kogu maal ? " küsis ta hommikuti vannitoas ripsmeid kitkudes , ja peeglike vastas – kuidas sa ei vasta , kui sõltud täielikult perenaisest , tahab , hoiab sind seinal , ei taha , viskab ära : " Sina , mu jumaldatud blondiin , ainult ütle , kuidas sa nii rumal olid , et mingisugusele matemaatikule mehele läksid , nemad armastavad ju numbreid ainult abstraktsel kujul , mitte rahatähtedel ? " – " Aga ta oli ikkagi professori poeg , " kaitses Ülleke end , ise ka oma sõnadesse hästi uskumata – sest see tähendas , et ta oli lasknud end ära petta Silveri maneeridest . Ja mida rohkem ta end vale otsuse eest siunas , seda uhkemaks ta muutus , ning mis jäi abikaasal muud üle , kui anduda naise asemel tütrele . Silver , teadis Luik , hellitas Tiinat nagu armukest , õpetas lugema ja loomulikult arvutama , nii et tüdruk hiljem koolis ainult haigutas igavusest , käis temaga iluvõimlemisrühmas ja ootas truult tribüünil , kuni lapsuke matil linti lehvitab . Jaa , Tiinake võis isa tõesti südamest leinata , mõtles Luik , tõstnud käe kellanupu juurde – aga kui ta kasutas kurbuse vaigistamiseks niisugust helitausta , pidi see kaasa tooma küll absoluutse tuimestuse . Ta isegi kuulis tirinat , aga see sobitus nii orgaaniliselt ettekantavasse heliteosesse , et oleks olnud rumalus oodata mingitki reageeringut pererahva poolt , mida tõesti ei järgnenud . Luigele meenus , kuidas nad Liia Long Dringiga Pariisis hotellitoa voodis amelesid ja kuidas Hannele oli pidanud kutsuma portjee , et sisse pääseda – alles võtmeklõbin lukuaugus tõi nad ekstaasist tagasi reaalsusse ; aga temal polnud portjeed kuskilt võtta , ja seepärast põrutas ta täiest jõust kolm korda rusikaga vastu õhukest puitplaati , mille parameetreid viseerides maailma suurim maisikasvataja ei aimanud , et prognoositud kommunismi asemel saabub mõnekümne aasta pärast kõige tavalisem kapitalism koos sellele ajastule iseloomulike murdvargustega . Kostsid lohisevad sammud , keegi lähenes jalgu väsinult järel vedades , nagu sammuks ta Kolgatale , siis avanes uks ja lävel seisis Jannu , väike Maria X süles – jah , kui need muidugi üldse olid nemad . Tavaliselt selgitas perekondlikes küsimustes ülitäpne Luik välja isegi uue suguvõsaliikme genealoogia , nii näiteks võis ta tänaseni üles lugeda Ülle Kala vanemate ja vanavanemate nimed ning ametid - kuid Jannu ja Tiina kooselu ebaseaduslik vorm ei inspireerinud teda vennatütre esimese ( ja vaevalt , et viimase ) elukaaslasega lähemat tutvust sobitama , ta oli vaid fikseerinud lapse sigitaja silmatorkavaima välise tunnusmärgi , pikad heledad lokkis juuksed , peaaegu niisama pikad kui metsaülesostjal , ainult mitte patsis , vaid lahtised , õlgadeni , ja viibis seetõttu nüüd kimbatuses , sest noormehel , kes tema vastas seisis , mitte üksnes ei puudunud pikad juuksed , tal puudusid juuksed sootuks ! Äratundmist ei soodustanud ka riietus , mida võis lugeda praktiliselt olematuks - pelgalt kuldbrokaadist šortsid ning nendega halvasti harmoneerivad rannaplätud . Jah , kui tema ning Jannu oleksid koos Juhan Marabu ehitatud etnograafilises saunas leili visanud , võinuks ta praegu jõuda kvalifitseeritud otsuseni , võrreldes ekstravagantse majaperemehe õblukesi õlgu ja arenemata rinnakorvi " päris " -Jannu konstitutsiooniga - kuid vennatütar , eelistades ema eeskujul dušši , polnud väisanud vanaisa Juliuse talu aastaid . Jannu silmade värvi Luik hästi ei mäletanud , aga võis olla kindel , et tühi pilk , millega teda tunnistati , võis kuuluda ükskõik kellele jannude põlvkonnast ; mis titasse puutus , siis teda oli loomulikult veelgi keerulisem identifitseerida . " Tere ! " ütles Luik pool-ametlikult , tooniga , mis võimaldas nii edasise ülemineku kodusele suhtlemisele kui ka retireeringu . Beebi , kellele Luik ilmselt ei meeldinud , hakkas ehmunult kisama , brokaatšortsides noormees seevastu naeratas natuke rumalalt ja kuulutas tuttava kontratenoriga : " Tere , tere , onu Martin ! " Niisiis oli see ikkagi Jannu . " Mis jumalale sa oma luksusliku ševelüüri ohverdasid ? " uudistas Luik sisenedes . Hõimlane tõi kuuldavale itsituse , mis tema peenikese tämbri tõttu kõlas peaaegu rõvedalt , kuid vastama ei hakanud , küllap teadmata , mida tähendab sõna ševelüür . " Tiina , sinu juurde tuldi ! " hõikas ta nii pidulikult , nagu täidaks ta õukonna majordoomuse ülesandeid . Elutoa uks pilutus ja selle vahelt ilmus nähtavale õnnetu orvu sinkjasmust poisipea . Varem oli Tiina kandnud naturaalseid , teist korda ülessoojendatud koorekohvi värvi juukseid , kuid juba katsikutel oli ta üllatanud Luike moodsa soenguga , mis lisas talle pisut - samuti moodsat - odava prostituudi münti . " Üks hetk , onu Martin , ma panen riidesse ! " Vandega oma oletust kinnitama Luik poleks nõustunud , aga viivuks talle näis , otsekui oleks vennatütre hääles kajanud varjatud kabuhirm . Muide , isegi , kui tema kahtlus oli õigustatud , ei tähendanud see veel midagi : naised võivad sattuda täielikku õudusse ainuüksi mõttest , et keegi tabab neid vanas kodukleidis . " Kas ma segasin ? " küsis Luik viisakalt . " Oh ei ! " rõõmustas Jannu miskipärast niisuguse uudishimu üle . " Me just proovisime näituseriideid selga " " Näituse ? " " Jah , meil seisab ees üks esinemine " Õigus küll , meenus Luigele , orb õppis ülikoolis moekunsti . Aga mis puutus siia Jannu ? Seda küsimust ta esitada enam ei jõudnud , sest juba ilmus esikusse tulevane kutürjee ise . Kui ta tõepoolest oli jõudnud riideid vahetada , siis parem , kui ta oleks jäänud kodukleiti - valge läbipaistev pluus , mustad liibuvad nahkpüksid ja mustad kõrge kontsaga kingad tekitasid Luiges tunde , et ta on sattunud sadomasohhismi salongi . Puudus ainult piits . " Jannu , ära lobise kõike välja . Mine keera parem musa vaiksemaks ! " Orvu kakaokarva värvitud kitsad huuled olid päris kindlasti harjunud rohkem pahandama kui õrnusi sosistama . Võtnud endiselt kisava Maria X-i oma sülle , sirutas vennatütar külalisele pikkade ja peenikeste sõrmedega käe ( Luikede suguvõsa geneetiline pärandus ) , mille otsas läikisid teravad , huultega ühte tooni küüned . " Tere , onu Martin ! Kui ammu pole näinud ! Vaata , Maria Kelly , kas tunned ära , kes see on ? " Just nii ta ütleski , mõlemat nime pidi - Maria Kelly . Erich Maria . Wolfgang Amadeus . Johann Sebastian . Igatahes Luigele oli sellest nii palju kasu , et tal õnnestus tuvastada X-i väärtus . Muide , võib-olla kutsus vennatütar nimme beebit täisnimega , et onu ei peaks piinlikkusest punastama , kui selgub tema hajameelsus . Tita jäi hetkeks vait , toppis näpu suhu ja jõllitas Luigele juhmilt otsa , võib-olla oodates , et kuuleb kohe mõnda tavakohast libekeelset meelitust , umbes nagu : " Sa vaata , kui suureks sa oled kasvanud ! " , kuid et seda ei järgnenud , siis kiskus suu kõverasse ja kukkus uuesti lõugama . " Maria , miks sa nutad ? " noomis vennatütar , kusjuures Luigele jäi mulje , et etteheide oli pigem määratud talle – onu , ole ometi väikese sugulase vastu hellem ! " Võib-olla ta tahab potile ? " pakkus onu , õigemini isegi vanaonu irooniliselt . Kiire pilk pikkade ripsmete tagant tõendas , et tema torget oli märgatud . " Võib-olla . Jannu ! " Musa oli tõesti keeratud vaiksemaks ja orvu hääl kõlas selgelt üle korteri . Truu eunuhh ilmus lävele ja võttis sisse valvelseisangu . " Pane Maria Kelly potile , ma ajan veidi onu Martiniga juttu " Kui hoolitsev isa lähemale astus , märkas Luik lahtise ukse vahelt plastmass-stangesid , ja nendel - tervet hulka eredavärvilisi kostüüme . " Kas te valmistute kursusetöö kaitsmiseks ? " küsis ta , kummardudes ja asudes kingapaelu lahti sõlmima . " Mitte päris . Ausalt öeldes , see on midagi rohkemat , aga ma ei tahaks enne rääkida , kui kõik valmis on " " Tubli . Ma olen alati öelnud , et sa oled artistlik natuur " Orb hakkas meelitatult naerma . " Sinusse , onu Martin , sinusse ! " Silmakirja algkursuse oli andekas laps omandanud . " Oh , need paarkümmend luuletust , mis ma oma elus olen kirjutanud , ei tee minust veel poeeti " Vastu vaidlema orb ei hakanud , mis näitas , et kõrgema pilotaažini oli tal veel hulk maad . " Miks sa kogu välja ei anna ? " küsis ta , kerge etteheitega hääles – otsekui oleks tal piinlik , et tema onu niisuguses lihtsas asjas ilmset käpardlikkust osutab . Luik seisis juba püsti ja tundis end sokiväel ebamugavalt – kuid keegi talle susse pakkuma ei tõtanud . " Aega ei jätku , " valetas ta . Kuidas sa selgitad , et Violetta Väli ei kirjasta ilma kasumilootuseta isegi oma mehe luuletusi ? Muidugi , Luik teadis , et ükskord seatakse õiglus jalule , kui mitte varem , siis pärast tema surma kindlasti , küll Ottilie selle eest juba hoolitseb , kas või raputab natuke Salvei pangaarvet – nii et kui mitte Maria Kelly , siis tolle lapsed või lapselapsed hakkavad , erutusõhetus näol , neelama Luige luuletusi ; kuid praegu poeesia talle autoriteeti ei lisanud - nagu enamus inimesi , hindas vennatütar ümbritsevaid välise edu kriteeriumist lähtudes , ja need mõned publikatsioonid emigrantide kirjandusajakirjas , millega Luik sugulaste ees eputas , kuulusid liiga kaugesse minevikku . " Kahju , minu arvates oli sul paar päris ilusat luuletust , " ütles orb tooniga , mis tähendas , et tema jaoks on see teema ennast ammendanud . " Ega sa ei solvu , kui ma kutsun su kööki , toas on kohutav segadus , " lisas ta samas . Oleks ta seda varem öelnud , oleksin võinud kingad ehk jalga jätta , mõtles Luik pettunult . Nad astusid kööki , kus valitses nii steriilne puhtus , nagu poleks siin elu sees keedetud ainsatki kastrulitäit suppi , mis muide võis ka tõsi olla , kui meenutada Jannu väljaulatuvaid ribisid . " Istu , " ütles vennatütar . " Aitäh , ma annan sulle kõigepealt üle väikese kingituse " Luik ulatas orvule kilekoti , mille täitmiseks ta oli tee peal läbi sõitnud kandlemängija bareljeefiga majast . " Mis siin on ? " Uudishimu teeseldes avas orb koti ja tõstis sangapidi välja elevandiluu värvi portselanist soustivaagna . " Sa pead ju tasapisi hakkama tütrele kaasavara koguma , " seletas Luik . " Kui ilus ! See on vanaisa pärandustombust , eks ? " torkas orb . " Täpselt nii . Vanaisa oli tark mees , ta teadis , mida koguda ja kuidas kogutut hoida , " pareeris Luik hõlpsasti . " Palju tänu , " lausus orb mokaotsast ja asetas vaagna kaunis hooletult köögikapi servale , moodsate klaasist veiniäädika- ja oliivõli anumate kõrvale . " Istu siis ometi . Kas sa näljane ka oled ? " Eskimo hülgeküti kõht oleks vastanud sellele küsimusele jaatavalt , kuid Luik ei saanud lubada end kostitamisega ära osta . " Ei , aitäh , " vastas ta , pugedes nii soliidselt kui võimalik köögilauda ümbritsevale nurgadiivanile . " Aga tass kohvi ikkagi ? " " Ei , aitäh , ma tulin ainult hetkeks . Mul on täna nii-öelda mälestuste päev . Hommikul käisin surnuaial ja olin sedavõrd šokeeritud , et sinu isa haud on siiani korrastamata ... " " Et otsustasid ema voodist üles ajada ja teda noomida ? " Niisiis oli lesk jõudnud tütart ootamatust visiidist teavitada . " Võib-olla ma tõesti ei käitunud kõige viisakamalt . Aga ausõna , ma ei tulnud selle pealegi , et võin sattuda tema juurde nii ebasobival hetkel ... " Luik märkis rahuldusega , et tal õnnestus ülbus maha suruda : orvu näkku ilmus puna . " Ma arvan , sa mõistad , onu Martin , et mu ema pole veel nii vana , et ainult minevikule elada , " seletas vennatütar võrdlemisi abitult ja Luige poeedikõrva jaoks talumatult halvas stiilis . " Eriti , kui arvestada , et peieroad on ammu naasnud looduse ringkäiku , kas nii ? " jätkas Luik survet . Kuid orb polnud vist klassikat lugenud . " Mis see siia puutub ? " küsis ta , alateadlikult taibates , et tema hariduses haigutavad lüngad . " Ei puutugi , " jäi Luik tõsiseks . " Tegelikult ei tulnud ma üldse selle pärast . Ma tahan , et sa mulle jutustaksid , mis ikkagi juhtus sinu isaga ? " Üle orvu näo libises vari . Täpselt samuti süngestus mõnikord Silver , muide , ilma igasuguse , nagu Luigele näis , põhjuseta . Nad olid üldse sarnased , isa ja tütar , ühtmoodi kondine faktuur , teravad näojooned ja kiire taip , kui mitte üks suur erinevus : orvus polnud kübetki Silveri altruismi , ta oli pragmaatik nagu emagi . Päris kindlasti olid mehedki talle juba praegu vaid naudinguvahendid , ehkki tavaliselt jõuab naiste areng nii kaugele alles Balzaci vanuses . " Kas ema sulle siis ei rääkinud ? " küsis orb ettevaatlikult vastu , koukis nahkpükste taskust " Marlboro " -paki ja pakkus lahkelt Luigele . " Midagi ta rääkis , aga ma eelistaksin kuulda ka sinu versiooni , ema pidi ju arvestama sellega , et me ei viibi korteris omapead , " sooritas Luik veel ühe , võib-olla isegi ülearuse torke , rööbiti žestiga näidates , et ei soovi orvu marki ning otsides välja oma , odavama ameerika tubakatoote . Nooruses tõmbasin minagi " Marlborod " , fikseeris ta , tikuga sigaretti läites . Džentelmen oleks muidugi pakkunud tuld ka orvule , kuid Luik ei olnud džentelmen , vaid vanem sugulane , ja kui ta ei hakanud noomima vennatütart suitsetamise pärast , siis ei tähendanud see veel , et ta oleks seda nõrkust heaks kiitnud , millest ta niimoodi , sõnatult ka märku andis . Orb vist oli iseseisvusega harjunud , ta võttis teisest taskust välgumihkli ning plõksutas seda osavalt . Siis , otsekui leppides mõttega , et ilma aruandeta ta täna ei pääse , toetus ta köögikapi servale , kaalus hetke ja hakkas mitte eriti kiiresti , sõnu valides , aga siiski kuidagi kunstlikult rääkima . " Onu Martin , ma mõistan sinu tundeid , aga palun mõista sina ka minu ema . Ta on pidanud viimastel aastatel palju kannatama . Sa ise tead , kui väga ma isa armastasin , aga , tõele au andes , tema käitumine jättis lõpus kõvasti soovida . Ta loobus vastutusest perekonna ees , ei pingutanud üldse , et kindlustada meile normaalsed elutingimused . Pärast rahareformi muutus tema palk täiesti sümboolseks , ei jätkunud isegi korteriüüri tasumiseks , aga teda see otsekui ei häirinudki . Kõikide minu klassikaaslaste isad rabasid töötada , otsisid lisateenistust , või isegi vahetasid ametit , kui nägid , et vana enam ei toida , aga isa hoidis kinni oma Instituudist , nagu oleks see ... ma ei tea , paradiis . Kogu majapidamist vedas ema , päeval käis ametis , õhtuti hoidis poel silma peal , isegi mina seisin mõnikord leti taga . Tavaliselt ema ei kurtnud , aga kui ta mõnikord ei pidanud pingele vastu ja palus , et isa midagi ette võtaks , läks isa endast välja ja hakkas ema peale karjuma . See oli nii jube , ma pean sulle tunnistama , ka minus murdus sel hetkel midagi . Varem ma ikka kaitsesin isa , aga siis toimus minus otsekui väärtuste ümberhindamine . Ma mäletan ühte korda , kui ema tuli komandeeringust ja pidi keset ööd hakkama bilanssi arvutama , ta palus isa , et too teda aitaks , aga isa keeldus , ütles , et tema pole raamatupidaja . Ise aga sõitis järgmisel hommikul Riiga bridžiturniirile , nagu poleks midagi juhtunud ... " Mida see mulle meenutab , mõtles Luik , tähelepanelikult , kuid ilma liigse kaasaelamiseta kuulates vennatütre monoloogi . Tuhka merikarbi kujulisse toosi raputades jäi tema pilk peatuma lauda ehtival vaagnal , mida täitsid plastmassist õunad , pirnid , virsikud ja viinamarjad . Jaa , ma tean , mida see mulle meenutab , naasis ta mõtetega orvu jutu juurde – butafooriat . Efektne , aga võlts . " Kui isal ema laia selja taga nii rahulik elu oli , miks ta sellest vabatahtlikult loobus ? " küsis ta , kui orb oli lõpetanud . Too tõstis pilgu lakke , otsekui otsides vastust sealt . " Ma ei tea , aga ma arvan , et teda vaevasid süümepiinad . Ta polnud ju rumal mees , küllap ta mõistis , et on meid halvasti kohelnud . Kas ema rääkis sulle , et isa jõi ? " " Mitte otseselt , ta ütles , et isa käis alla " " See on enam-vähem üks ja sama . Muide , ma ei imestaks , kui allakäik ainult joomisega ei piirdunud . Sa tead ju küll , kui palju kiusatusi praegu ümberringi varitseb . Kui isa vahel lehte luges , kurtis ta ikka , et näe , tema on varsti viiekümne aastane , aga pole kordagi lõbumajas käinud " " Ja sina võtsid seda tõsiselt ? " Orb vaatas Luigele oma pikkade mustade ripsmete alt otsa nii siiralt , et tekitas vägisi kahtlusi järgnevate sõnade tõepäras . " Tädi Made nägi teda mõned päevad enne surma väljumas nonstop-striptiisist " Luik hakkas lõbustatult naerma . " Ma vaatan , sa oled pärinud emalt kodanliku võltsmoraali . Kui ma Pariisi jõudsin , läksin ma ka esimese hooga Pigalle'i väljakule . Ammu enne Louvre'it " Paistis , et orb on üpris tundlik pilke suhtes , igatahes ei suutnud või ei tahtnud ta enam varjata ärritust . " Ära palun ainult hakka jälle Pariisist jutustama , et kuidas sa pidid Sartre'iga tuttavaks saama , ja ma ei tea mida veel . Kõigil on sinu väljamõeldistest kõrini , " nähvas ta ootamatult . Luik oli rabatud : niisugust kasvatamatust polnud vennatütar tema suhtes varem endale lubanud . " Mul pole kombeks hoobelda sellega , mida minu elus pole juhtunud , " teatas ta karmilt , ähvardavalt . " Vabandust , " pigistas orb mokaotsast , ja raputas nii tormakalt tuhka toosi , et pool põrandale pudenes . Luik kaalus , kas võtta vabandus vastu või ei . " Muide , mis Pariisi puutub , siis seal viidi mind külla ühele armeenia päritolu poetessile , kellel paari aasta eest oli surnud abikaasa . Daam kandis ikka veel musta , ja korteri seinad olid täis riputatud mehe fotosid " " See mees oli nagunii mõni filminäitleja , " ütles orb huupi . Luik tundis , et punastab , kuid valetama ei hakanud . " Ja mis siis , kui oligi ? Kas sa arvad , et matemaatika on lihtsam eriala kui näitekunst ? Või oled sa ema kombel veendunud , et isa ei osanud moodsate arvutitega midagi peale hakata ? " Orb vist lõi kartma järjekordset pilget . " Ei , siin ema muidugi liialdab , " tunnistas ta vastu tahtmist . " Aga miks isa siis võttis endalt elu ? " Sellele küsimusele Luik vastust ei saanud . Orb suitsetas ja vaikis , vahtides tõrksalt enda ette maha , köögipõranda linoleumile . " Ma ootan , " lausus Luik nõudlikult . Kuid kõik , mis ta saavutas , oli see , et orb ärritus taas . " Ma juba seletasin ! " Tema loomulik seisund , mõtles Luik , kellele meenus , kui raske oli vennatütart juba lapsepõlves saada nii kaugele , et ta magama läheks või televiisori kinni keeraks . Sageli lõppes pealekäimine lausa hüsteeriaga . " Jah , aga sinu seletus ei rahulda mind " Hetkeks tundus talle , et kohe orb plahvatab . Kuid aeg oli edasi läinud ja lapsepõlvega võrreldes oli vennatütar õppinud emotsioone vaos hoidma . " Ma arvan , ma olen sulle juba küllalt öelnud , " vastas ta külmalt . " Kui mister Poirot soovib , võib ta juurdlust jätkata mõnes teises kohas " Luik vilistas mõttes : lese poolt väljaviskamise oli ta mingis mõttes aktsepteerinud , ikkagi temast vanem inimene , kellel pole tema suhtes ühtki kohustust . Kuid et sama lubas endale lapseohtu Tiina , keda temaga kõigele lisaks ühendas veresugulus , pani teda jahmatama . " Kuidas soovid , " ütles ta rangelt . " Sa oled täiskasvanud inimene , ise vastutad oma sõnade ja tegude eest " Siis kustutas ta sigareti merikarbi kujulisse tuhatoosi , puges – taas nii soliidselt kui võimalik - laua tagant välja , läks esikusse , võttis vasaku jala kinga ja hakkas seda paremasse jalga toppima . " Sinu isa , " ütles ta talle järgnenud orvule , kasutades võib-olla esimest korda elus protestandi vaimuliku tooni , " armastas sind rohkem kui kedagi teist . Sa olid tema silmatera , ta käis sinuga Kadriorus kastaneid korjamas ja teatris " Luikede järve " vaatamas . Palun ära seda unusta " Alles nüüd ta taipas , miks king ei taha jalga minna , ja orienteerus kiiresti ümber . Orb vaikis külmalt . Toauks avanes ja esikusse ilmus papa Jannu , Maria Kelly süles . " Kas juba lähete ära ? " küsis ta siira kahjutundega . " Ma tahtsin teile näidata , kuidas Maria käia oskab " Nüüd Tiina plahvatas tõesti . " Kes sind siia kutsus ? Mine tuppa , meil on perekondlik jutuajamine . Ja võid musa uuesti kõvemaks keerata " Ka selles majas oli oma koer , kelle peale viha välja valada . Luik lõikas ootamatust intermeediumist nii palju profiiti , et jõudis lõpetada kinganööride sidumise ega pidanud enam vennatütre ees küürutama . " Hüvasti , vennatütar . Võib-olla kunagi veel kohtume , " teatas ta pidulikult ning jalutas uksest välja , tundes , et üks epohh tema elus on jälle lõppenud . Tema selja taga hakkas tööle tohutu pesumasin . Portveini kolm seitset pudelisse pugenud , vaatas Luik kella . Oli alles kolmveerand üks – piisavalt vara , et jõuda enne Tartusse , kui algavad õhtused telesaated . See plaan oli temas küpsenud seni , kuni ta viiendalt korruselt tagasi maapinnale laskus , kuid midagi oli siin veel puudu . Mamma Linda juurde kauemaks kui tunniks-pooleteiseks jääda ei tulnud kõne allagi , aga kaks korda sada kaheksakümmend viis kilomeetrit ei kujutanud ka kõige meeldivamat perspektiivi . Siis meenus talle : Juhan ! Muidugi , ta võib ju ööbida šeff-semu pool - tollel oli suur korter , kuhu peale viie lapse mahtus lahedalt magama terve väike salaorganisatsioon . Muuhulgas avanes nii võimalus ülemusele käest kätte ära maksta laenatud summa . Mõeldud-tehtud , ja Luik käivitas kiiruga mootori . Oli ainult üks probleem : kuidas ellimineerida onu Feliks , mamma Linda , nagu võis arvata , viimane elukaaslane ? Kuid seda sai lahendada vaid kohapeal , nii-öelda improvisatsiooni korras . Nagu somnambuul kõndis Luik mööda kubermangulinna Reveli tänavaid , silmitsedes vaatepilti , mille juba peaaegu oli unustanud : askeetlikud poevitriinid , asfalditöölisi meenutavates riietes jalakäijad , nelja kohalikku marki autod , ja selle kõige kohal uhkelt tuules lehviv punalipp . Mis hullus mind haaras , mõtles ta ? Kes mind sundis naasma bolševike viletsusse ? Läänes piinas teda koduigatsus , ta ei leidnud seal endale mingit tegevust , tundis end võõrana – kogu tema elu , saatus olid siin , ikestatud isamaal ; kuid naasmisel tabas teda ometi šokk . Esmalt ülekuulamine KGB-s , hüva , sellega ta oli arvestanud , siis emakodu , kus teda keegi ei oodanud – mamma Linda ei tõusnud isegi voodist , et öösel saabunud poega tervitada , ja nüüd see linn siin , mis meenutas talle tohutut koonduslaagrit . Paaril korral vaatas ta kahtlustavalt ringi : teda valdas tunne , otsekui jälgiks teda pidevalt keegi . Talle meenus , kuidas Liia Long Drink kord Manhattanil paanikasse sattus , kui üks juhuslik möödakäija teda vihmavarjuotsaga riivas – ta isegi tahtis peatada taksot , et haiglasse kihutada . " Selle tühise kriimustuse pärast ? Vaata ise , verdki ei tilgu , " imestas Luik . - " Aga kui vihmavari oli mürgitatud ? " - " Miks ta pidi olema mürgitatud ? " - " Ära unusta , kus ma töötan , KGB kindlasti hoiab meil silma peal . " Siis käsitles ta Liiakese käitumist naiseliku hirmuinstinkti sublimatsioonina , kes hiirte puudumisel otsivad teisi põhjusi hüsteeriaks , kuid nüüd , veetnud eelmisel õhtul hulga tunde Pagari tänaval , mõtles ta teisiti . Sellelt organisatsioonilt võis kõike oodata . Täielikus depressioonis jõudis ta papa Haraldi juurde , kellele oli kingituseks kaasa toonud pudeli prantsuse konjakit . Papa läks kadunud poega nähes härdaks , ja kui suutis varjata liigutuspisarat , siis vaid mehelikust edevusest , et kohtumistseeni tunnistaja , keegi Luigele tundmatu noor daam tema nõrkust ei märkaks . Kuid papa polnuks papa , kui ta poleks end kokku võtnud ja edasi käitunud nagu kõigutamatu härrasmees : lonkas kapi juurde , otsis välja kristallpitsid , saatis noore daami , ilmselt modelli ja võib-olla ka armukese , kohvi keetma , ja küsis pojalt reisimuljeid . Luike valdas abitus , mille päritolu ta mõistis alles ükskord aastate pärast , " Kahtkümmend aastat hiljem " üle lugedes : ka musketäridele tundus Inglismaalt saabudes kõik teisele poole La Manche'i jäänu unenäona . Ta püüdis jutustada midagi Triumfikaarest ja Louvre'ist , Manhattanist ja Central Parkist , kuid tabas end kogu aeg intonatsioonidelt , mida harilikult kasutas valetades . Siis valas modell ja armuke kohvi tassidesse , papa tõstis pitsi , ja järgnenud kristallikõla jäi Luigele eluks ajaks hinge kui isaarmastuse ja põlvkondade järjepidevuse sümbol . Ta oleks meeleldi veetnud terve päeva papa pool , kuid üks teine kohustus ei lubanud tal rahulikult istuda . Kostitanud papat sigarilloga , tõusis ta ebaledes , söandamata tunnistada visiidi tõelist sihti . Kuid papa , nagu alati , mõistis teda ka sõnadeta . " Kuidas sul nende vene rubladega on ? " küsis ta esikus , ja Luik , kes rikkast Läänest naasis purupaljana , vastas häbelikult : " Mitte kõige paremini " . Papa ulatas talle mõned kümnelised , ta toppis need taskusse ja palus siis veel üht teenet . " Ega sul mulle midagi muud pole selga anda ? Mul on vaja sõita ühe inimese juurde , aga ma kardan , et mul on saba taga . " Papa näole ilmus vandeseltslaslik ilme , Luige vastuvaidlemisest hoolimata riietati ta uude talvemantlisse ja topiti pähe papaaha , mis andis talle peaaegu professori väljanägemise . Bareljeefiga majast välja lipsanud , hakkas ta igaks juhuks jälgi segama : sõitis bussiga Riiga , istus seal ümber Tallinna rongile , tukkus pool ööd üldvagunis , käed laual ja pea kätel , ja väljus päikesetõusu eel tuttava alevivaksali perroonile . Veel poolteist tundi kiiret kõndi , ja puude vahelt ilmus nähtavale madal metsnikumaja , mille korstnast tõusis taeva poole suitsujuga . Kui Valdur Siniaas oleks sündinud üheksateistkümnenda sajandi lõpus , oleks ta läinud ajalukku Eesti Vabadussõja kangelasena , kui paarkümmend aastat hiljem , oleks elutee teda tõenäoliselt viinud Teise Maailmasõja lõpus Läände , ta oleks astunud näiteks USA armeesse , sõdinud Koreas ja Vietnamis ning lõpetanud vähemalt koloneli , aga võib-olla ka kindrali auastmes . Kuid Siniaasa ilmatulek hilines , sajandi esimese poole suured lahingud peeti maha ilma temata , ja kui talle kuueteistkümnendal sünnipäeval ulatati pidulikult nõukogude pass , tähendas see automaatselt risti sõjaväelasekarjäärile : okupatsioonirežiimi relvajõudusid tema , Eesti Vabariigi ohvitseri poeg oma talendiga tugevdada ei kavatsenud . Läbinud kolmeaastase sundteenistuse , keeldus ta kindlalt ettepanekust minna edasi õppima Sõjaväeakadeemiasse , demobiliseerus ja astus ülikooli , kuid heideti sealt juba teisel semestril välja , sest söandas Partei Ajaloo seminaris kiita marssal Mannerheimi , tema rajatud kaitseliini ja üldse soomlaste vastupanu Talvesõjas . Ta asus tööle kütjana , kuid et tema magneetiline isik tõmbas mässumeelseid noori vastupandamatult enda poole , muutus katlamaja peagi millekski Smolnõi sarnaseks ja Siniaas kutsuti KGB-sse profülaktilisele vestlusele . Oma vaateid ta varjama ei hakanud , ja tal soovitati ülikoolilinnast ära kolida – kõige parem kuhugi , kus tema kihutuskõnesid kuuleksid ainult loomad ja linnud . Rohkem strateegilistel kaalutlustel kui hirmust tagajärgede ees suunduski Siniaas vabatahtlikku pagendusse ühte kodumaa kaugemasse metskonda , kus elas sellest ajast alates nagu reservi arvatud šuaan , hooldades tagasihoidliku palga eest riigi puutagavara ja oodates oma Vendeed . Nii meenutas ta kõige enam ühe Steven Vincent Benet' ulmejutu kangelast , jalaväeohvitser Buonapartet , kes kõnges igavuse kätte provintsigarnisonis , sest sündis paarkümmend aastat varem kui tema reaalne teisik ning jõudis meheikka ajal , kui maailma valitsesid galantsed kavalerid , aga mitte sõja- ja riigimehed . Muide , nagu Napoleon , ümbritses ka Siniaas ennast raamatutega , ja ma võin vedada kihla oma ainukese vara , perekonna reliikvia , kaheksateistkümnenda sajandi hollandi kummuti peale , et kogu ajaloo jooksul pole leidunud teist nii teadmisjanulist metsnikku . Millest kõigest ei pajatanud need sajad köited , mis seisid Siniaasa talumajas nagu sõdurid sirges rivis omavalmistatud stellaažil ! Siin leidus teoseid ajaloost ja keeleteadusest , mütoloogiast ja filosoofiast ja isegi geoloogiast ; kuid ei või mingil juhul väita , et selles hulluses , nagu ütlenuks Polonius , puudus süsteem . Ei , Siniaas ei sarnanenud vähimalgi määral bibliofiiliga , kes nagu omnifaag neelab suvalist lektüüri – tema huvi evis täiesti selget ja isegi praktilist sihti . Ükskõik , mida ta parasjagu ka ei lugenud , kas " Vadja keele grammatikat " või uurimust Tšingis-khaani sõjaretkest , ikka projekteeris ta seal väljendatud mõtted oma rahva minevikule , olevikule ja tulevikule . Pikkade mõtiskluste tulemusena - aga aega poissmehena elaval Siniaasal jätkus - jõudis ta ootamatule järeldusele , et eestlased pole kunagi ise aktiivselt oma saatust kujundanud , vaid neid on nagu buldooseriga ühest kohast teise lükatud , kuni jäeti vedelema siia , Soome lahe lõunakaldale . Niisiis sõltus rahva tulevik sellest , kas sarnane protsess kestab edasi , ja mõne uue tõukega pühitakse nad juba lihtsalt merre , või annab vedru ükskord vastulöögi , ja toimub passionaarne plahvatus . Isegi , kui Siniaas oleks kahelnud eestluse elujõus , oleks ta halvaloomulise prognoosi jätnud kõrvale kui apaatiat sisendava ; aga ta oli kõigele lisaks optimist . Seepärast keskendus ta oma arutlustes passionaarse plahvatuse eelduste väljaselgitamisele , püüdes esmajärjekorras õppida minevikukogemusest . Tõepoolest , miks mitmed vaimselt palju mahajäänumad rahvad , näiteks venelased , olid suutnud enda valdusesse haarata suured ja rikkad maa-alad , ja miks see polnud õnnestunud eestlastel ? Vastust nendele küsimustele otsis Siniaas ajaloost . Tema Kindralstaapi meenutava talumaja üht seina katsid suured , lipukesi ja noolekesi täistorgitud kaardid . Kõige vasakpoolne lahinguskeem kujutas eestlaste muistset vabadusvõitlust saksa röövvallutajate , ristirüütlitega kolmeteistkümnenda sajandi alguses . Et eestlastel toona puudus kirjakeel , ja seega ka ajalooteadus , pidi Siniaas põhilise allikana kasutama okupantide ideoloogi piiskop Alberti mälestusi , mida viimane dikteeris oma sekretärile Henrikule ja mida rahvas tundis " Henriku Liivimaa kroonika " nime all , ehkki elementaarne psühholoogiline analüüs tõestas piiskopi vaieldamatut autorsust . Muidugi ei tohtinud vaenlase juhi juttu pimesi uskuda , sest kindlasti toimis too nagu kõik maailma ideoloogid , see tähendab valetas , valetas ja veel kord valetas , et näidata omasid parematena ja nende poolt peetavat sõda õiglasena ning diskrediteerida vaenlast väljamõeldud või liialdatud jõleduste kirjeldustega – kuid kui lugeda kroonikat kriitilise pilguga , võis sealt ammutada mõndagi huvitavat . Nagu prantsuse uuem ajalugu keerleb paratamatult ümber juba mainitud Napoleon Buonaparte geeniuse , nii seisis Siniaasal kogu aeg silme ees Sakala vanema Lembitu monumentaalne isik , kes ainsana püüdis osutada vallutajatele süstemaatilist vastupanu , teenides sellega ära piiskop Alberti tahtmatu lugupidamise - ehkki halvustavalt , mainiti teda kroonikas ometi sagedamini kui teisi eestlasi , kokku tervenisti kümnel korral . Lembitu demonstreeris , nagu Siniaasale tundus , märkimisväärset poliitilist küpsust , ühendades strateegilise vankumatuse oskuslikult taktikalise paindlikkusega . Olude sunnil võis ta isegi tunnistada vaenlase ülemjõudu ja lasta end koos pere ja alamatega ristida , ent niipea , kui rüütlid kadusid lähima künka taha , pesi võõra usu sümboli ihult ; soodsas olukorras seevastu käitus Lembitu resoluutselt ja halastamatult , hukates kristlikke misjonäre ja niiviisi okupantidele hirmu sisendades . Ja ometi tabas teda , kahtlemata väljapaistvat riigimeest ja väepealikut lüüasaamine , tema langemine Madisepäeva lahingus polnud juhuslik , vaid seaduspärane , isegi ettemääratud sündmus . Sest kuidas Lembitu ka ei püüdnud koondada eesti hõime ühe lipu alla , need sõdisid ikka igaüks omaette ja mõnikord üksteisega isegi otsekui kiusu – kui ühed sõlmisid vaenlasega ajutise , taktikalise rahu , alustasid teised pealetungi ja vastupidi . Psühholoogiliselt arusaamatu käitumine võimaldas kõige erinevamaid spekulatsioone – ühe levinuma kohaselt , mida pooldas näiteks Tiit Rebane , iseloomustas eestlasi kaasasündinud individualism , nad sarnanesid selle poolest Põhja-Ameerika indiaanlastega , kes ju samuti ei suutnud osutada sissetungijatele väärilist vastupanu . Kuid Siniaasa nii lihtne seletus ei rahuldanud : samahästi võis mõlema rahva sõjakaotused veeretada vananenud relvastuse või koguni alkoholilembuse süüks ! Veel ei meeldinud talle võrdluse fatalistlik iseloom : ta ei tahtnud mõeldagi , et tema rahvuskaaslased võiksid ükskord lõpetada reservaadis . Ajaloost pidi õppima , aga mitte teda taga nutma – kas näiteks hetiidid ei tulnud toime võimatuga , lüües Kadeši all Ramses II-st ennast , miks pidid siis eestlased igavesti kaotajaks pooleks jääma ? Kas nende ajud polnud suutelised leiutama uut sõjatehnikat , nagu egiptlasi üllatati kolmerattalise sõjavankriga ? Igatahes tähendas kaotus Madisepäeva lahingus , et eestlased jäid ilma iseseisvusest ja järgneva seitsmesaja aasta kestel puudusid ajaloo areenilt –nende roll piirdus maksumaksmisega erinevatele sellel territooriumil valitsenud riikidele ning kahuriliha tootmisega samade riikide sõjavägede tarvis . See meenutas sümboolse nimega rahvastepalli , milles mängija , kes ei suuda kinni püüda vastase viset , ega selle eest kõrvale hüpata , saadetakse lihtsalt platsilt minema . Eestimaa pinnal peeti maha mitu suurt , terve Euroopa saatusele tähtsat sõda , Juhan Julm ristas relvad oma nimekaimu Johan III-ga ja Peeter Suur Karl XII-ga – kuid eestlased iseseisva poliitilise jõuna nendes lahingutes ei osalenud , nemad astusid ajalootandrile uuesti alles kahekümnenda sajandi alguses , kui terve Euroopa langes esmalt Esimese Maailmasõja kaose rüppe , ja siis heitus Oktoobrirevolutsiooni jakobiinlikust julmusest . Teine kaart , mis rippus Siniaasa seinal , kujutaski Eesti Vabariigi sünnile eelnenud Vabadussõja tähtsamaid lahinguid . Missuguse õhinaga tollal võideldi ! Piisas paarist soomusrongist ja gümnaasiumipoiste kartmatusest noore elu hinnaga aidata kaasa rahvusriigi tekkimisele , kui isamaa puhastati nii balti-saksa kui ka bolševistliku Venemaa agressorist , vallutati Pihkva ja Riia linnad , ning küllap oleks Trotskigi Peterburist välja tõrjutud , kui Miljukov , Kerenski ja Koltšak oleksid nõustunud tunnistama Eesti iseseisvust . Seda paraku ei juhtunud . Taas kord näitasid venelased , et impeeriumi idee on tugevam isegi nii suurest konfliktist , nagu valgete ja punaste ( mitte rooside ) sõda . Nad olid valmis pigem leppima proletariaadi diktatuuriga , ainult et mitte loovutada jalatäitki maakera suurima riigi territooriumist . ( Vahemärkusena olgu öeldud , et täpselt sama põhimõtteliselt käituvad nad ka praegu , säilitades kangekaelselt täiesti ebavajalikke Kuriili saarekesi ) . Nii tekkis cordon sanitaire , George Simenoni sõnu kasutades natsionalistlikult meelestatud , sõjakalt antikommunistlike riigikeste riba , mis eraldas laternaposti otsa poodud pappidega uhkustavat Punast Venemaad kankaani vihtuvast Euroopast . Simenoni Siniaas ei lugenud , see oli tema jaoks liiga tühine lektüür , kuid ta hindas kõrgelt eestlaste tahet seista kommunismivastase võitluse avangardis , ja mõistis karmilt hukka tollased riigimehed , kes ei pööranud piisavat tähelepanu kodumaa kaitsevõimele , võttes tagatipuks rahvalt võimaluse kaitsta ennast nõukogude tankide eest kas või hangudega . Nii juhtus halvim : Eesti loobus ühe osseedi esimese vaikse ähvarduse peale raskesti kättevõidetud iseseisvusest ega saanud riigi kui tervikuna osa võtta Teisest Maailmasõjast . Kummal poolel võideldud oleks , polnud seejuures Siniaasale isegi nii tähtis - peaasi , et valik oleks langenud aktiivse lahingutegevuse kasuks . Võrdse huviga uuris ta raamatutest nii marssal Rommeli kui ka kindral Montgomery operatsioone , ja kui linna raamatukokku sõitis , pani pähe musta bareti . Viimase kaardi , mille ees Siniaas praegugi esimest hommikust " Priimat " suitsetas , oli ta joonistanud ise . See kujutas Nõukogude Liitu , kuid tavalisest pisut teisiti : formaalseid administratiivpiire asendasid reaalsed , etnilised , kaardi servale aga olid märgitud andmed ühe või teise rahvuse iibe kohta . Pilt avanes lootustandev : vene rahva parimad päevad olid ilmselgelt selja taga ; eliidi nad likvideerisid ise , kodusõja ja kollektiviseerimise kaudu , järgijäänud proletaarse massi heitis Teise Maailmasõja altarile andetu rõugearmiline generalissimus , tänane kidur elujõud hääbus aga alkoholismi mõjul . Pead tõstsid hoopis uued etnosed - eeskätt need , kes impeeriumi Aasia-osas kasvatasid puuvilla ja lambaid , kuid miks mitte ka soome-ugrilased ? Siniaasa viljakas fantaasia vaatas reipalt tulevikku : esmalt tuli lahendada iseseisvumise küsimus , seejärel võis asuda peasihi kallale , ühendada Vene Föderatsiooni väikerahvad , komid , marid , mordvalased , handid-mansid , nganassaanid ja teised võitluseks Kremli vastu . Kümmekond aastat rahutusi , üks suur sõda , mõned tähtsad , edukalt lõppenud lahingud – ja kaardile hakkavadki ilmuma tulevase Suur-Eesti piirjooned . Naiivne unistus ? Ei võinud iial teada . Äkki teritas Siniaas tähelepanu . Ta ei kuulnud ega näinud veel midagi , kuid Napoleoni vaist ütles talle , et keegi läheneb metsnikutalule , ja mitte metskits . Kas tõesti läbiotsimine ? Kiire pilk ahju kõrvale kinnitas , et bensiinipudel ja tikutops seisavad omal kohal ning vajaduse korral võib diskrediteerivad materjalid viivitamatult tuhastada . Kuid enne , kui langetada nii tõsine otsus , pidi veenduma ohu suuruses . Siniaas käks akna juurde ja paotas kardinat . Kui tavaliselt istutasid eestlased talu ette kasvama sireli , siis tema oli eluaseme lähima saja meetri ulatuses juurinud puhtaks isegi tikripõõsastest . Nii nägi ta takistamatult kogu ümbrust , vaksali poole minev teerada kaasa arvatud . Praegu lähenes seda mööda üks veider külaline , riietuselt justkui vanahärra , karakullkraega talvemantel seljas ja papaaha peas , kuid kõnnakult ... Sompuse talvepäeva hägune õhk ei lubanud Siniaasal nii kaugelt eristada mehe näojooni , kuid ometi hakkas tema süda , mis juba isegi põksus ärevalt , taguma veel kiiremini – ta tundis ainult üht inimest , kelle sammudes peegeldus niisugune nooruskärsitus . Siniaas võttis seinalt ühe nõukogude politruki käest ostetud armeebinokli , ja tõstis selle silmadele . Polnud mingit kahtlust : alailma komistades , jäätunud teeraja kõrvale sügavasse lumme libisedes ja , otsustades suuliigutuste järgi , vandesõnade saatel tagasi kõvemale pinnale rabeldes sumpas kodumaa hallide pilvede all organisatsiooni " Noor Eestlane " kolmas , välismaale saadetud liige Martin Luik . Eesti meestel pole kombeks väljendada oma rõõmu embuste , saati siis suudlustega . Luik ja Siniaas vahetasid üksnes tugeva käepigistuse , ning kui nende nägudel poleks mängelnud reetlik rõõmuvine , võinuks arvata , et kaks sõpra lahkusid teineteisest eile hommikul . " Kas sa minu šifreeritud sõnumid said kätte ? " kõlas Luige esimene küsimus . " Enesest mõista , " vastas Siniaas väärikalt . Nad olid enne ärasõitu leppinud kokku , et Luik üritab " Ameerika Hääle " kaudu Siniaasa oma käekäiguga kursis hoida . Polnud küll kerge ette kujutada , mismoodi õnnestub kasutada sidepidamisvahendina Luure Keskvalitsuse finantseeritavat asutust , kuid siin tuli appi juhus : Luige teine naine , Liia Long Drink , töötas selles raadiojaamas diktorina . Tema sokutaski eetrisse mõned abikaasa vestlused eestlaste elust Nõukogude Liidus , kuhu varjunime Peeter Põld all esinev Luik Liiakese teadmata pikkis paroolina mõeldud lauseid . Enne , kui asuda tõsisema vestluse juurde , keetis Siniaas väsinud rännumehele kanget , Siberist naasnud poliitvangide retseptile vastavat teed , Luik aga vaatas ringi toas , kus tema emakodust ja papa Haraldi korterist erinevalt valitses eeskujulik kord - iga asi seisis omal kohal , põrandad lausa läikisid puhtusest ja voodit kattev tekk oli nii siledaks pingutatud , et ka kõige norivam veltveebel poleks saanud selle aseme omanikule toimkonda määrata ; ja kuidas ta olekski tohtinud rikkuda ilmselget , ehkki seni latentset subordinatsiooni . Mõnus kodune tunne valdas Luike ; juba veidi varem , kui ta oma viimasel , jalgsietapil keeras maanteelt ära ja nägi teisel pool põldu harjumatu pilgu jaoks ähvardavat , aga eestlasele nii armsat metsamüüri , mõtles ta , et vist siiski ei eksinud , vahetades pagulasleiva nõukogude ühiskondliku toitlustamise ettevõtete vastu ; taaskohtumine vana semuga , kelle tarkade ideede järgi ta rumalas Läänes nii sageli igatses , toonitas veelgi otsuse õigsust . Tee joodud , andis Luik põhjaliku ülevaate reisist . " Algus oli raske . See filminäitlejanna osutus ehtsaks lirvaks . Piiteris tellis meile numbrisse kalamarja ja šampust , aga Helsingis ei andnud nii paljugi taskuraha , et suitsu ja õlut saaksin osta . Selgus , et abielu oli tema jaoks üksnes reklaamitrikk , millega ajakirjanduse tähelepanu köita " Siniaas muigas heatahtlikult . " Jaa , ma kuulsin ka Soome raadiost saadet : " Peigmees raudse eesriide tagant " " Luik punastas . Kui Siniaas teaks veel üksikasju , mismoodi nimelt Hannele teda mõnitas ! Kuid neid ta ümber jutustama ei hakanud , nendest , ütles ta endale , ei räägi ma kellelegi . " Aga ma maksin talle magusalt kätte . Ta võttis mind kaasa Pariisi , et seal sama nalja korrata , aga ma tassisin tema sängi teise naise . Oleksid sa tema nägu näinud ! " " Kuidas sa Ameerikasse pääsesid ? " " Õnnekombel . Pariisis ma kohtasin juhuslikult üht noorema põlve pagulast " " Mis ta nimi on ? " " Varrak . Tema isa teenis presidendi ihuvalves , vahistati <arv>-ndal ja jäi teadmata kadunuks " " Õigus , oli selline . Jätka " " Ma kurtsin talle oma muret , muidugi ainult isikliku elu piirides . Ta tundis huvi , miks ma ei palu poliitilist varjupaika ? Ma edastasin sinu koostatud legendi haigetest vanematest , kellele nõukogude võimu tagakiusamine võib anda surmahoobi . Ta jäi uskuma , ja ütles , et sellisel juhul oleks parimaks väljapääsuks uus , fiktiivne abielu . Parajasti viibis Prantsusmaal üks noor ameerika eestlanna , Varrak tutvustas meid , ja too ulatas mulle kui bolševike režiimi ohvrile oma abistava käe , et ma sinna sõrmuse torkaksin " Siniaasa pilgus lõi särama kaval tuluke . " Lausa sõrmuse ? " " Mis mul üle jäi " " Hea küll , jutusta edasi " Luik ohkas kergendatult : tal puudus tahtmine meenutada abielu Liia Long Dringiga , kes , erinevalt Hannelest , klammerdus tema külge naisalkohooliku visadusega - ega ta asjata Liiakesele vastavat hüüdnime ei andnud . " Lombi taga võeti mind vastu suurepäraselt . Muide , mul vedas veel korra : minu äiapapa , vana Porgand , ehk P'Organd , nagu ta end seal nimetab , jätmaks muljet , et kui iirlastel on eesliide O' , siis eestlastel P' , täidab eksiilvalitsuses sõjaministri kohuseid . Ma söandasin paljastada talle oma reisi tõelise eesmärgi , pärast mida ta hakkas mind hoidma nagu lihast poega . Meie organisatsioon saab carte blanche'i üldrahvaliku vastupanu korraldamiseks , niipea kui poliitiline olukord võimaldab " " Kas otsus vormistati kirjalikult ? " " Esialgu sõlmisime aumeeste kokkuleppe . Ma ise ei tõuganud väga Porgandit tagant , sest ei teadnud sinu suhtumist . Seal on üks probleem . Nagu selgus , eksisteerib kaks eri eksiilvalitsust , ja kumbki ei tunnista teist . Esimene kujutab endast <arv>.aasta erakorralise sõjavalitsuse fantoomi , teise määrasid ametisse viimase seadusliku parlamendi ellujäänud liikmed " " Kumba kuulub Porgand ? " " Teise " " Ma arvan , see on isegi hea . Sõjavalitsus kompromiteeris ennast , jättes kasutamata ainsa praktilise võimaluse Eesti iseseisvuse säilitamiseks - koondada kõik võitlusvõimelised mehed Ruhnu saarele ja üritada seal vastu pidada nagu Guomindang Taivanil " " Siis mul langes kivi südamelt " " Jutusta edasi " " Kõik . Edasi tekkisid mul taas teatud isiklikud probleemid , ja kuna ülesanne oli täidetud , otsustasin naasta kodumaale " Üks delikaatne küsimus vajas veel käsitlemist . " Kuidas julgeolek sind vastu võttis ? " " Kaksteist tundi järjest kuulasid üle , enne kui vabaks lasksid . Tagasi saata ei saanud - ma olen ikkagi Nõukogude Liidu kodanik " " Kas jutuajamine kulges väga raskelt ? " Luik köhatas . " Tegutsesin täpselt sinu antud volituste piires " Siniaas jäi selle vastusega väga rahule . " Siin võidakse sinu kohta rääkida igasuguseid rumalusi . Ära pööra tähelepanu . Las koerad hauguvad , karavan läheb edasi " Siis asuti arutama olukorda kodumaal . Siniaas seletas , et selle aja jooksul , mis Luik eemal viibis , tugevdas Kreml märgatavalt oma positsioone impeeriumi läänepiiril , saates siia hulgaliselt migrante . Kuid kõige enam valmistas Siniaasale muret vabatahtlik kollaboreerumine . " Kas tead , et Tiit Rebane osutus renegaadiks ? " Ei , sellest polnud Luik midagi kuulnud . " Cherchez la femme . Üks noorik otsustas meie kaasvõitleja ära kodustada ja kasvatada temast tuntud luuletaja . Kaks raamatut on juba ilmunud . Minu pool käis viimati aasta tagasi , teatamas , et me temaga enam ei arvestaks , tal on nüüd perekond ja lapsed " Kuid leidus ka häid uudiseid . " See-eest võtsin ma hiljuti vastu uue tegevliikme . Tarkpea . Mitte nimi , vaid iseloomustus . Nimi on Juhan Marabu . Eksmatrikuleeriti ülikoolist , sest süütas kahekümne neljandal veebruaril küünla Kuperjanovi haual . Praegu töötab mesinikuna . Uurib kodus õigusteadust . Kavatseb kirjutada monograafia Eesti Vabariigi okupeerimisest rahvusvahelise õiguse valguses . Ainult kirjandust napib . Kõike hoitakse erifondis , ta lihtsalt ei pääse ligi " Luik elavnes . " Ma räägin isaga - sa tead ju küll , ta kogub vanu raamatuid . Kindlasti liigub tal ka juriidilist kirjandust " Nad pidasid jutuajamises väikese pausi , et kuulata " Ameerika Häält " , ja kui Liia Long Dringi kime hääl hakkas lugema ette uudiseid , valdas Luike hetkeks kummaline tunne , otsekui läkitaks keegi talle terviseid teiselt planeedilt . Siis söödi tagasihoidlikku lõunat , mis koosnes purgisupist ja praekartulitest , joodi veel kanget teed ning jätkati vestlust poole ööni . Uinaku tarvis laotas Siniaas Luige jaoks põrandale madratsi . Hommikul sõitis ootamatu külaline Riia kaudu tagasi Tallinna , kaasas organisatsiooni juhi näpunäited , mis nägid ette legaliseeruda , sotsialiseeruda ja jääda ootama soodsamat poliitilist konjunktuuri . Niipea , kui pulmad olid peetud , alustas Tiia Sergejevi melanhoolsele vaatlejanatuurile võõrast ekstensiivset tegevust . Esiteks remonditi niigi uhiuus korter ja sigitati maailma juurde üks väike kodanik , mille vastu perekonnapea eriti ei tõrkunud , välja arvatud üks : et tuli taluda maalrit , kelle kohustused õnneks piirdusid esimese punktiga . Edasi läks asi aga hullemaks : Tiia leidis , et nüüd , kus bioloogilised ja olmeprobleemid lahendatud , on ülim aeg anduda teadusele ja astuda sammuke ülespoole karjääriredelil - ühesõnaga , täpselt see , mida Sören Hallik pulmakõnes ennustas . Eestvedaja roll võitluses väljapaistvama positsiooni eest ühiskonna hierarhias reserveeriti Sergejevile - tema pidi kirjutama valmis kandidaaditöö ja kindlustama perekonnale materiaalsest hüvangust mitte vähem olulise , oma tähtsuse tunnetusega seotud moraalse rahulolu . " Ja mis võiks olla minu väitekirja teema ? " uudishimutses Sergejev , kui Tiia talle ülalkirjeldatud plaani tutvustas . " Kas niisugune kõlbab ? " Ta seadis demonstratiivselt ninale rohkest lugemisest ja televiisorivaatamisest valutavate silmade tarvis ostetud prillid ja deklameeris : " <arv>.mai hüüdlausete tähtsusest naiskehakultuurlaste rinnamõõdu suurendamisel . Dissertant : Pavel Sergejev , juhendaja Madis Lambert-Humbert , oponendid Karl Marx ja Friedrich Engels " Tiia naeris südamest , siis aga muutus tõsiseks ja ütles : " Hästi , kui sina ei taha , siis astun ma ise aspirantuuri . " Ja kujutage ette , naist sõnast , härga sarvest ! Dissertatsiooni kirjutamiseni ta esimese aastaga ei jõudnud , aga kaks kandidaadimiinimumi eksamit sooritas , jäänud oli viimane , tont teab , kas marksistlik dialektika või filosoofiline materialism - Sergejevile oli see täiesti ükskõik . Hoopis rohkem erutas teda üks teine küsimus , mis alati tõuseb päevakorda siis , kui naine asub täitma mehe funktsioone : kes sellisel juhul tagab naise enda funktsioonide täitmise ? Talle meenus Sören Halliku jutustatud anekdoot kellestki Rabinovitšist , kes vastuseks ettepanekule hakata nõukogude lõbumaja direktoriks , teatas : " Suvel naised heina tegema saadetakse , sügisel naised kartuleid võtma saadetakse , talvel naised lund rookima saadetakse , kevadel naised külvama saadetakse - aga kes tööle hakkab , minu Saara või ? " , ja ta tundis , et teda ähvardab targa juudi saatus : kord kiirustas Tiia seminarile , kord sõitis konverentsile , kord lihtsalt jalutas raamatukokku , uut teaduslikku ajakirja lugema - kes pidi sel ajal hoidma väikest Kristiinat , toitma teda maksa-õunapüreega ja pesema mähkmeid ? Loomulikult Sergejev , arvas Tiia , seaduslikul abikaasal on ju vaba töörežiim , põrkas aga ootamatule ( meestel on oma loogika ) vastupanule . " Perekonnas peab valitsema selgus ja kord . Mina vahetan elektrikorke ja tassin turult kartuleid , ja kui me ükskord auto ostame , siis mina sind selle alla ronima ei sunni . Aga köök ja lastetuba kuuluvad sinu piiskopkonda . " - " Paulus , kuidas sa ei mõista , ma ei jookse ju mööda poode ja kohvikuid , ma edendan teadust , " seletas Tiia juba leplikumalt , kuid Sergejev üksnes naeris teatraalselt ja esitas ootamatu küsimuse : " Kas tead , mille poolest sarnanevad merisiga ja naisteadlane ? " Ja kui Tiia ei teadnud , vastas ise : " Meriseal pole midagi ühist ei mere ega seaga , naisteadlasel aga – mõtle ise , kelle ja millega . " Tiia pidi pingutama , et varjata solvumist - talle meeldis Sergejevi iroonia , aga vaid siis , kui see ei riivanud teda ennast ; samuti näis talle , et mehe laiskus hakkab juba ületama talutavuse piiri – vaat kui Paulus iga päev uue luuletuse kirjutaks , ja kui neid ka avaldataks , oleks tema , Tiia valmis isegi kartulite muretsemise enda peale võtma , seda enam , et neid tõi nagunii kotiga maalt isa . Kuid Paulus sünnitas tekste veel suuremate piinade saatel , kui tema Kristiinat , ning mis kõige hullem , keeldus oma lapsukesi kategooriliselt toimetusse viimast , õigustades inertsust tutvuste puudumisega . Siiski ei hakanud Tiia konflikti teravdama ja lihtsalt toimetas tütre komandeeringute ja sümpoosiumide ajaks maale , vanemate juurde . " Kes teab , äkki kõik muutub , ja Sergejevist saab kuulus luuletaja ? " mõtles ta enda rahustamiseks , Moskva rongi või Kiievi lennukisse istudes . Sergejevil polnud abikaasa reiside vastu midagi : lõunat oli ta nagunii harjunud sööma Instituudi sööklas , tühi korter aga pakkus häid võimalusi seksuaalseiklusteks . Eestlannad kui nähtus polnud end tema jaoks ammendanud , ja paistis , et huvi on vastastikune - näiteks Ülle Luik , kellega ta tutvus iseenda pulmas ja keda uuesti kohtas Instituudi palgasabas , vastas tema kurameerimiskatsele julgustavalt . Ülle mees Silver oli nagu Tiiagi sattunud nõukogude pseudoteaduse hüpnoosi alla , ning kaks sotsialismi saavutustesse skeptilisemalt suhtuvat isikut leidsid kiiresti ühise keele . Tõsi , Ülle oli kodanlikult arg , või vähemalt ettevaatlik , ega tahtnud end Sergejeviga avalikes kohtades näidata - kuid küllakutsed võttis ta eputamata vastu . Nii et kõik võinuks olla parimas korras ( nagu laulab rahvas : " Mu armukesel on küll laps , kuid pole mina tema paps " ) , kui mitte üks väike õnnetus – Ülle oli külm . Temaga oli kõik meeldivalt lihtne ja kodune täpselt selle hetkeni , kui jõudis kätte aeg lahti riietuda . See tähendab , ka siis võis säilitada ühepoolse huvi armukese aristokraatlike , Suveaia skulptuure meenutavate õlgade ja puusade vastu , kuid edasine viis lausa ahastusse - näis , et Üllegi , sarnaselt oma klassikalistele eeskujudele , on tahutud kivist . Seepärast valdaski Sergejevit alati peale vahekorda teatud eriline rahuldamatus ( jaa-jaa , ka nii juhtub ! ) , umbes nagu oleks ta leidnud ilusa pildiga karbist maitsetud kompvekid või joovastust tõotavast pudelist – hapu veini . Pole harukordne , et inimene , kes langeb sarnase pettumuse ohvriks , ei lepi olukorraga , vaid hakkab otsima naudingut kvaliteedi asemel kvantiteedist , ragistades karamelle , nii et hambad katki , või kummutades jubedate grimasside saatel tühjaks hulk pokaale , või ... jah , ka Sergejev seadis ikka ja jälle proovile oma mehevõimeid , aimamata , et mõnu sel moel sugugi ei kasva , hoopis vastupidi , aina kahaneb , kuid ometi suutmata vabaneda ühest omapärasest psühhoosist , mida võib nimetada enesehävitamiseks meeleorganite abil . Paradoks peitus selles , et iga kord , kui Ülle lõpuks tema kõrvalt tõusis , sama kaine , jahe ja tundetu , nagu sinna heiteski , ning osavalt üle Sergejevi ronis ( täpselt nagu praegu ) , muutus ta uuesti ihaldatavaks , tema vormid lausa kutsusid end kompama , vaimustuma suurest skulptorist , kelle kätetööna niisugune meistriteos oli sündinud . Saatnud armukese pilguga koridori , Sergejev tõusis ning lülitas sisse televiisori . Just täna pidi toimuma tähtis kohtumine Nõukogude Liidu meistrivõistlustel , ja ta mõtles teatava kahetsusega , et nüüd on see juba lõppemas . " Pall on Ištojanil ... Sööt Andriasjanile , " kostis televiisorist kommentaatori tuttav hääl , siis hakkas ekraan helendama ning sinakashallile staadionimurule ilmusid tillukesed valgesse ja musta riietatud mängijad , kes veeretasid üksteisele dražeekommi meenutavat palli . Sergejev läitis sigareti , valas endale poolikust " Aligote " pudelist veini ja jõi lonksu – see oli tõesti hapu . Mõnda aega püüdis ta kommentaatori hääletooni järgi taibata , kumb meeskond juhib , kuid just siis , kui tal oli tekkinud hüpotees , avanes vannitoa uks , ja nähtavale ilmus nagu ikka niisugustel hetkedel tarmukas Ülle . " Paku mulle ka üks suits " Laskmata silmist karistusalasse jõudnud palli , ulatas Sergejev armukesele " Ekstra " paki . " Kas sul paremat marki pole ? " " Kust ? " kehitas Sergejev õlgu . " Ma pole meremees , mulle ei anna keegi boone valuutapoe jaoks " Ta ootas ära , kuni pealelöök väravast mööda vuhises , ja pakkus siis Üllele tuld . Armuke istus tugitooli , heitis palja jala üle palja põlve ja hakkas seda kõigutama . " Kas uudist tahad kuulda ? " " Missugust ? " " Sinu sõber on tagasi " " Mis sõber ? " " Stalini kondid " Sergejev vilistas vaikselt , astus televiisori juurde ja keeras hääle vaiksemaks . " Ei või olla ! " Ülle naeratas , rahul , et suutis Sergejevit rabada . " Muide , sa võiksid muuta tema hüüdnime . Ma ärkasin keset ööd uksekella peale , läksin esikusse , unine , küsisin : " Kes on ? " Arva ära , mis ta mulle vastas ? - " Lendav Hollandlane " ! Sergejev turtsatas : Luik mis Luik . " Mul ei jäänud muud üle , kui ta sisse lasta . Vaeseke oli läbi külmanud . Ütles , et teda hoiti kaua tollis kinni . Andsin talle kuuma teed ja panin magama – Silver oli komandeeringus , ämm muidugi ei suvatsenud tõusta . Hommikul ilmus kööki , must kimono seljas , ise lõhnab viie meetri peale prantsuse odekolonni järgi . Vaata , mis ta mulle kinkis ! " Sergejev võttis ulatatud puudritoosi ja silmitses ükskõikselt sellele graveeritud tähti : CD . " Dior ! " lausus Ülle uhkelt . Ta oli ilmselgelt meelitatud . " Tervita teda ja palu , et ta mulle helistaks " " Hull peast ! Ta küsib kohe , kust me teineteist tunneme ? Üldse , ole ettevaatlik , ära hakka teda ise ka üles otsima . Ta on tark ja kuri inimene . Kui ta taipab , et meie vahel midagi on , räägib ta kindlasti Silverile ära " " Kuidas soovid , " kehitas Sergejev taas õlgu . Ülle tõmbas veel ühe mahvi , kirtsutas vastikusest nägu , muljus sigareti põlastavalt tuhatoosi , tõusis ja hakkas riietuma . Ta kandis musta pesu , mis ei sobinud kuigivõrd kokku heleda nahaga , aga mis sellest hoolimata , mingi arusaamatu , ilmselt geneetilise refleksi tõttu mõjus erutavalt - hoopis erutavamalt kui seesama nahk . " Kuhu sa kiirustad ? " " Teatrisse " Sergejev vaatas kella . " Kõik etendused on ammu alanud " " Ma lähen tagaukse kaudu " Sergejev tundis armukadedust . " Kas sul on seal mõni tuttav ? " " Õde " Ülle mõtles hetke , ja lisas ootamatult : " Kui viitsid , tule saada mind , ma tutvustan teid " Kas tahab minust vabaneda , mõtles Sergejev ? Armukese ehmatus , et Martin Luik võiks temalt midagi nende suhte kohta kuulda , oli ilmne . Ta kaalus pisut : ühest küljest ei meelitanud teda perspektiiv jääkülmas bussis lõdiseda , kuid teisalt ... " Kes ta on , kas administraator ? " " Näitlejanna " Oo , teater , mõtles Sergejev ! Aplaus , hüüded : " Autor , välja ! " , ja siis ilmub lavale tema , üleni valges . Piiteris ta oli juba ühe näidendi kirjutanud , mitmele režissöörile meeldis , aga lavastada ei julgenud keegi . " Kuule , vana , selle eest võib kinni minna , " ütles üks . Ja oleks seal siis midagi erilist olnud , süütu allegooria nõukogude võimu pihta . Aga kui ... Eestis oli tsensuur märksa leebem , näitustel rippusid üleval halvasti maalitud abstraktsionistlikud pildid , mis Venemaal buldooseriga rentslisse oleks pühitud . " Hea küll . Oota ainult , kuni ma pesen " Ta keeras televiisori kinni – mäng oli nagunii sama hästi kui lõppenud . Vannitoas meenus talle üks Tiia etteheide . Kui ta järjekordselt kurtis , et ilma tutvusteta on võimatu kirjanduses läbi lüüa , ütles naine : " Miks sa siis ei otsi neid tutvusi ? Kui muidu ei õnnestu , leia endale kas või armuke , kas vähe on mehi , kes voodi abil on kuulsaks saanud ? " Mis siis ikka , mõtles ta , kui juba abikaasa soovitab ... Sergejev ei saanud kunagi teada , et järgmisel päeval pärast nende tutvumist helistas Külliki Veetilk oma vanemale õele Ülle Luigele ja küsis justkui muuseas : " Kuule , ega sul selle venelasega midagi tõsisemat pole ? " Ja kui Ülle talle omase valevagadusega luiskas , et muidugi mitte , see on ainult üks tema kolleeg , esines Külliki asjaliku ettepanekuga : " Mis oleks sel juhul , kui ma ta sinult rekvireerin ? " Esimesel hetkel tundis Ülle armukadedust , kuid siis leidis , et kõik kujuneb parimal võimalikul viisil . Ta teeskles , et on rabatud , aga seejärel puhkes naerma ja soostus , huvitudes üksnes , mida selle kohta ütleb Artur ? Artur Veetilk , Külliki mees oli väga ohtlik inimene – mitte kui kodune despoot , kes on võimeline kiivusehoos naisele noa rindu lööma , vaid hoopis vastupidi , kui tuline vabade suhete pooldaja , kes agiteeris abikaasatki liiderlikkusele ; kuid seda Ülle ei teadnud . Tänu korrapärastele näojoontele ja mahedale häälele sai Artur ( kes oli samuti näitleja ) peale teatrikooli lõpetamist mitmeid suuri osasid , kuid tasapisi taandus statistide hulka , kompenseerides läbikukkumist laval suurejoonelise elumänguga . Kord jaaniõhtul üritas ta käligi ära võrgutada , kuid selle , pealegi ebaõnnestunud katse kandis Ülle oma vastupandamatuse arvele . " Artur tuubib Näärivana teksti pähe , tal pole aega tegelda minu vooruslikkusega , " kuulutas Külliki muretult . Ja kui Ülle , taas valevagadusest hakkas nooremat õde eluviiside pärast noomima , lõpetas too ruttu kõne eestlaste lemmikhüvastijätuga : " Ciao ! " Nii juhtuski , et juba paar päeva hiljem istusid uued tuttavad artistide kohvikus veiniklaasi taga . " Te ei kujuta ette , kui mühaklikud on eesti mehed , " rääkis Külliki , suurte pruunide silmadega Sergejevile ainiti otsa vahtides . " Meil on siin veel täiesti nagu üheksateistkümnes sajand . Naine on eesti mehe jaoks otsekui ori . Tema asi on suppi keeta ja lapsi sünnitada . Nad ise aga mõtlevad üksnes , kust viinaraha saada " " Üheksateistkümnes sajand polnud sugugi nii mühaklik , nagu teile tundub , " muigas Sergejev , " näiteks meil Venemaal oli see kõige tsiviliseeritum sajand . Ja mis naistesse puutub , siis mida nad teie arvates veel peaksid keetma , kui mitte suppi ? " " Ma ei tea , minu arvates on naine küll loodud millekski enamaks , " võttis Külliki oma mõtete selgitamiseks appi žestid , mis tal elukutse tõttu väga elegantselt välja kukkusid . " Kas te " Meister ja Margaritat " olete lugenud ? " Sergejev pidi endale peaaegu veini kurku tõmbama . " Ma olen selles isegi mänginud , draamaringis , " lausus ta armulikult . " Oh ! " Külliki punastas - tahtlikult ; ta kasutas iga võimalust , et harjutada seda võtet oma näitlejameisterlikkuse arsenalist . Nutta ta tellimise peale veel ei osanud . " Ma olen nii rumal , " lausus ta . " Aga siis peaks teile ju selge olema , mida ma silmas pean . Mehedki pole ju mõeldud vaid selleks , et lapsi sigitada . Peab olema miski , mis neid kaht olevust igapäevasest hallist reaalsusest kõrgemale tõstab " " Mis ? " " Aga sellest ma ju kogu aeg räägingi . Armastus ! " " Ja mismoodi teie armastust ette kujutate ? " " Ma ei tea ... Igatahes mitte abielu kujul . See peaks olema .. see peaks olema midagi niisugust , mis su üleni läbi raputab ! Nii , et sa...ma ei tea , võib-olla isegi kaotad teadvuse " " Kas kauaks ? " " Kas või paariks minutiks " " Kas te ei karda , et mees võib kiirabi kutsuda ? " " Miks te nii irooniline olete ? " teeskles Külliki solvumist . " Kas teie siis ei usu armastusse ? " " , " tsiteeris Sergejev . " Puškin , eks ? " " Tubli , " kiitis Sergejev . " " Jevgeni Onegin " , neljas peatükk . Vanasti teadsin ma seda peast " " Tervet neljandat peatükki ? " küsis Külliki kelmikalt . Sergejev heitis Küllikile üleoleva pilgu . " Tervet poeemi " Varsti läks kohvikus kärarikkaks , ja nad sõitsid Sergejevi ettepaneku peale tema poole koju , kus peremees otsis külmkapist välja pooliku veinipudeli – sama , millest ta alles mõned päevad tagasi kostitas Ülle Luike . " Pavel , ega sul pole midagi selle vastu , kui ma hakkan sind Pabloks kutsuma ? " küsis Külliki , kui nad olid sinasõprust joonud ja lepet suudlusega kinnitanud . " Ei ole , " soostus Sergejev . " Vaata , Pablo , ma pean sulle midagi tunnistama , " jätkas Külliki . " Mul on üks suur mure : ma pole veel kunagi kogenud orgasmi . See on mul juba nagu kompleks . Sa ei kujuta ette , mida kõike ma pole proovinud . Kolm korda olen lugenud läbi " Kamasuutra " , otsast lõpuni . Miski ei aita , isegi muudrad " " Mis asjad ? " " Tupsesisesed harjutused , " seletas Külliki punastades . Sergejev noogutas mõistvalt ja paitas kaaslase pead . " Ma rääkisin sellest õele , " jätkas Külliki , " ta soovitas mul mitte tegelda rumalustega , vaid soetada laps ja elada temale . Aga mina nii ei suuda . Ma pole ikkagi mõni peletis , et nii varakult ennast maha kanda . Kui sa teaksid , kui palju on meil üksikemasid , kes spetsiaalselt muretsevad lapse , et oleks , keda türanniseerida " " Ma arvan , selle väikese vea me kõrvaldame kiiresti , " lausus Sergejev ja tõmbas Külliki isaliku enesekindlusega enda vastu . " Ja siis , usu või ära usu , nägin ma sortsi , " lõi Sergejev risti ette . " Tillukest sortsikest , vaat umbes nii pikka . " ( Ta tõstis käe ja demonstreeris Luigele vahemaad õieliaetud pöidlast nimetissõrmeni ) . " Istus raamaturiiulil , täpselt piibli kõrval , ja irvitas . Naeru vahele piiksus : " Kas tõesti sina , Sergejev , arvad , et põrgut ei eksisteeri ? Et maakera on ümmargune , tiirleb ümber Päikese ja tema sisemuse moodustavad mineraalid ? Loll oled sa , Sergejev , ütlen ma sulle ! Kui väga teada tahad , siis naftat ei pumpa ka inimesed ise , vaid pritsime meie , see on neegrite higi , nende neegrite , kes Soodoma patule andusid ja nüüd karistuseks peavad rahuldama meie valve all valgeid naisi , kuni must nahavärv pingutusest maha koorub ja me nad kollastena maa peale tagasi saadame " " Päris andekas kujund , nafta kui neegrihigi , kasuta kindlasti mõnes luuletuses ära , " ütles Luik , kes oli algul kuulanud vana semu pajatust üsna hajameelselt , kuid vähehaaval sedavõrd elavnenud , et hakkas isegi itsitama . " Ma tundsin New Yorgis üht mehhiklast , kes ka nägi viirastusi . Tal juhtus ükskord , et ärkas öösel , ja avastas , et toas roomab iguaan . Küll ta püüdis elukat matšeetega maha lüüa , aga too ei mõelnudki kärvata , hoopis pooldus pärast iga hoopi , kuni lõpuks terve tuba kubises väikestest iguaanikestest nagu Acapulco kallas " " Sorts pole iguaan , " vaidles Sergejev vastu , pisut solvunud , et Luik võrdleb kristlust ebausuga . " Ära räägi midagi , indiaanlased peavad teispoolse maailmaga tihedamat sidet kui meie , nad söövad mitmesuguseid hallutsinogeene , kärbseseeni ja muud , ja omandavad spiritistlikud võimed . Tiit Rebane võib sulle sellest palju jutustada . Aga missugune sinu sorts välja nägi ? " küsis Luik , märgates , et Sergejevit ei huvita indiaanlased . " Kas tal saba oli ? " " Muidugi oli , " vastas Sergejev tähtsalt , " ja tillukesed sarved , nagu autokuradil . Keha aga katsid ehtsad karvad , vastikut värvi , pruunikaspunased , umbes nagu sõnnil " " Olid sa väga purjus ? " " Üksjagu , " tunnistas Sergejev . " Ja kuidas te teineteisest lahkusite ? " " Ma jooksin kööki leivanuga tooma , et teda hirmutada , aga kui tagasi jõudsin , oli ta kadunud " " Kas ristimärgist poleks piisanud ? Romaanides kirjutatakse , et nad kardavad seda nagu tuld " Sergejev tõmbus pisut mossi . " Ma proovisin , aga ei aidanud , " ütles ta . " Saatana sigidikud on jultunuks muutunud . Ma ju ütlesin , istus otse piibli kõrval ja tundis end seal nagu kodus " Luik valas Sergejevi klaasi uue annuse veini ja kohendas kimonot . Ehkki kell näitas pealelõunat , oli ta alles tõusnud . Tuba ühiskorteris , mille ta papa Haraldi abiga oli üürinud , ei stimuleerinud varast ärkamist . Põhjapoolne , puudega varjatud aken jättis mulje , et päeva polegi ja öö läheb sujuvalt üle otse õhtuks ning vastupidi . Keskküte puudus , elektriradiaator ei suutnud ruumi talutavalt soojendada , isegi kuuma dušši polnud – üksnes uberik köök ja käimla , mida ei tihanud kuidagi tualetiks nimetada , mõlemad kahe peale mingi kahtlase naabriga . Kuid kuhugi mujale ka polnud minna : mamma Linda korteris valitses niikuinii ülerahvastus . Tõsi , papa pakkus talle võimalust asuda elama tema poole , kuid Luik , ehkki tänulik , keeldus , mõistes , et kujuneb papale koormaks . Sergejevi Eestisse kolimise uudise tõi Luigeni täiesti ootamatult ei keegi muu kui mamma Linda . Mamma nimelt oli väga pahane , miks mingid venelased teavad tema poja käekäigust rohkem kui lihane ema . " Keda sa silmas pead , kas onu Vasjat ? " salvas Luik , keda nördis mamma uue elukaaslase rahvus . Selle peale tõmbus mamma tagasi , ja ütles , ta täpselt ei tea , aga keegi Silveri kolleeg olevat küll saanud tema nooremalt pojalt mitu välismaa postkaarti . Luik taipas kohe , kellest jutt , ja arvas esmalt , et mamma ajab midagi segamini , kuid siis saabus Moskvast komandeeringust vanem vend ja kinnitas – jah , tõepoolest , nende Instituudis töötab keegi endine leningradlane Pavel Sergejev , kes on abielus Tiia Metsaga . Luik otsis vana semu üles , käis tollel korra külaski , kuid perekondlik atmosfäär ei mõjunud soodsalt poissmeeste sõpruse uuendamisele . Täna , kus nad kohtusid Luige boheemlikus üüritoas , klappis jutt paremini , mida tõendas ka see , et Sergejev pihtis talle oma seiklusi sortsidega . " On nendel venelastel alles luulud , " mõtles Luik endamisi . " Pesueht Dostojevski . Peterburi sooaurud , hüsteerilised naised ja igavene tõe- ja jumalaotsing " " On alles kinnine see Luik , " mõtles samal ajal Sergejev . " Justkui räägib sinuga avameelselt , naerab , aga kogu aeg tajud , et see on kas poos või mäng . Äkki on ta tõepoolest KGB palgal ? " Luik tabas ära Sergejevi umbuskliku pilgu . " Sellele on ka räägitud , " mõtles ta kibedusega . " Ma olen täielik paaria . Ikka on nii , et inimest kahtlustatakse just selles , milles ta kõige vähem süüdi on " Ta oli juba kuulnud , et klassivend Ivar Ümiseja levitab tema kohta laimu , nagu oleks ta käinud välismaal eesti pagulaste järgi nuhkimas . " Ei , ta on ikkagi poeet , " mõtles Sergejev , märganud Luige tusast ilmet , " avantürist küll , aga mitte koputaja ; muidu ta ei kirjutaks nii korralikke luuletusi . Nuhiks hakkavad keskpärasused , nagu Bulgarin " " Ah jaa , ma siin vaatasin sinu luuletusi , " ütles Luik äkki , otsekui oleks ta kuulnud Sergejevi sisemist häält , " tead , pole viga , pole üldse viga . Ma küll ei tunne vene keelt peensusteni , aga minu meelest leidus seal isegi väga õnnestunud kujundeid " Tegelikult polnud Sergejevi luuletused Luige meelest kaugeltki nii suurepärased , aga ta ei kuulunud inimeste hulka , kes peavad tõde kallimaks headest suhetest . Ta hakkas tuhnima veiniklaaside , suitsupakkide ja ääreni täis tuhatooside vahel kõrguvas paberikuhjas , tõmbas sealt pärast pikka otsimist välja läbipaistvad plastmasskaaned , avas need ning hakkas lehitsema imeõhukesi krabisevaid lehti . " Võiks küll tõlkida eesti keelde , miks mitte . Ainult et kes neid avaldab ? " " Kas sul pole mõnes toimetuses tutvusi ? " " Meil siin ainult üks kirjandusajakiri ongi , aga ma kardan , et sinna on mul , kuidas see idioom kõlaski , eks ? " " Õige . Aga miks ? " Luik ajas end kohevile . " Vaata , ma lasksin mõned oma luuletused ära trükkida ühes emigrantide kirjandusajakirjas . Sellega ma sattusin siin automaatselt musta nimekirja . Muide , kui tahad , siis sinna , Läände võin ma tõlkeid küll pakkuda " Sergejev mõtles veidi . " Ei , parem mitte . Mul Piiteris juba oli samizdati pärast pahandusi " Veel paar nädalat tagasi oleks ta ehk sellest võimalusest kinni haaranud , aga nüüd olid tal tekkinud lootused siinpool piiri läbi lüüa - Külliki lubas teda tutvustada ühe filmirežissööriga , kes otsivat head dramaturgi . " Kas sa kedagi Marksood tunned ? " küsis ta . " Kuulnud olen . Kas režissöör ? " " Täpselt nii . Aga üht stsenaristi , mis ta nimi oligi ? Mitte ei jää meelde . See tähendab üht väikest looma . Vene keeles " " Peast ei oska öelda , aga kohe uurime välja " Luik kummardus , võttis maast küünlajala alt " Vene-Eesti sõnaraamatu " , avas selle ja kahvatas . " Ega sa äkki ei pea silmas Ivar Ümisejat ? " Sergejev vopsas endale teatraalselt vastu otsmikku . " Just , Ümiseja . Ma ei suuda kuidagi esimest tähte välja hääldada " Luik kogus end kiiresti . " Miks ma Ivarit ei tunne , " vastas ta joviaalselt . " Kujuta ette , ta on mu klassivend . Kas tead , mis vingerpussi me talle kooli lõpuõhtul mängisime ? Ta on niisugune paks ja kohmakas , tüdrukutele ta ei meeldinud . Me sosistasime talle justkui saladuskatte all , et naabermajas , kergetööstustehnikumi ühiselamus on lustakaid piigasid , kes ootavad abituriente külla . Soovitasime käituda hästi julgelt , ikka kohe kätega asja kallale . Ta naasis , pool nägu kõrvakiilust punane , ja vandus mulle hirmsat kättemaksu " Luik jättis rääkimata mitte üksnes selle , et vana klassivend teda laimab , vaid ka nendevahelise vimma algpõhjuse – rumal , aga agar mamma Linda oli enne lõpueksameid kutsunud Ümiseja oma " andekale , kuid laisale " pojale matemaatika järeleaitamistunde andma , ning repetiitor ei jätnud muidugi kasutamata võimalust , et koolis sellega kelkida . " Aga mis sind nende kahega seob ? " tundis Luik huvi . " Sinu klassivend kirjutas stsenaariumi , mida Marksoo tahab filmida , aga käsikiri olevat nõrk , vajavat kohendamist . Mul on väikeseid lootusi see töö endale saada " Luik küll väga kahtles , et Sergejevit keegi Eestis stsenaristina angažeerib , aga ta ei hakanud vana semu oma umbusuga kurvastama . " See oleks küll tore ! " kiitis ta . " Ära siis mind unusta , ma võin filmile laulusõnad kirjutada . Kas või varjunime all " Sergejev lubas lahkelt , ja tõusis püsti , et lahkuda . " Kuhu sa kiirustad ? " tundis Luik pettumust , et peab jääma üksi räpasesse üürituppa . " Meil on täna tööl koosolek , " valetas Sergejev . Ta ei tahtnud diskreetsusest tunnistada , et läheb kohtuma Küllikiga . " Oota üks hetk , " lausus Luik , ja hakkas taas palavikuliselt tuhnima paberikuhjas . Ta leidis sealt ühe vihiku ja ulatas Sergejevile . " Näed , vaata minu luuletusi ka . Siin on üks uus , mis on pühendatud Brodskile . Kas tead , et ma kohtasin teda New Yorgis ? Muide , ega tema elu ka kerge pole . Raha teenib loengutega , luule , ütleb , ei huvita kapitalismis kedagi " " Oleks meil tema mured , " kommenteeris Sergejev irooniliselt – ta armukadetses Brodskit , kes , temast erinevalt , oli juba kuulus . Ta võttis Luige vihiku , lehitses seda moe pärast , et demonstreerida pieteeti sõbra loomingu vastu ja toppis mappi . " Kindlasti loen läbi , " lubas ta kohusetundlikult . Tiia seiskas võlli , kuulatas , veendus , et esikusse pole tunginud röövlid , vaid lihtsalt abikaasa jõudis koju , ja hakkas taas väntama . Kui ateljee jaoks raha ei jätku , peab ise ennast varustama seelikute ja pükstega ; muide , pole veel kindel , kes paremini õmbleb , kas otsekui professionaalne rätsep-halturštšik või tema . Äkki tabas ta kõrv tasase ümina . Tiia muutus tähelepanelikuks : ebamusikaalne Sergejev jorutas laulda vaid väga heas tujus . Ta tundis korraks kiivusepalangut , kuid kustutas selle kohe : muidugi , pole just meeldiv teada , et su abikaasa sind petab , aga teisalt on see siiski parem , kui elada koos impotendiga . Lõpuks , keegi ei keelanud temalgi endale armukest soetamast – näe , Jürgen Kullamaa juba ilmutas viimasel konverentsil huvi taastada kunagine suhe . Ainult kas tema , Tiia , seda tahtis ? Ümin lähenes , siis katkes – umbes ukselävel . " Kuidas etendus oli ? " küsis Tiia , õmblustööd katkestamata . " Ah etendus ? " Süüdlaslikke noote häälest justkui ei kõlanud , järelikult ei leitud kohta , kus kahekesi olla , või segas midagi muud , näiteks menstruatsioonitsükkel . " Etendus oli tipp-topp . Garderoob oli , ja puhvet oli , ja isegi eesriie . Kui see avanes , ilmusid nähtavale dekoratsioonid " " Aga näitlejad ? " küsis Tiia süütult . Ta teadis , et ei käitu kõige õigemini , kuid midagi polnud parata – talle meeldis natuke piinata meest . Kui täditütar talle rääkis , et oli näinud Sergejevit tänaval koos ühe tuntud näitlejannaga , taipas Tiia kohe , miks abikaasa nii sagedasti on hakanud artistide kohvikut külastama , kuid ei näidanud seda millegagi välja , veel enam , rahustas sugulasegi maha , seletades , tegu olla ühise hea tuttavaga . " Näitlejate kohta pole samuti ainsat halba sõna öelda , nad olid maitsekalt riides , käitusid kombekalt , ja kui rääkisid , siis lausa nagu lugesid luuletust . Muidugi , ühtki tunnet nende sisemuses ma ei märganud , aga see pole ilmselt ka oluline . Lõpuks , kust peaksidki eestlased teadma , mis vaevab venelast ? " Tiia katkestas taas väntamise ja vaatas huviga Sergejevi poole . Seal ta seisis , pulmaülikond seljas , rühikas – nägi päris hea välja . " Mis näidend see üldse oli ? " " " Kolm õde " " . Ma vaatasin ja mõtlesin : jumal küll , need ohvitserid lähevad ju varsti tapalavale . Algab sõda , ja kes seal ellu jääb , selle tapavad bolševikud . Parim , mis Veršininit võib ees oodata , on šveitseri amet mõnes Pariisi kõrtsis . Laval polnud sellest kõigest muidugi jälgegi " " Eestlasele on see arusaamatu , " lausus Tiia kategooriliselt . " Just , ma hakkan alles nüüd taipama , et meie vahel haigutab kuristik . Meil on ju täiesti erinev minevik . Eestlane köhis alles suitsutares , kui meie aadel juba tsaaritapmise vandenõusid organiseeris . Usust ei maksa üldse rääkida . Kirik on eestlase jaoks ainult klubi , kus käiakse kaks korda aastas : jõululaupäeval ja lihavõttel " " Üks kord , " täpsustas Tiia . " Lihavõtte ajal kirikusse ei minda , niisama värvitakse kodus mune " " Seda enam . Aga venelased on väga usklik rahvas . Isegi praegu , ehkki bolševikud on püüdnud seda välja juurida . Religioon tekitab inimeses täiesti teise tundemaailma . Väljastpoolt võib asi paista lausa naeruväärne : kõnnib ringi pika habemega vaimulik , pobiseb midagi nina alla ja suitsetab viirukit . Kuid selle rituaali taga peitub sügav inimlik mõte " " Missugune ? " " Armasta oma ligimest nagu iseennast , " ütles Sergejev veendunult . " Luterlus seda ei viljele , talle piisab tehingust Jumalaga . Ja nii on ka teater , kus eestlased mängivad venelasi , eriti aadlit või intelligentsi , võlts . Eestlased ... " Ta jäi äkki vait , vaatas Tiiale otsa ja küsis : " Ega sa äkki ei solvu ? " Tiia raputas pead . Ei , ta ei solvu . Vastupidi , ta tundis end nagu siis , kui oli veel armunud . Just niisugune Sergejev , tark , irooniline , erudeeritud , talle meeldis , sellise mehega ta oli abiellunud , ja abielluks uuesti . Kui Paulus ainult ometi oleks natuke ettevõtlikum , ta võiks palju saavutada ; vanaviisi jätkates ähvardas teda oht jääda hädavareseks . " Vaata , juba tookord , kui me sinuga tutvusime , selles lossis , mõtlesin ma ühe paradoksi peale , " jätkas Sergejev , olles enne end mugavalt toolile istuma seadnud . " Mulle jäi siis silma , kui viisakad ja osavad olid need noormehed , kes seal kokteile segasid . Ma olin enne ka Eestis käinud , teadsin , et siin on kõrge teeninduskultuur , ega olnud seepärast üllatanud . Aga kui ma neid sulle kiitsin , puhkesid sina naerma ja seletasid , et need polegi päris baarmenid , vaid Instituudi laborandid , kes nii-öelda isetegevuse korras asusid peo puhuks leti taha . See jahmatas mind , ma hakkasin mõtlema , kuidas ma võisin niimoodi eksida , ja jõudsin järeldusele , et teil on kõrge teeninduskultuur lihtsalt veres . Teie , eestlased olete ju ka mitu sajandit elanud mõisas , ainult mitte kui aadlikud , vaid kui ... " Ta peatus , otsides vähem solvavat väljendust , kuid Tiia ennetas teda , öeldes välja sõna , mida ta isegi oli mõelnud . " Lakeid ? " " Just , lakeid . Aga tegelikult ei tahtnud ma üldse sellest rääkida , " jätkas ta kiiresti . " Millest siis ? " lausus Tiia , nähes , et Sergejev ootab suunavat küsimust . Sergejev köhatas tähtsalt . " Mulle tehti pakkumine " " Missugune ? " oli Tiia intrigeeritud . " Mäletad , ma rääkisin sulle režissöör Marksoost ? " " Muidugi mäletan . Kas ta kutsuski sind stsenaristiks ? " Sergejev kohmetus . " Mitte päris " Ta viskas jala üle põlve ja lausus vaoshoitud edevusega : " Ta tahab , et ma mängiksin tema filmis " Tiia esmalt jahmatas , kuid siis puhkes nakatavalt naerma . Kõike oleks ta oodanud , aga et Sergejevist saab filminäitleja ... ? " Mida sa naerad ? " lausus Sergejev pisut solvunult . " See pole üldse nii väike osa . Ma pean kehastama vene ohvitseri , kes sõidab arreteerima üht mässulist , ja armub kohalikusse krahvinnasse " Tiia hüppas püsti nii tormakalt , et pidi peaaegu õmblusmasina põrandale lükkama . " Ma üldse ei naera , see on suurepärane ! " Sergejev vaatas rahuldustundega , kuidas Tiia hakkas rabelema , jooksis tema juurde , istus sülle ja põimis käed ümber tema kaela . Nii vähe oligi vaja , et ära teenida naise armastus ! " Tõsi , ma ei ole veel päris kindel , kas ma nõustun , " teatas ta koketselt . " Miks ? " " Stsenaarium on nõrk . Autori järgi eelistab krahvinna ohvitserile mässulist " " Mis see sinusse puutub ? Sina oled kõigest näitleja . Kas sa hobuse seljas ka ratsutad ? " " Käsikirja järgi küll . Tõsi , mulle öeldi , et mulle leitakse asendaja , kaskadöör . Ma ei hakanud neid esialgu pühendama oma sportlikku minevikku , kui asi võteteni jõuab , küll me siis vaatame , kumb meist paremini hobuse seljas püsib " " Ja millal võtted algavad ? " " Varsti . See tähendab , esmalt tulevad proovivõtted . See on Marksoo esimene film , stuudio ei usalda teda , nad tahavad esmalt veenduda , kas ta üldse tuleb näitlejatega toime " " Ja sina , muide , näita talle , et sa pole võhik dramaturgias . Kui midagi ei meeldi , kritiseeri julgesti " Tiia optimism erutas Sergejevit . " Kas Kristiina magab juba ? " küsis ta vandeseltslaslikult ja asetas käe Tiia puusale . Tiia lõi korraks kõhklema – polnud just kõige ohutum päev , kuid ei suutnud kiusatusele vastu seista ja noogutas . Lõpuks , filminäitlejatele makstakse päris hästi , kui kahe lapsega väga koormavaks läheb , võib hoidja palgata . Külliki Veetilk istus pitsilise öösärgi väel vanaaegses puusängis , siidtekk üle jalgade , pikad kastanpruunid juuksed lahtiselt õlgadel ja vaatas armunult Tiit Rebast , kes kohmetult tiris üle pea linast pluusi . " Jumal küll , mida ta ometi koperdab ! " mõtles Külliki , ehkki tema näolt polnud võimalik välja lugeda vähimatki rahulolematuse märki , seal valitses muretu idüll . Lõpuks õnnestus Tiidul särgist vabaneda , ta asetas selle ettevaatlikult toolile ja jäi kohmetult seisma . " Püksid maha ! Ega sa ometi pükstega voodisse ei roni ! " mõtles Külliki ärevalt . Tiit kõhkles , kuid leidis lõpuks lahenduse : puges välkkiiresti teki alla , tiris seal linased püksid jalast ja heitis maha , pärsia vaibale . " Mats ! Minu kallis Mats ! Kui mehine sa oled ! Küll sul on tugevad käed , " sosistas Külliki iharalt . Tiit naeratas meelitatult , kuid ei söandanud voodikaaslast puudutada . " Stopp ! " kostis eemalt närviline mehehääl . Kaamerasurin katkes , kustus prožektori valgusjuga , säng vajus otsekui varju . Ruumi täitsid sammud , köhatused , paberikrabin . Keegi tõmbas tikku . Külliki pilgust kadus kirg , selle asemele ilmus ükskõiksus . Ta sirutas käe välja ja tõmbas madratsi alt " Salemi " paki . " Isegi tuld ei tule neil pähe daamile pakkuda , " mõtles ta tülpinult . Tema etteheited ümberviibijate mühaklikkusele võis muide liigitada ülekohtuste kilda . Üliviisakas režissöör Marksoo ( kelle käsklus katkestaski tegevuse ) lausa sööstis oma lemmiknäitlejanna poole , tikutops käes . Olid alanud proovivõtted filmi jaoks , mis pidi rääkima eestlaste elust seitsmesaja-aastase balti-saksa okupatsiooni ajal. Külliki etendas krahvipreilit , kes armub oma mõisa kutsarisse , hilisemasse mässulisse . Ta oli ka peaaegu ainus professionaalne näitleja : Marksoo kunstiliste taotluste hulka kuulus elulähedus , seepärast eelistas ta asjaarmastajaid . Mässaja osasse oli ta valinud poeedi ja bardi Tiit Rebase , kellele tsaarivõimu esindajana oponeeris Sergejev . Marksoo silmad hiilgasid nagu alati : ta kuulus nende väheste õnnelike inimeste hulka , kes viibivad lakkamatus loomingulises eufoorias ja peavad kõike , mis nende käe all sünnib , geniaalseks . " Kõik oli suurepärane , " lausus ta , kui oli Küllikile tuld pakkunud . " Ainult sina , Tiit , võiksid julgemalt käituda . Mõtle , et sinu kõrval lebab ikkagi veetlev naisterahvas . Kas su hormoonid tõesti ei elavne ? " " Nojaa , aga ta on ju mõisapreili , mina aga kõigest kutsar , ma peangi teda natuke pelgama " " Oot-oot , poisid , pidage kinni ! " ajas oma suure kere mõisasaali nurgast odavalt nõukogude toolilt püsti filmi stsenarist Ivar Ümiseja . ( Marksoo otsustas eluläheduse nimel loobuda paviljoni kasutamisest ja valis võttepaigaks Eestimaa ühe ilusaima lossi - sama , kus aastaid tagasi peeti Rahva Meele Instituudi nääripidu . ) Õnnelik ja uhke , et tema käsikiri stuudio kunstinõukogus heaks kiideti ja temast varsti võib saada kuulus , ja mis veel tähtsam , rikas mees , sekkus Ümiseja igal võimalikul juhul võtetesse ja jagas oma soovitusi mitte üksnes näitlejatele , vaid ka kunstnikule ja isegi valgustajale . " Ärge laske kompleksidel enda üle võimutseda , " alustas ta järjekordset manitsuskõnet . " Kas te tõesti arvate , et meie esivanemad tundsid aukartust teutooni tõu ees ? Kurat , lugege folkloori , eestlased on alati sakste üle irvitanud . Võib-olla kõige alguses , kui ristirüütlid siia ilmusid , nad veel kujutasid endast midagi , aga minu stsenaarium räägib hilisemast ajast , kui nad olid sugulastevaheliste abielude tõttu mandunud . Just eesti poisi vaprus paneb mõisapreilil vere käima , Külliki mängib selle hästi välja . Sina , Tiit , aga ära unusta , et sa tahad seksiga kätte maksta oma rahva kurnajale . Nii et mingist arakslöömisest ei saa juttugi olla . Püksid maha , ja kohe käpad külge . See kõik on mul muide kirjas ka . Stsenaariumit tuleb lugeda " Nii öelnud , vajus ta tagasi toolile ja heitis kiire pilgu saali teise otsa , kus istus tema vihavaenlane Martin Luik . Käpad külge , mõtles Külliki põlastavalt , pahinaga suitsu suust välja puhudes . Ainult seda nad oskavad , eesti mehed . " Pavel , mis sina Ivari teooriast arvad ? " hõikas Marksoo . " Mina ? " küsis Luige seltsis suitsetav ohvitserimundris Sergejev imestunult . " Just , sina " Marksoo loomemeetod sisaldas veendumust , et stseen õnnestub paremini siis , kui sünnib elavas mõttevahetuses , ja ta pöördus sageli võtterühma liikmete poole palvega öelda oma arvamus . Erinevalt Ümisejast oli Sergejevil vaikne hääl , sellepärast jalutas ta Marksoo kutse peale lähemale ja alles siis küsis : " Mis teid huvitab ? " " Meil tekkis küsimus , kas Mats peab preilit agaramalt ründama ? " teatas Marksoo . Sergejev ei eputanud , kui kurtis Tiiale , et stsenaarium ei meeldi talle , kuid pakkumisest loobuda oli võimatu : kumbki , ei abikaasa ega armuke poleks talle seda andestanud . " Dissertatsiooni kirjutada sa ei taha , sest nõukogude teadus on lollus , filmis mängida ka mitte , see on ka lollus . Võib-olla sa seletad mulle , mis sinu meelest ei ole lollus ? " küsis Tiia peaaegu et tigedalt , kui mees teema uuesti üles võttis . Umbes sama rääkis ka Külliki : " Pablo , ära suhtu sellesse nii tõsiselt , film on ju niikuinii haltuura , tõelist kunsti luuakse teatrilaval ... " Nii püüdiski Sergejev käituda pragmaatiliselt : vastuvaidlematult täita , mis kästakse , ja muusse mitte sekkuda . Kuid täna piinas teda pohmelus ja ta oli jõudnud ohtlikult lähedale seisundile , kus tema kodulinna , Peterburi elanikud suure Dostojevski tähelepaneku järgi kaotavad enesevalitsemise ja hakkavad talitama omaenda huvidele vastu . " Kui ta ei karda kõrvakiilu saada , siis miks mitte , " vastas ta nii ükskõikselt kui võimalik . Ümiseja ajas end uuesti püsti . " Miks ta peaks kõrvakiilu kartma ? " teeskles ta imestust . " Kus siin käsikirjas on midagi räägitud kõrvakiilust ? " " Siin pole sellest tõesti sõnagi , " nõustus Sergejev . " Aga peaks olema või ? " küsis Marksoo , kellele meeldis provotseerida inimesi avameelsusele . " Mitte just tingimata . Aga siis peaks mõisapreili nuusutama kokaiini " " Miks kokaiini ? " muutus Marksoo üliuudishimulikuks . " Sest LSD-d tollal ei tuntud " " Mis jama te ajate ? Mis kokaiin ? Mis LSD ? Ma just äsja seletasin , kuidas preili veedab hulga uneta öid , mõeldes kutsarile ! " imestas Ümiseja edasi . " Kas sind , Pavel , Ivari põhjendus ei veena ? " küsis Marksoo . Sergejev suunas pilgu Küllikile , kes talle meeleheitlikult märku andis mitte vaielda , ja ohkas : " Ei , mispärast , võib ka nii " Kõik näis laabuvat , ja Marksoo valmistus juba andma käsklust võtte jätkamiseks , kui Ümiseja äkki kuidagi hästi erutatult , peaaegu kogeldes taas rääkima hakkas : " Ma aiman , miks see koht ei taha õnnestuda . Te olete näitlejanna liiga sisse pakkinud . Stsenaariumis polnud tal küll midagi seljas " " Kostüümid meid praegu ei huvita , me filmime proovikaadreid , " ütles Marksoo kiiresti – väga praktilise inimesena ei soovinud ta ebameeldivusi tsensuuriga . " Aga just see muudab stseeni psühholoogiliselt ebausutavaks , " jätkas Ümiseja kangekaelselt . " Armunäljas naine ei riietu voodisse heites nagu külmakartlik vanaema " " Andreas , kas Külliki öösärk vastab tollase aja moele ? " küsis Marksoo , rõõmus , et veel ühel võttegrupi liikmel avaneb võimalus rikastada episoodi analüüsi oma teadmistega . Filmi konsultant , Martin Luige klassivend Andreas Habitus ei vastanud kohe , sest kulistas parajasti pudelist õlut . Neelanud lonksu alla ja pühkinud suu kuivaks , tõusis ta püsti ja kõmistas ta üle saali : " Öösärgi kohta ei oska ma midagi öelda , ma pole kunstiajaloolane , aga mis teie eelmisesse vaidlusesse puutub , siis mina usaldaksin armumängu ohjad hoopis preilile . Ta on ikkagi haritud neiu , kindlasti on ta lugenud kergemeelseid prantsuse romaane , võib-olla isegi de Sade'i . Kui ikka see lontrus kutsar ise pükse jalast ei saa ... " Ta ei lõpetanud , sest vallandus üldine naer . " Ma juba seletasin , miks ma nii käitusin , " õigustas end Tiit Rebane , kellele ei meeldinud sõna lontrus . Tegelikult ta kartis Violetta Väli . " Nii et ka sina , Andreas , arvad , et preili võiks olla rikutud olevus ? " küsis Marksoo uudishimulikult . Andrease kõrval istuv Luik sosistas klassivennale midagi kõrva , too noogutas pead ja kõmistas : " Jaa , tal võiks olla isegi kunstfalloste kollektsioon " Naerupahvak kordus . " Kuulge , see on tõsine film , aga mitte komöödia , " vihastas Ümiseja . " Komöödia , komöödia , " ütles Sergejev vene keeles , vaikselt , kuid siiski nii , et kõik kuulsid . " Mis siin koomilist on , kui tohib küsida ? " lausus Ümiseja ähvardavalt . " Kõik . Niisugust armustseeni pole võimalik ette kujutada " " Kuidas nii : pole võimalik ? " läks Ümiseja marru . " Miks pole võimalik ? " Sergejev taipas , et on liiale läinud , ja muutis tooni sõbralikuks . " Ivar , ma kardan , sul on aadli ja pärisorjade suhetest väär ettekujutus . Üks noor , korraliku kasvatuse saanud krahvinna ei vaadanud lakeide poolegi , suudlemisest rääkimata " Talle tegelikult isegi meeldis natuke see juhmivõitu noorkirjanik , kellest hoovas , Chestertoni sõnu kasutades , ehtsa barbari heasüdamlikkust . Marksoo silmad süttisid taas . Ta lausa haistis , missugune suurepärane episood sellest lõpuks kujuneb , kui vaidluses on sündinud tõde ! " Andreas , mis sina selle kohta ütled ? Kas leidub andmeid mõisarahva ja teenijate sugulise läbikäimise kohta ? " " Esimese öö õigus ! " " Täpselt nii , " naeratas Sergejev vaevumärgatavalt . " Iga edenenuma kultuuri meesliikmed tarbivad oma lõbuks madalamalt arenenud kultuuri naisi . Mõisahärra ja teenijatüdruk võivad ameleda , kus soovivad , parem muidugi heinakuhjas , aga miks mitte ka sulevoodis . Vastupidine on paraku nonsenss " " Aga mina olen Teaduste Akadeemia raamatukogus oma silmaga lugenud mälestusi ühest paruniprouast , kes pruukis koguni hobuseid ! " teatas Ümiseja võidukalt . " Hobuseid , aga mitte kutsareid , " pillas Sergejev . Külliki ei pidanud vastu ja turtsatas , Ümiseja aga heitis Sergejevile hävitava pilgu . " Mind siiski huvitab , kumb meist on autor ? " küsis ta retooriliselt . Hetkeks tekkis ruumi pingeline vaikus . " Duell ! " hõikas Luik , kellele intriig valmistas tohutut naudingut . Laulusõnade autoriks teda küll keegi ei kutsunud , aga tänu Külliki eestkostele värbas Marksoo ta tööle režissööri abina . ( " Marksoo täidab kõik minu soovid , täpselt nagu puudel , " kiitles Külliki ) . See oli Luigele tähtis , sest ta kartis – ja õigustatult - , et teda võidakse võtta nõukogude seaduste järgi kohtulikule vastutusele hulkurluse pärast . Aga et ta pidi viibima ühes võttegrupis teda laimanud Ümisejaga , siis otsis ta igat võimalust , kuidas klassivenda endast välja viia . See tal ka õnnestus . " Kes sinult midagi küsis ? " pöördus Ümiseja raevunult Luige poole , taltsutas end siis ja lausus Marksoole : " Režissöör , sa ikka vaata ka , keda sa tööle võtad , nii ei saa siin varsti enam millestki avameelselt rääkida " Luik hüppas püsti , ja üksnes Sergejevi ja Andrease vahelesegamine päästis , et ta Ümisejale rusikatega kallale ei läinud . " Hea küll , hea küll , poisid , ärge tülitsege , film - see on kollektiivne kunst , " asus Marksoo kiiresti kõiki maha rahustama . Ta plaksutas käsi . " Tähelepanu ! Tänan huvitava dispuudi eest , resümee on niisugune : meie filmi kangelased on üle eelarvamustest " Tema silmad hiilgasid juba nagu suured teemandid . " Peale sotsiaalsete iseärasuste eksisteerivad ka soolised , mis teatud olukorras võivad muuta sündmuste loogilist käiku . Õigus , Külliki ? " Vastust ootamata käsutas ta : " Kohtadele ! Misanstseen jääb samaks ! Ainult kirge , rohkem kirge ! " Süttis prožektor , taandusid väitlejad , vaibus kõnesumin . " Kas kõik on valmis ? Mootor ! " käsutas Marksoo . " Kaamera ! Luik ! Luik , kus sa oled ? " Solvangust vihane Luik võttis pingilt väikese musta tahvli , kuhu kriidiga oli kirjutatud kaadri number , ja asus täitma otseseid töökohuseid . Õhtul tõi Tiit Rebane poest mõned pudelid veini ja tuli Luigega lepitust otsima - mitte et nad oleksid tülis olnud ( Luik hoidus üldse tülidest ) , aga teatud võõrdumine oli siiski aset leidnud . Kogu senise võtteaja polnud nad sõnagi rääkinud organisatsioonist " Noor Eestlane " ja Luige reisist . " Ma ei tea , kas Siniaas ütles sulle , et ma otsustasin minna veel rohkem põranda alla ? " küsis Rebane , kui esimesed klaasid olid tühjendatud . " Minule ta ütles , et sa olevat organisatsioonist välja astunud , " nõelas Luik . Rebane hakkas läkastama . " Päris nii see muidugi polnud , ehkki ma ei salga , Valdurile võis asjast ka niisugune mulje jääda . Vaata , ma mõtlesin , et kui ma saavutan ühiskonnas teatud positsiooni , võib minust rohkem kasu olla . Siiani minu luuletusi ju ei avaldatud , keegi peale teie ei teadnudki , et ma neid kirjutan , nüüd aga olen ma tuntud inimene , käin isegi lugejatega kohtumas . Viimati ühes keskkoolis oli mul päris usalduslik jutuajamine " " Kuule , siis sa oled ju peaaegu nagu Jean-Paul Sartre . Tema koondas ka noori enda ümber , " lausus Luik soosivalt , ja et tõsisemast arutlusest kõrvale põigelda , jätkas : " Kuidas sul tsensuuriga suhted on ? " Taipamata Luige kiidusõnade makjavellilikku iseloomu , hakkas Rebane kergendatult ja tõsimeeli seletama , kuidas Glavlit teda ruineerib . " Kujuta ette , mul oli ühes luuletuses rida : " idatuul toob häda " , kohe küsiti , mis te sellega öelda tahate , kas Venemaalt puhuvad tuuled ei meeldi teile ? " Uks krahvihärra magamistuppa , kus praegu seisid üksteise kõrval kümmekond raudvoodit , avanes ja nähtavale ilmus Sergejevi prillidega ja habemes nägu . " Ega ma ei seganud ? " Külliki oli sõitnud õhtusele etendusele ja Sergejev tundis ennast üksikult . Luik , keda tete a tete jutuajamine Rebasega eriti ei ahvatlenud , kutsus sõbra lahkelt seltskonda . " Mida te arutate , kui saladus pole ? " küsis Sergejev , kui talle oli harilikku veeklaasi valatud odavat punast veini . " Rebane kurdab , et tsensuurile ei meeldi tema tsesuurid , " kalambuuritses Luik . " Võib-olla ta ütles midagi halba tseesari kohta ? " muigas Sergejev . " Mis tse-tse kärbes teid hammustanud on ? " küsis Rebane , ja hakkas itsitama . " Me mängime malet , " torkas Luik . " Inglise avangut . See algab käiguga c<arv>-c<arv> " " Mina oskan ainult kabet , " pareeris Rebane . " Kas rahvusvahelist või vene kabet ? " uudishimutses Sergejev . " Mina ei tea , kuidas teda nimetatakse - kus pääseb tammi " " See tuletab mulle meelde Bratski hüdroelektrijaama , " lausus Sergejev . " Peaks Ümiseja BAM-ile saatma , " teatas Luik . " Suur ja lai on maa , mis on me kodu ! " kuulutas Rebane ja tõstis klaasi pidulikult üles . Löödi kokku . Rebane kummardus põrandale asetatud " Priima " paki järele , paljastades oma hõreneva pealae . " Näe , sul juba tonsuur nupu otsas , kas plaanid mungaks hakkamist ? " küsis Luik . " Arg orgia ei muuda midagi mehe ja naise suhetes , " leidis Rebane . " Ära hiili vastusest kõrvale , " noomis Sergejev . " Sina , Sergejev ... , " alustas Rebane , kuid vaikis . " Kohe ta ütleb mulle , et ma olen venelane ega saa millestki aru , " ohkas Sergejev . " Muidugi ei saa . Sul on indo-euroopa standardmõtlemine " " Ei ela ma ühelgi tänaval , mu koduks on NSV Liit , " deklameeris Sergejev . " Meil aiaäärne tänavas , kui armas oli see , " lõi Luik laulu lahti . " Kus kasteheinas põlvili me lapsed mängsime , " toetas teda Rebane . " Oh , issand ! " ohkas Sergejev teatraalselt . " Laena mulle kannelt , Vanemuine ! " " Küsi oma Brežnevilt , " itsitas Rebane . " Miks minu Brežnev ? Miks ta minu oma rohkem on kui sinu oma ? " teeskles Sergejev solvumist . " See on ju teie , vene võim , " muigas Rebane . " Mitte vene võim , vaid nõukogude võim , " lausus Sergejev dotseerivalt ja tõstis näpu oma mõtte kinnituseks üles . " Mis vahet seal on ? " porises Rebane . " Vahe on suur . Vene võim tähendaks , et võimul on venelased " " Aga kes siis on , hiinlased või ? " " Kommunistid ! Kelle seas on muide hea hulk eestlasigi " " Need on kaasajooksikud . Pole rahvast ilma ebardita " " Miks sa arvad , et just eesti kommunistid on kaasajooksikud ? Aga võib-olla on hoopis vene kommunistid kaasajooksikud ? " " Kellega nad sinu arvates kaasa jooksid ? " " Juutidega ja muude muulastega . Hakkame otsast peale lugema : Trotski , Kamenev , Zinovjev , Stalin , Kaganovitš , - kes neist , lubage küsida , oli venelane ? " " Aga miks te nad siis võimule lubasite , kui nad teile ei meeldi ? " küsis Rebane kavalalt . " Me ei lubanudki , nad ise tulid , jõuga . Läti kütid tegid pahh-pahh , ja teie kindral Kork jagas käske " " Meie siin küll ühtki korki ega korgitseri ei tunnista " " Cordon sanitaire , " ütles Sergejev ja haigutas . " Mis asja ? " ei taibanud Rebane . " Pavel tahab öelda , et Eesti Vabariik sündis ainult tänu lääneriikide abile , " seletas Luik , keda vaidlus vägagi lõbustas . " Hea küll , nõukogude võimu sa ajad muulaste kaela , aga kes algatas tsaariaja venestamise ? Kas ka läti kütid ? " " Nagu ütles juba Leontjev , polnud see mitte venestamine , vaid europiseerimine " " Kes on Leontjev ? " küsis uudishimulik Luik . " Sajandilõpu aadli-ideoloog " " Ühesõnaga Goebbels , " itsitas Rebane . Sergejev näis olevat puudutatud . " Loe Baeri , siis näed , missugune vaimupimedus teie kubermangus veel sada aastat tagasi valitses " " Sellel sinu Baeril peseme meie kord aastas šampusega pead , " kostis Rebane . Nii vaieldi , kuni kogu vein oli ära joodud , ja mindi magama . Tere , noorus , mõtles Luik , kui vahva rätsepa rattad veeresid üle raudteerööbaste ja eemalt hakkas paistma linn , mida rahvas peaaegu mütoloogiliselt austas , küll kutsudes Emajõe Ateenaks , küll rääkides mingist erilisest Tartu vaimust . Luik ise oli veendunud , et jumaldamise tegelikku põhjust tuleb otsida , nagu ikka , hoopis sügavamalt – mitte tarkuse templi võlvide alt ega isegi mitte teadmiste varasalve põhjast , vaid kriuksuvast ühiselamuvoodist . Just siin , ülikoolilinnas vabanes suur hulk rahvuskaaslasi süütuse raskest taagast . Tõsi , tänaseks olid kombed muutunud , enam polnud defloratsiooniks tarvis eelnevalt sooritada sisseastumiseksameid , piinarikka protseduuri võis läbida ka kodus , kujundlikult öeldes vanemate silma all , mis oli muidugi palju mõnusam ja hügieenilisem . Kokkuvõttes oligi juba märgata , et Tartu kuulsus hakkab hääbuma ; kuid Luige põlvkonna kohta väide veel ei kehtinud . Teda ennast muide pühendati armukunsti saladustesse juba abituriendipõlves , kui ühele mamma Linda alluvale , punapäisele ja tulist lõuna-slaavi verd proviisorile hakkas meeldima nägus , beatlesi-soenguga noormees ; Tartu , ja seejärel Piiter lisasid esimesele kogemusele lihtsalt uusi . Kuid füüsilisest initsiatsioonist tähtsamaks pidas Luik mentaalset , ja selles mõttes oli Tartu tähtsust tema kujunemisele raske üle hinnata – siin ta tutvus Valdur Siniaasa ja Tiit Rebasega , siin nad unistasid koos kodumaa vabadusest , siin asutasid organisatsiooni " Noor Eestlane " ; ja alles nüüd , kui püstitatud eesmärk oli saavutatud , mõistis Luik , et pole midagi hirmsamat unelmate täitumisest - sest mille nimel siis edasi elada ? Kust leida uus aade ? Muidugi , mingeid lootusi võis praegugi hellitada , juba nõukogude ajal jõudsid vanad semud Siniaasa eestmõtlemisel järeldusele , et Põhja-Eesti eesotsas kubermangulinn Reveliga on alati etendanud kollaboratsiooni kantsi häbiväärset rolli , ning kui kusagilt otsida ehtsat , ürgset rahvusidentiteeti , siis , analoogiliselt Ühendriikidega , Lõunast . Nad arutasid isegi võimalust kuulutada salaja välja Ugandi vabariik , valida pealinnaks Tartu ja riigikeeleks võru murre – plaan , mille ainsa miinusena nähti uue riigi nime kõlalist sarnasust Idi Amini Ugandaga . Juhan Marabu , jurist-autodidakt ja Luige hilisem šeff-semu täiendas ideed ettepanekuga nõuda Toompealt sisse reparatsioonid võrukestele läbi aegade tekitatud kahju eest . Ja kuigi tänaseks oli saatus vanad semud lahutanud , ja ka Tartu oli muutunud ega sobinud oma uue , transnatsionaalse vaimuga soome-ugri tõupuhtuse sümboliks , ei võinud siiski välistada , et kord kogunevad nad taas ja asutavad veel ühe organisatsiooni , näiteks " Tamula tiigrid " ( analoogiliselt " Tamiili tiigritega " ) , sihiga heisata soodsa poliitilise konjunktuuri saabudes ÜRO peahoone ette veel üks lipp . Või miks üksainus ? Kas maailmas vähe oli ikestatud rahvaid ? Šotlased , baskid , bretoonid , retoromaanid , saamid , kui tuntumaid meenutada . Aga kui laguneksid Venemaa ja Ameerika , mis siis veel juhtuks ! Luige fantaasia hakkas pidurdamatult looma tulevast maailmakorda : Dakota Vabariik , Handi-Mansi Föderatsioon , Komi Impeerium ... Tiit Rebanegi hülgaks ehk uue Custeri veresauna nimel Violetta Väli alfonsi staatuse ja lendaks nendega koos Ameerikasse , et kahvanäod välja kihutada ja tagastada kontinent seaduslikele peremeestele , indiaanlastele . Kuid elukreedo formeerimine polnud sugugi ainus , miks see linn , mille piiri ta just ületas , talle nii tähtis tundus . Luik tundis liigutust , mõeldes , et ilma Tartuta poleks teda ennast üldse olemaski . Just siinse raudteejaama perroonil murdis papa Harald puusa , kui ta Heidelbergist naastes äpardunult rongist maha astus , ja just siinses kuulsas haiglas paigutati luu valesti kokku , mis papale tollal , nagu ta hiljem pihtis , hirmsasti meelehärmi valmistas , aga mis kummalisel kombel päästis ta elu - sest mõne aasta pärast algas suur maailmasõda , ja võis mürki võtta , et kui papat poleks mobiliseerinud venelased ( kes oma korralageduses võisid ta ehk veel ära unustada ) , siis sakslased kindlasti , ning kogu vahe oleks olnud vaid selles , kas papa oleks tapetud Velikije Luki all või Tšehhi põrgus – just seal , kust imekombel naasis ainult ilma kahe sõrmeta mamma Linda praegune kallim , Austraalia eestlane onu Feliks ; aga kaht niisugust õnneloosi poleks tõenäosusteooria kuidagi lubanud . Ja veel . Ka selle paiga nimi oli Tartu , kuhu papa Harald pärast sõda uue generaalplaani koostamiseks komandeeriti ( oli ju tarvis üles ehitada see , mis eelnevalt puruks pommitati ) , kus ta külmetus , ja kus keegi Linda Sule nimeline apteegimüüja hajameelsele haigele koos aspiriiniga ilmselt ka hispaania kärbse tinktuuri kaela määris , nii et papa tasakaalu kaotas , ühele põlvele langes ja oma käe ja südame loovutas . Ja veel , ja veel , ja veel . Ka see oli Tartu , kus Luik terve aasta jagas tuba kalli venna Silveriga , kelle surma saladus teda praegu piinas . Mitte kunagi varem ega mitte kunagi hiljem ei tundnud nad nii suurt lähedust , nagu tol külmal talvel , kui lumi krudises mitte päris ühes taktis poodi või sauna astuvate jalgade all ( Luik oli vanemast vennast pikem ja pidi tegema vähem samme ) . Koolipõlves haigutas nende vahel ületamatu kuristikuna konstantne ( nagu Silver tavatses väljenduda ) viieaastane vanusevahe , kui Luigele ulatati pidulikult nõukogude pass , õlitas vanem vend juba sõjaväes automaati , ja vaid selle üürikese ajavahemiku , mil tema enne Piiterit Tartus filoloogineidudel päid segi ajas , veetsid nad koos , ühes üüritoas , nagu kaks peaaegu võrdset täiskasvanud noormeest , tõsi , tuupides teine teist teadust - Silver puhast ja Luik armastuse matemaatikat . Kuni vanem vend kuulas loengut hulkade teooriast , uuris Luik kodus mõne punapõskse kursusekaaslase sinusoide , ja kui Silver õhtul kontrolltöö taha istus , kiirustas tema Siniaasa juurde katlamajja kodumaa-armastuse seminari . Muide , selle üle , kumb õppeaine eluks vajalikum on , nad ei vaielnud , tunnustades teineteise õigust iseseisvale valikule – alles hiljem hakkas Luik tundma kogemuslikku üleolekut ühe naise külge klammerdunud vennast . Siis lõppes kooliaasta , Luik siirdus Siniaasa korraldusel Piiterisse omandama teadmisi teatriteaduse vallas , mis võimaldaksid tal mängida armunud rüütli osa mõne välismaa tudengineiu ees , ja tuli oma ülesandega nii hästi toime , et leidis ennast peagi esmalt Dolorese ja seejärel Hannele rinnalt , jõudes viimases asendis välja Läände ; kui ta sealt naasis , oli Silveril juba oma elu . Peatanud vahva rätsepa , võttis Luik tagaistmelt külakostiks kaasa ostetud siidripudeli ja tervitas hetk hiljem sügava ringutusega kuidagi väsinult puhuvat Boreast . Paneelmaja , mille poole ta suundus , kehastas vana semu ja praeguse vaenlase Pavel Sergejevi õnnestunult määratletud arhitektuuristiili - baracco . Päris kindlasti võinuks mamma oma kolmetoalise pealinna korteri eest siin , provintsis vastu saada väikese maja ; kuid tema toimis , nagu ikka , mõtlemata , ainult tuju ajel , erinedes selles mõttes oma miniast , kelle praktilist meelt mamma muide kiitis igal võimalusel . Lese suurimaks operatsiooniks võiski lugeda eluaseme probleemi lahendamist ; papa Kala , küll tähtis ja suurte sidemetega nõukogude direktor , pidi kindlustama tuleviku siiski korraga kolmele tütrele , mistõttu Üllekese kaasavara moodustas küll korter , kuid kõigest ühetoaline ja lisaks veel pealinna servas . Kuid käli polnuks käli , kui ta poleks sellest , toonastes oludes muide ometi kuninglikust kingitusest välja pigistanud maksimumi : ta üüris oma eluaseme võõrastele , ise koos abikaasaga kolis ajutiselt ämma juurde , ja kui hoiukassasse kogunes piisav hulk raha , vahetas pulmasaagi lisamaksu abil raudteelaste maja korteri vastu , kasutades ära ühe rööpmaseadja suuremat huvi alkoholi kui elutingimuste vastu . Trepikotta sisenenud , hoomas Luik tuttavat muutust organismis , mille kutsus esile iga visiit mamma Linda juurde – keskealisele mehele omane , normaalne enesekindlus kadus ja seda asendas seletamatu , irratsionaalne õudus , veel irratsionaalsem kui küüliku hirm boamao ees , mispuhul tung on vähemalt korrelatsioonis füüsilise jõuvahega . " Kas ma ei öelnud sulle , mis kell sa pead kodus olema ? " , " Miks sul jälle püksid porised on ? " , " Sinu klassijuhataja helistas mulle ja kurtis , et sa vahid tüdrukute seeliku alla ! " - kõik need prokuröri tooniga esitatud süüdistused kajasid Luige peas praegugi , otsekui oleks ta alles eile vahelejäänud vargapoisi kombel lipitsevalt piuksunud : " Ausõna , ma enam ei tee ! " Ja temal veel vedas , sest varsti pärast noorema poja sündi tüdines mamma Linda permanentsest kasvatuskohuste täitmisest ja naasis päeva esimeseks pooleks rohupudelite juurde , samal ajal kui Silveri varane lapsepõlv möödus lakkamatu ematerrori tingimustes . Jaa , mamma oli tugev isiksus , tõeline aasia satraap - kuid mis kõige hämmastavam , leidus mehi , kellele tema türannia meeldis , nii et mamma ei jäänud kunagi päris üksi , ehk täpsemalt öeldes , jäi küll , kuid just nii kauaks , kuni ise soovis . Pärast papa Haraldi põgenemist oli mamma mitu aastat nautinud hüljatud abikaasa ja ema rolli , etendades seda niisuguse , lausa vana-kreeka tragöödia kirega , et Luik hirmuga mõtles , mis küll oleks saanud , kui nad Silveriga tollal veel väikesed oleksid olnud ( Euripides , " Medeia " ) . Võib-olla lootis mamma , et papa Harald varem või hiljem Canossasse viiva raja üles leiab - kuid kui seda ei juhtunud ega juhtunud , alistus saatusele . Kui Luik Läänest naasis , istus papa Haraldi kohal köögilaua kõige ebamugavamas nurgas , gaasipliidi ääres juba keegi onu Vasja . Esimesel hetkel Luik lausa solvus , kui avastas , et papa asemik , sõjatehase direktori autojuht pärineb okupantide leerist , kuid kui ta nägi , mismoodi mamma oma uut elukaaslast kohtleb , täitus ta süda algul kahjurõõmu ja siis isegi kaastundega . Kui papa Haraldit käsitles mamma eeskätt rahateenimismasinana , siis onu Vasja rolliks oli kodurobot , ta kooris viie suu suuruse leibkonna jaoks kartuleid , keetis suppi ning muidugi sõidutas mammat musta " Volgaga " tööle ja tagasi , nii et direktor pidi teinekord päris kaua ootama ; arvata võis , et just auto faktor oli olnud peamine , miks mamma kullipilk üldse sellel silmatorkamatul mehikesel peatus . Mamma poegadesse suhtus onu Vasja ülilojaalselt ja isegi üritas nendega eesti keelt purssida , ja kui mamma hakkas teda ärritama kiidulauluga oma noorusea austajate aadressil , kelle hulgas prevaleerisid Raud- ja Rüütliristi kavalerid , ei solvunud , ei minetanud enesevalitsemist , vaid pani järgmisel päeval rinda Võidumedali . Siis onu Vasja suri . See juhtus väga õigel ajal , just perestroika alguses , mis säästis teda suurtest ebameeldivustest . Paljude teiste eeskujul unustas mamma Lindagi äkki , et ta on hulk aastaid kuulunud parteisse ning üksvahe isegi töötanud Apteekide Peavalitsuse partorgina – naisolevusena ei paistnud ta mimikrit üldse hoomavat , andudes demonstratsioonidele ja pikettidele niisuguse kirega , nagu oleks tema , aga mitte Merlin Teeäär eluaeg trükkinud ümber nõukogudevastaseid teoseid . Vastse pensionärina viibis ta kõikidel kõnekoosolekutel , aplodeeris üks päev dissidentidele , teine päev Jürgen Kullamaale ja teistele rahvaliikumise juhtidele , vaimustatult kommenteerides sõnavõtte enam-vähem ühe ja sama lausega : " Vaat , kus ütles ! " , ning kindlasti oleks ta uue poliitilise konjunktuuri tingimustes veeretanud onu Vasja kaela kogu süü nii küüditamiste , okupatsiooni kui ka Tallinna pommitamise eest <arv>. aastal , kui tubli köögitööline poleks jõudnud , nagu mainitud , ja nagu ütlevad tema rahvuskaaslased , tiraaži minna . Edasi ärkas nagu krahv Albert von Rudolphstadt varjusurmast Eesti Vabariik , ja pärast poole sajandi pikkust eemalviibimist kodumaale naasnud vaprate SS-sõdurite võitmatus rivis marssis mamma uksest sisse onu Feliks . " Pojad , saage tuttavaks minu elu esimese ja kõige suurema armastusega , kellest sõda mind lahutas , " teatas mamma ühel sünnipäeval . " Feliks on samuti arhitekt , nagu oli teie isa , ainult tema ei projekteerinud mitte vene parteihooneid , vaid Austraalia pangamaju ! " See oli muidugi reetmine , ja isegi topelt : esiteks mõnitati niimoodi papa Haraldit , kelle arhitektisaatus nõukogude võimu oludes ei saanudki kujuneda teistsuguseks , ja teiseks tõmmati jäme rist peale vendadele Luikedele endile - mamma sõnadest võis välja lugeda , et kui sõja oleks võitnud Hitler , oleks ta abiellunud onu Feliksiga , mis aga tähendas hoopis teist geenikombinatsiooni . Õnneks tundis Luik mammat liiga hästi , et tema paatosesse tõsiselt suhtuda . Mis eriline armastus neid abituriente ikka liitis , saati veel segasel sõja-ajal - hüva , suudlesid mõned korrad sirelipõõsas , jalutasid neljakümne teise aasta kuulsa pakasega käevangus rahvamajja peole , nii et mamma Linda siidisukkades jalad tookordsest külmetamisest praegugi ( või õigemini , just praegu ) valutavad , ja edasi ? Mamma armastas kogu elu ühtainsat inimest , iseennast , sellisele vanale lontrusele nagu onu Feliks võis aga sisendada ükskõik mida . Ega mamma poegadele elukaaslast esitledes ilmaasjata rohkem noorema poole kõõritanud , see tõendas , et ta tahtis uudisega Luigele meelehärmi valmistada , teda endast välja viia - ta oli ju isa poeg , ja kogu papale suunatud , väljaelamata viha sublimeeriti temale ümber . Ja kuigi teatud määral mamma plaan Luige psüühika õrnuse tõttu muidugi õnnestus , ja ta tõepoolest hoomas nördimust , oli ta siiski juba piisavalt vana ja kogenud , et mõista onu Feliksi ilmumise jumalikku tähendust , kes vana sõjamehe vaprusega võttis enda kanda peale mamma vanaduspäevade sisustamise ka sotsiaalhoolde kohused . Pidulik tutvumistalitus toimus veel kubermangulinnas Revelis , kuid õige pea leidis aset Suur Kolimine – mamma Linda ja onu Feliks otsustasid hilises armujoovastuses naasta oma nooruspäevade paradiisi Tartusse , täpsemalt just sellesse närusesse korterisse , mille taga Luik südame põksudes seisatas , ja kui ta oleks olnud vana semu ja praeguse vaenlase Sergejeviga üht usku , oleks ta kindlasti enne helistamist risti ette löönud . Keegi avama ei tulnud . Luik mõtles juba , et Ginger ja Fred ( nii hakkas ta mammat ja onu Feliksit endamisi kutsuma pärast seda , kui need ühel sünnipäeval grammofoni saatel temperamentselt tangot tantsisid ) on läinud kohvikusse , kuid katsus siis igaks juhuks ust , mis osutus olevat lahkelt valla kõigile , kes siit siseneda tahtsid . Vanaaegne trümoo , mille mamma oli lasknud onu Feliksil vana garderoobi küljest lahti kiskuda ja esikuseinale riputada , tõendas , et ta polnud korteriga eksinud . Sama kinnitas elutoast kanduv sõjakas ja kategooriline tämber , mille eest ta kunagi oli põgenenud Tartusse , siis Piiterisse ja lõpuks koguni välismaale - vanemaks saades hakkas Luik taipama , et tema armastuses nii luule kui ka kodumaa vastu on mõndagi freudistlikku . Hääl rääkis katkematult , mis meenutas Luigele üht perioodi lapsepõlvest , kui mammale meeldis edvistada tema poisi-iluga ja ta pidi tillukese paažina saatma mammat kohvikusse , kus nooruslik professoriproua kogu oma rahuldamatu libiido verbaalsesse sfääri paiskas , piinates sõbrannasid , kes masohhistidena muide sellest suurt mõnu tundsid . Sokistunud , astus Luik koputamata tuppa ja silmas kohe madalas tugitoolis mamma kühmus , kuid tugevat turja . Kedagi teist toas polnud – mamma rääkis telefoniga , ja nii kõvasti , nagu kardaks , et muidu tema jutt ei jõua vestluskaaslaseni . Paralleelselt vaatas mamma televiisorit , mille hääl oli välja lülitatud . Oli selge , et nii hõivatud inimesel pole kuidagi võimalik pöörata tähelepanu ootamatult saabunud pojale , mistõttu Luik tagasihoidlikult istus ukse juurde nurka toolile , võttis siidripudeli sülle ja jäi ootama . " Kas kuulsite , et venelased on jälle hakanud tšetšeene tapma ? Ega nad ikka enne ei taltu , kui neile endile üks aatomipomm Kremli visatakse . Mina Bassajevi asemel oleksin juba ammu ... " Mamma huvi maailma vastu mitte ei kahanenud aastatega , vaid aina kasvas , ning Luik nentis rahuldustundega , et kui – ptüi-ptüi-ptüi – midagi ootamatut ei juhtu , jätkub Gingeril veel kauaks elujõudu . Ent kus oli Fred ? Luik paotas uuesti esiku-ust , kuid ei kuulnud vähimatki krõbinat . Võib-olla veetis onu Feliks laupäeva pärastlõuna piljardisaalis ? Võib-olla , ehkki tõenäolisem , et ta läkitati poodi . Kuni mamma maailmapoliitikat lahkas , jäi Luik ajaviiteks uurima talle võõrast madalat ümmargust heleroosaks värvitud diivanilauda – ilmselt onu Feliksi kingitust . Praeguse pööbellikult kergekaalulise , plastmass-epohhi kohta väga massiivne mööbliese meenutas Luigele perekonna reliikviat , suurt söögilauda , mille taga nad pühapäeva hommikuti neljakesi , papa , mamma , Silver ja tema pannkooke sõid ja mille all Ivar Ümiseja talle viiendas klassis oli demonstreerinud pornograafilisi mängukaarte : samasugune raske ümmargune plaadiosa , samasugused jämedad jalad , ainult too laud oli kõrgem , ja naturaalsest puust , värvimata ... Mõte jäi Luigele , võiks öelda , ajju kinni , ja ta tundis seda , mida tunnevad romaanikangelased , kui nende kõige kallimad aated barbaarselt jalge alla tallatakse . " Vurlede ja saatuse vastu on inimlaps jõuetu , " tavatses filosoofiliselt konstateerida vana semu ja praegune alfons Tiit Rebane , oskamata muide eristada vurlesid saatusest . Kui onu Feliks rüvetatud pühadusega kuidagi seotud oli , siis ainult kui isehakanud tisler , kes mamma käsul soliidse söögilaua jalad lühemaks saagis ja saadud värdjaliku tulemuse vähimagi kõhkluseta roosaks värvis ( ja Luik ütles endale kohe , et ta seisab silmitsi pöördumatu protsessiga ) . " Mis te räägite , ujuv bordell ? " jõudis Luige kõrvu järjekordne passaaž lõputust telefonikõnest . " Ja teie veel imestate , et ma sellest jõledast Tallinnast ära kolisin . Muide , minu lihane poeg töötab asutuses , mille kohuseks peaks olema kõigi ebaseaduslike immigrantide Narva jõe taha toimetamine - aga nemad selle asemel jagavad elamislubasid ... " Viimase repliigi tõeline adressaat oli kahtlemata tema , et seda taibata , polnud tarvis isegi Teatriinstituudis õppida – mamma ise oli lavasuhtlemise võtted omandanud ilma mingisuguse erihariduseta , loomupärasest intelligentsist , nagu ta armastas hoobelda . Niisiis oli Luige saabumist märgatud , võib-olla juba aknast . Tavaliselt Luik end selliste sapiste märkustega rivist välja viia ei lasknud , kuid praegu koputas laud tema südametunnistusele nagu Klaasi tuhk , ja ta tõusis nii järsku , et siidripudel maha kukkus . Mamma tajus viivitamatult , et poeg on jõudnud seisundisse , kus vestlus temaga võib lõbu pakkuda , ta lõpetas kiiresti kõne , pani toru hargile ja pööras pea ukse poole . Luik ei suutnud end talitseda . " Kes selle laua ära on solkinud ? " küsis ta tervituse asemel . " Sa tunned huvi minu mööbli vastu ? Vaata kui veider ! Minu arust oled sina oma osa pärandusest juba kätte saanud , " vastas mamma koketeerivalt . Professoriproua tasemeni mamma kõrgest enesehinnangust hoolimata polnudki jõudnud , ta oli ikkagi külaapteekri tütar ega osanud välimuse eest hoolt kanda . Huulepuna määris paksult , aga naha kreemitamiseni ei jõudnudki . Küllap pruudiseisundit arvestades oli ta praegu püüdnud kortse varjata puuderdamisega , mis aga andis talle pisut kergemeelse väljanägemise . Juukseid oli mamma alati blondeerinud , ja nagu alati , vohasid selles heledas tihnikus ka praegu hallid juurikad . Kuid selle kõigega võis leppida - la femme est la femme - , kui mitte viimase moekarje järgi violetseks võõbatud huuled , mis pidid ilmselt imiteerima uppumissurma . Seljas oli mammal efektne kodukleit : suured helekollased ja erepunased Lõunamaa lilled sama geograafilise regiooni pimeda öö taustal ; see võis nüüd tõesti olla onu Feliksi kingitus , kuid Luik juba pelgas ühetähenduslikke prognoose . " Minu huvi on puht-tunnetuslik . Kujuta ette , ma pole varem kunagi näinud roosast pähklipuust lauda . Kas toolid on läbi teinud sama metamorfoosi ? " pareeris ta . " Toolid viis Feliks prügimäele . Meie oleme lihtsad inimesed , sööme köögis . Ma oleksin nad maha müünud , aga kes seda vana kola tahab ? Ma isegi helistasin Üllele , ja küsisin , kas temal võiks toole kusagil vaja minna , aga ta ainult naeris selle peale " " Kes on Ülle ? " küsis Luik hämmeldust teeseldes . " Kas minu tundmatu poolõde ? " Sellel tasasel märkusel oli ootamatult tugev mõju : mamma ärritus ja tõstis häält . " Ülle on minu lapselapse ema . Sina palun ära tema kohta midagi halvasti ütle . Mind on ta armastanud nagu lihane tütar , ja ka sind on ta talunud , sinu võimatust iseloomust hoolimata , " lausus ta võitleva ateisti tooniga . " Ja surnutest me muidugi ei räägi . Nemad on mulla all ja nendele , nagu ütles juba isa , pole enam midagi vaja , eks ? " torkas Luik sarkastiliselt ( Oo , Luik oskas olla sarkastiline ! ) Kogu jutuajamine kujunes hoopis teistsuguseks , kui ta oli ette kavatsenud , kuid mis parata ! Elu oli üldse ettenägematu asi , ja siin tuli alati olla valmis spontaanseteks otsusteks . Praegu näiteks rikkus ta täiesti teadlikult tabu , sest mamma Linda pool oli keelatud kasutada sõna isa ; kui jutus kuidagi mainitud isikust mööda ei pääsenud , pidi ütlema vanamees või vana Luik - mis Luigele meenutas primitiivsete suguharude kommet ohtlikku looma , Aafrikas lõvi ja muistsel Eestimaal hunti kutsuda ainult eufemistlikult . Kuid mamma närvikava oli juba niigi jõudnud esimese astme valmisoleku seisundisse ja ta ei suutnud midagi olulist oma ärritusele lisada . Vastupidi , ta isegi justkui rahunes pisut . " Kas sul on Üllele mingeid pretensioone ? " küsis ta , hääles hävitav , külm hukkamõist . Küsimuse tagamõte oli lihtne . Eesti on maa , kus naised nõuavad meestelt džentelmenlikku käitumist , ise samas vähimalgi määral pingutamata , et sarnaneda leediga . Isegi rahvuse reetur on siin paremas olukorras kui sõltumatu mees , keda naised peavad veel suuremaks paariaks . Niisiis ei tohtinud Luigel a priori olla lesele ühtki etteheidet . Ta oli sunnitud pisut järele andma , et visiit kohe skandaaliga ei lõpeks . " Kui mehel on kodus kõik korras , kui teda seal armastatakse ja austatakse , siis ta nii lihtsalt endale kätt külge ei pane , " ütles ta ettevaatlikult . Mamma oli väärikus ise . " Ja mis Silveril sinu arvates puudus ? Kas sa võid mulle nimetada veel mõnda meest , kellel oleks nii eeskujulik abikaasa ja tark tütar ? " Oli midagi hirmuäratavat selles , kuidas mamma kaitses miniat kahe lihase poja ees , kellest üks lebas juba hauas . Nii nägi välja naiste ringkäendus praktikas . Ainus võimalus , kuidas sellega võidelda , oli kasutada samu võtteid , mida pruukisid naised ise : intriige , silmakirjalikkust ja tagaseljahoope . Teeskle paipoissi , ja võib-olla sulle jutustatakse üht-teist . " Miks ta siis enda tappis ? " küsis Luik jonnakalt . Mamma silmist lendas läbi kummaline säde . Luik teadis hästi , mida see ühtaegu võimukas ja kuri helk tähendab - et mamma valdab teatud informatsiooni , aga eelistab oma teada jätta . " Kui Sillu oleks tahtnud sulle sellest rääkida , oleks ta su ise üles otsinud " " Mind ei olnud siin " Mamma vaikis . Oli näha , et ta ei ava saladust isegi mitte piinapingil . " Jäta surnud rahule . Ja need , kes elavad , samuti . Pole vaja käia mööda ilma nuuskimas , " lausus ta lõpuks kõlatult . Ahhaa , mõtles Luik rahuldatult , midagi ta siis ikkagi välja lobises - viimane lause näitas selgesti , et lesk on helistanud mammale ja kaevanud küdi liigse uudishimu üle ; orb vaevalt midagi ette võtma hakkas , ta oli selleks liiga enesekindel . Ta otsustas muuta taktikat . " Kus onu Feliks on ? " päris ta muretult . Mamma silmitses Luike ülimal määral kahtlustavalt . " Murrab pead , mis auku ma talle kaevan , " nentis Luik . " Feliks läks vana klassivenna poole , " vastas mamma lõpuks vastu tahtmist , võttis laua pealt päikeseprillid , pani ette ja pööras pilgu televiisoriekraanile . " Värvid on liiga eredad , " kaebas ta pirtsakalt . " Kas tahad , ma reguleerin ära ? " küsis Luik , ja sirutas juba käe laual lebava puldi poole , kuid mamma tõmbas selle paaniliselt eest ära . " Pole vaja , sa ei oska " Luik ei hakanud fokuseerima mamma tähelepanu tema elu viimasele mänguasjale , vaid kummardus ja tõstis siidripudeli põrandalt üles . " Näed , ma tõin sulle emadepäeva puhul huvitavat napsi , " lausus ta veel muretumalt . " Mis see on ? " Mamma kergitas prille , ja Luik nägi , et tema silmadesse ilmus ahne uudishimu : seitsmekümne ... ( Luik sooritas kiire tehte , lahutades hetkel käibivast aastanumbrist mamma sünniannaalid ) ... ühest eluaastast hoolimata oli mamma säilitanud huvi kõige uue ja moodsa vastu . " Kohe ma valan sulle , siis proovid , " lausus Luik , ja hakkas pilguga jooginõud otsima . " Klaasid on köögis , " juhatas mamma . Pudel käes , siirdus Luik kööki . Seal valitses peaaegu sama suur korralagedus nagu bareljeefiga maja korteris - onu Feliks oli ilmselgelt kehv perenaine , igatahes palju kehvem kui Tõllasepp , Luige kvartirant vanaisa Juliuse talus . Luik asetas külakosti korraks lauale , mustade supitaldrikute ja ilmselt vorstijuppe ning juustutükke sisaldavate paberinutsakate vahele , läks nõudekapi juurde , avas ukse , võttis kahtlase puhtusastmega " Trips-Traps-Trulli " pokaali , loputas kraani all ära , naasis , et siidrit klaasi valada , sirutas käe pudeli järele ja tardus . Ühest paberinutsakast piilus välja isuäratav rokforitükk . Luik tundis , et teda haarab järjekordselt jõuetu raev . Papa Harald ei tohtinud süüa kodus oma lemmikdelikatessi , aga onu Feliks tohtis ; muide , kes teab , äkki lõi mamma Lindagi kunsthambad haisvasse hallitusse ? Viimane aspekt oli kindlasti tarvis välja selgitada , juba puht sportlikust huvist , saagu mis saab . Luik valas siidri klaasi , korkis pudeli kinni ja naasis tuppa . " Palun , " lausus ta südamlikult . Mamma võttis klaasi , demonstreerides igaks juhuks , et suhtub pakutavasse suure kahtlusega , rüüpas lonksu , ja tema näole ilmus nauding . " Kuule , see on ju päris maitsev , " ütles ta soosivalt . " Kas tahad , ma meisterdan sulle ühe võileiva ka ? " küsis Luik hoolitsevalt . Mamma jäi mõttesse . Tema näolt võis hõlpsasti välja lugeda , missugused vastandlikud tungid täidavad tema sisemust : ühelt poolt puudus tal ilmselt vähimgi isu , kuid teisalt - kuidas sa keeldud nii suuremeelsest pakkumisest ? " Kui , siis ühe väikese , " lausus ta viimaks . " Kas rokforiga kõlbab ? " küsis Luik makjavellilikult . " Kõlbab küll , " nõustus mamma paha aimamata . Nii lihtsaks kõik osutuski . Luik istus rabatult . " Aga miks sa siis isale ütlesid , et sa ei kannata rokfori lõhna ? Miks sa teda kemmergusse juustu sööma saatsid ? " küsis ta nostalgiliselt . Mammale meenus ähmaselt midagi . " See oli hoopis teine rokfor , " lausus ta huupi ja kategooriliselt . Luik säilitas suuri vaevu enesevalitsemise . " Kuidas nii : teine ? Rokfor on rokfor . Ainult mõnel lubatakse seda pruukida , ja mõnel mitte . Mis sa arvad , äkki toimus kalatiigis ( nii kõlas Silveri kodu kodeeritud nimetus ) ka midagi sarnast ? Võib-olla seal ka eelistati minu vennale kedagi , ruineeriti teda , kuni ta vastu ei pidanud ja nööri kaela tõmbas ? Ah ? " küsis ta , püüdes mitte häält tõsta . Mamma ei mõelnudki vastata Luige vaoshoitusele samaga . " Kas sa tulid ema vaatama või teda piinama ? " See hüsteeriline karjatus osutas selgelt , et Luige reis on nurjunud . Enam ei ütle mamma sõnagi . Jääb ainult sõita Juhan Marabu juurde , maksta ära võlg , imetleda , kuidas Juhan üksinda kasvatab viit last ( Juhani naine oli hiljuti murdnud mehele truudust , ja , kas nii loll või nii kindel oma võimus , Juhanile kõik üles tunnistanud , mille peale šeff-semu abikaasa viivitamatult majast välja kihutas ja järeltuleva põlve eest hoolitsemise enda peale võttis ) , magada end välja ning hommikul naasta kubermangulinna Revelisse , lootusega kuulda telefonis Ottilie häält . " Oh Jumal , jumal , te kõik tahate mind hauda ajada ! " Kuni Luik koostas tegevusplaani , hakkas mamma kuuldavale tooma tuletõrjesireeni sarnaseid helisid . Tänamatu poeg , tahtis ta oma nutuga justkui öelda , miks sa ei halasta oma vana ema peale , miks sa kiusad teda ilgete küsimustega ? Üks paigake siin ilmas on , kus varjul kurbus , arm ja õnn , laulis Luik endamisi . Ta tundis , et on väsinud - ja mitte lihtsalt väsinud , vaid , kui taas kasutada vana semu ja praeguse vaenlase Sergejevi sõnu , tühjaks imetud - otsekui oleks ta sattunud vampiiri küüsi . Jaa , vaene onu Feliks , küll ta võib kahetseda , et ta oma kängurud ja koaalad kodumaa vastu vahetas ! Venelased olid saanud satisfaktsiooni - SS-vägede sõdurit tabas enne surma palju rängem saatus kui Siberi vangilaager ; muide , ka nad ise polnud pääsenud karistamatult , kui veel korra meenutada onu Vasjat , olgu muld talle kerge . " Emakene , miks sa nutad ? " lausus Luik suuremeelselt . " Ma ei taha sulle sugugi halba , vastupidi , ma tahan , et sa oleksid terve ja elaksid veel väga kaua , vähemalt saja aastaseks " Rahuldusega nentinud , et pisaratevool lakkas ja mamma taskuräti järgi sirutunud käsi väriseb ainult moepärast , vaatas ta demonstratiivselt kella . Kiiret polnud kuhugi - isegi , kui ta siit jala Juhani poole oleks jalutanud , oleks nende käsutuses ikka olnud piisavalt aega , et enne magamaminekut läbi arutada kogu Tšetšeeni sõja käik . " Oi , aga nüüd ma pean küll tormama . Ma olen juba isegi hiljaks jäämas , " teeskles ta ehmatust . Ja enne , kui mamma Linda lilladelt huultelt jõudsid kõlada täpsustavad küsimused , hüppas ta püsti , soovitas mammal juua rohkem siidrit , jättis maha tervitused Fredi tarvis , eemaldus esikusse , kingastus ning tormas - nagu neljandas klassis , astmeid vahele jättes - trepist alla , välja baracco stiilis majast .