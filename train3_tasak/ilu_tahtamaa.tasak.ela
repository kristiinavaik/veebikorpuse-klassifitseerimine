kirjak	ilu_tahtamaa.tasak.ela	Ma ärkasin sel aprillilõpu hommikul , nagu võiks öelda — suurde avastusse . Võib-olla soodustas seda sügav lonks vermutit , mille õhtul olin hinge alla võtnud ja millest , nagu asjatundjad väidavad , pea on järgmisel hommikul erakordselt klaar . Ma vaatasin ärkliaknast sinivalgevöödilisse taevasse ja ütlesin : Üksindust ei ole lihtsalt olemas . Üksindus pole midagi muud kui igavlevate ja igavate jõmmide katse end huvitavaks targutada . Muuseas , üksindust ei saagi olemas olla . Sest ta on ju ainult nii kaua olemas , kuni üksiolija ei tea , et ta üksi on . Niipea kui ta oma üksiolu avastab , on ta oma üksindusega kahekesi . See istub tal üle-laua ja vahib talle silma . Ja laseb endale silma vahtida . See esitab küsimusi . Arutleb . Muigab . Ilgub vastu . Ja kui see ehk ka suurelt osalt vaikib , on kahekõne põhimõtteliselt vältimatu . Nii et ärgu tuldagu mulle seletama üksindusest kui eksistentsiaalsest kategooriast . Ma liigutasin teki all varbaid , pöörasin jalad voodist põrandale , torkasin nad tuhvlitesse ja tõin vannitoast habemeajamismasina . Neljateistkümne celsiuskraadiga toas ( tänu masuudinappusele , mida meile tekitavad armastusväärse Vene kütusefirmad , kes jagavad mõnede Vene valitsustegelaste seisukohta , et tuleb meie iseseisvusindu veel natukene jahutada ja me tuleme nende rüppe tagasi vups-vups ... ) , nii jahedas toas oli mul võimatu kasutada habemeajamismasina suhtes muidu võib-olla sobivatki , aga külmas toas vastikult klirikrigisevat sõna pardel . Ma asetasin sõõrja õõnespeegli serviti kirjutusmasina tähehüpuaeda , et see mu näo ees püsti seisaks , ja lülitasin masina käima . Tänu mõnele hoolikale daamile , kes aeg-ajalt minu läheduses õiendavad , eriti ühele neist , teadagi , on mu igapäevane habemeajamismasin ikkagi korralik " Braun " . Sest hoolitseja on võtnud omaks hoolitsetava enese põhimõtte ( ja muuseas võtnud selle omaks niisuguse järjekindlusega , et hoolitsetavale aeg-ajalt tundub : sellest võiks ju teha ka mõne mitmekesistava erandi ) — tähendab , põhimõtte , et asju olgu inimesel võimalikult vähe , aga need , mis tal on , olgu võimalikult head . Muuseas , ega ma ei tea , kas " Brauni " habemeajamismasinad laiemal taustal üldse mingid ekstraklassi omad ongi . Aga vähemalt meie maailmaosas olid nad veerandsajandi jooksul ainsad läänemaised nimetsi teadaolevad ja imejuhul ning kange tahtmise korral kättegisaadavad kvaliteetpardlid . Ma mäletan paari kirjanikust tuttava omaaegset juttu : tosina aasta eest oli neid kirjanike üleliidulise kongressi ajal Kremli keldripoes kuuekümne tollase rubla eest tollastele pissatelitele müüdud . Selle minu praeguse oli mu kaitseingel ostnud kolme nädala eest Westmani poest ja maksnud selle eest kuussada krooni . Täpipealt üks kümne vastu , nagu enne rahareformi oligi räägitud , et saab olema . Ainult et räägitud oli vist küll numbrite poolest vastupidi . Tähendab , lülitasin masina surisema ja vaatasin endale peeglis näkku . Õõnespeegli ebameeldivalt suurde , lõua poolt punaka üheöömuruga vasklevasse näkku ja prillidetagustesse , aga ikkagi tüütult ainitistesse ja kahtlustavatesse hallidesse silmadesse . Üldse nagu kuidagi ülearusesse näkku . Ja surusin masina kiiresti ragisevasse muruniidutöhe . Aga peatasin ta silmapilk . Sest mulle tundus , et just sel ajal , kui sõitsin kõrisõlmest alahuule poole esimest vagu , oli masinaraginasse helisenud uksekell . Kuivõrd masin töötas , aga niidutöö oli lakanud , olin kindel , et kellahelin , kui see peaks korduma , kostab mulle läbi surina ära . Ootasin . Tüdinesin . Vihastasin ja tahtsin jatkata — kui helin kordus . No näete , mõtlesin , ühed eksponeerivad oma üksindust , teistel ei lasta lõugagi üksinda puhtaks ajada . Ja mis kuradi tegelased need on , kes ei õpi ära , et olgu meie telefoniseerituse tase nii idaeuroopalikult madal kui tahes — mõnedel inimestel meil ju ikkagi on telefon majas . Ja neile sünnib enne nende ukse taha ilmumist helistada ja tulekus kokku leppida . Kui on tingimata tarvis tulla . Haarasin võtme , et laskuda viiendalt rahvatervishoidlikel põhjustel liftita korruselt alla ust avama , tõmbasin korteriukse valla — ja seal mu külaline juba seisis . Majja pääsnud ja üles kõndinud , nagu neil sageli õnnestub . See oli umbes neljakümnene punakasblond , minu pikkune , aga pisut varatüse mees . Täiesti võõras . Aga silmanähtavalt sõbralik , sest ilmsesti mingite soovidega isik . Säherduses mõne aasta eest meilgi välja ilmunud kitsavõitu mustas revääridega tegelinskimantlis , nagu see tänaseks on iga endast lugupidava ärimehe- või diplomaadihakatuse seljas juba vaata et tavaline . Aga siiski veel mitte nii tavaline , et jätta koguni küsimata : kas kodumaalane või võõras — ? " No näete kui tore , et ma teid niimoodi teie uru uksel kätte saan ! " Ta ütles seda kahtlemata teatud joviaalsusega , mis meile muidu nii hõlpsasti närvidele käib , aga mis tuli tal kuidagi nii vahetu välja , et see ei sundinudki mind silmapilk reserveeruma . Ma vastasin naeratades , aga siiski ka tõrjuvusega , mida ma endale omaenese meelest sellistel puhkudel juba lubada võin : " Hahahah — tore ? Kuidas kellele . Aga ütelge mulle , kellega on mul au ? Ja mis ma võiksin teie heaks teha ? Ja kui on ette näha , et meie jutt kestab üle kahe minuti — võtke palun mantel maha ja astuge sisse . " Ta ütles naeratades : " Jaa — üle kahe minuti — siiski . Aga ma loodan , mitte üle kahekümne . Nii et kõigepealt — kalossid . " Märkasin alles siis , kui ta hakkas neid maha tirima , et tal olid imeõhukesed kondoomitaolised ja kohati kergelt porised kalossid kingadel . Ta seletas : " See on ju praegusel ajal kuidagi kergelt vanaaegne jalats , eks ole ? Aga mul oli siin maastikus liikumist ette näha — " Ta riputas mantli varna ja jatkas sealjuures : " Ja kust ma tulen — ? Jaa . Õieti ütelda : mitmelt poolt . " Mina ütlesin : " Palun , astume siis sisse . Kuigi — te näete — ma olen hommikumantli väel . Aga nähtavasti ei loeta kella poolt üheksat visiidi jaoks enam skandaalselt varaseks ajaks — " Ta eiras mu märkust täiesti ning astus mu viipel mu väikesesse kahte suunda avaneva nurgaaknaga töötuppa . Toa aknavaade — neljale südalinna kirikule ja kolmele müüritornile ühekorraga — oli üks selle tülika asendiga korteri äratasuvusi . Ja too mu ootamatu võõras reageeris sellele vaatele omamoodi ka . Ta seisatas hetke keset tuba ja pööras pead ühe ja teise aknavaate suunas ning ütles kaalukalt : " Mmmm — " Siis võttis ta mu külalisetoolis istet ja ütles , sel ajal kui mina istusin teisele poole lauda : " Te ei tunne mind muidugi ära — ? " Mina ütlesin : " Aga , vabandage , kuidas ma saaksin ? Kui ma näen teid esimest korda ? " " Noh , see ei olegi ehk nii kindel . " " Kuidas nii ? " " No lihtsalt . Te olete ju käinud ka mõned korrad meie pool . " " Näiteks kus ? " " Noh , näiteks Göteborgi raamatulaadal , kui ma ei eksi ? " Mina küsisin teatud üllatusega : " Kas te olete raamatukaupmees ? " " Oi ei , " naeris mu külaline , " aga neil laatadel käib ju igasugust muudki rahvast . Teie ju ka — " " Te tahate öelda , et me oleme kohtunud — ? " " Kuulge — ega ma ei tea . Aga — teissugustes tingimustes , muutuvas seltskonnas , mitme aasta eest — jumal teab , eks ole . Aga et sirgelt meie probleemi juurde välja jõuda " — ta kergitas istmiku oma toolilt mõne sentimeetri kõrgemale — " minu nimi on Lingo Luuk . Ja-jaa . L , u , u , k. Lingo võib-olla sellepärast , et ema oli unistanud Stokholmi lingiaadidest . Te teate ju , mis need olid . Aga luuk — see on seesama asi , mis tuleb lahti teha , et valgus aknast majja pääseks . Just-just . Ja seesama , mille kaudu laevast välja pääseb , kui laev hakkab põhja minema . Ha-ha-ha-haa . Aga et me asja juures püsiksime , asi ise , mille tõttu ma otsustasin teid tülitada , noh , te aimate ju isegi ära , mis see praegusel ajal on ? Muidugi mõista . Äri . Õige pi-i-i-sikene . Aga ikkagi äri . Ütelge , kas Tahtamaa nimi ütleb teile midagi ? " Ma vastasin vist alles silmapilgu pärast . " Noh , ütleme , et ütleb — " Aga mõtlesin : üllatav . Kust see mees seda nime teab ? Sest see pole ju muud kui talu nimi . Talu , mida pole enam viiskümmend aastat olemas . Saaremaal . Minu vanavanaisa ja siis vanaisa talu . Millest minagi ainult juhuse kombel midagi mäletan . Sest olin kunagi , kuue- või seitsmeaastasena ( tähendab , enam kui poole sajandi eest ! ) korra või teise seal käinud . Isa ja emaga koos . Ja nüüd , paar kuud tagasi , olin leidnud oma vanade paberite seast kollakaks tõmbunud plokilehe , kuhu olin kunagi , vist pärast Saksa okupatsiooni , kritseldanud mõned andmed : Tahtamaa , Lüütjala vallas , samanimelisest alevist kümme kilomeetrit edelas . <arv> hektarit . Sellest <arv> Saaremaa mandril , <arv> Tahtasaarel . Viimane käib madala mere aegu mandriga peaaegu ühte . Kõrge mere aegu eraldab saart talu ülejäänud maast kuni kilomeetri laiune väin . Talu ostetud Paukla Schoultzide käest vanaisa poolt päriseks aastal <arv>. Hind <arv> rubla . Hooned põletati <arv> , venelaste minnes ja sakslaste tulles maha , ma ei tea , kumma poolt . Mul on meeles , kunagi koolipoisist peast , tähendab ammu , Tallinnas , juba sügaval venelaste ajal , pärast vanaisa surma , püüdsin ma seda talu suurel Saaremaa kaardil paigale panna . Koguteose " Saaremaa " juurde kuuluval kaardil , mis meil imekombel peale kõiki kolimisi ikka olemas oli . See oli asetsenud , tähendab vanaisa Tahtamaa talu , Saaremaa kagurannal . Mina olen , nagu juba öeldud , ainult oma varases lapseeas seal korra või teise käinud . Ma mäletan , rannajoont Kübassaare tuletornist Ulpe saarteni oli kaardi järgi linnulennult circa kaheksakümmend kilomeetrit . Aga kõiki poolsaarte , neemede ja säärte randu , pluss kõiki lahtesid , abajaid ning saare- , laiu- ja rohurandu arvesse võttes oli vastav rannalõik oma neli- või viissada kilomeetrit pikk . Tahtamaa oli asetsenud — või õigemini see musta pliiatsiga tehtud rist , mille olin tollele kaardile tollest tuhaks põlenud talust teinud , oli asetsenud tolle meandrilise rannajoone keskpaigas , Lüütjala alevikust kui valla keskusest vaata et tosin kilomeetrit edelas . Ja vähemalt selle musta risti sinna joonistamise hetkel oli tollal ehk neljateistkümneaastasele poisile meenunud kolm varasemat , kuue- või seitsmeaastase poisi mälestust : hall , aga vööditi päikesest kiiskav meri , klibu- ja kõrkjarand ning kajakate kisa . Nii et ma vastasin tollele ootamatule punapeale : " Tahtamaa nimi ? Noh — ütleme , et ütleb . Midagi ütleb . Aga mis siis ? " Ja punapea resoneeris , just nagu pisut pettunult , nagu mulle näis , aga oma pettumusest sealsamas üle saades : " Ah ikkagi ütleb ? Noh , väga hea . Asugem siis asja juurde . Lubage mul küsida : kas te olete juba astunud siin samme , et teid tunnistataks — vanaisa järgi , eks ole — selle Tahtamaa talu või õieti selle üheksateistkümne hektari maa suhtes — nagu Eestis nüüd öeldakse — omandiõiguse subjektiks ? " Mina raputasin pead : " Mitte mingisuguseid samme — " Isand Luuk hüüdis : " No näete ! Nimelt seda ma eeldasin . Džastament . Tähendab , teil ei saa olla midagi selle vastu , kui ma asetan teie ette — niisuguse paberi — " Ta haaras tooli kõrvalt vaibalt oma elegantselt hallilaigulise kahe kullakarva lukuga diplomaadikohvri , tegi selle nõtkete tedretähniliste kätega lahti ( küsisin endalt , miks ma ikkagi ei nimetaks neid käsi klaverimängijalikeks — ja vastasin iseendale : sest sõrmed on tal siiski pigem kuulitõukaja omad ) , tähendab , ta tegi portfelli lahti ja lükkas mu ette lauale napi printeritekstiga paberilehe . Tekst seisis seal kahes plokis , esimene inglise , teine eesti keeles . Ma lugesin : Mina , Aabel Haljand , literaat , elukoht Tallinnas Vana-Posti tänav <arv>-<arv> , kinnitan käesolevaga , et juhul , kui Eesti Vabariigi vastavad asutused tunnistavad mind Saaremaal Lüütjala vallas asetseva talukoha " Tahtamaa " suhtes omandiõiguse subjektiks , olen loovutanud kõik minule sellest tekkivad õigused ja kohustused härra Lingo Luuk'ile , ökonoomile , elukoht Stokholmi linnas , Lidingös , Snögatan nr. <arv> , mille eest härra Lingo Luuk on maksnud mulle täna <arv>. aprillil <arv> minu korteris Tallinnas Eesti krooni . Härra ökonoom ütles naeratades : " Nii et nüüd on veel ainult üks piiisikene probleem . " " Missugune ? " Kusjuures ma tundsin korraga , et mu hommikumantli saba oli hõredam kui hõre ning et toa vastumeelne jahedus ulatub mulle munadeni — " Summa . Mõlemale poolele vastuvõetav summa . Mille me kirjutame — enne allakirjutamist — sinna , kus paberil on punktiir . Ja selle summa kohta lubage mul väga endastmõistetavalt ütelda : meie ei ole ju aferistid . Meie oleme soliidsed ärimehed — " Mina ütlesin , lihtsalt et teda häirida ja mõtlemiseks aega võita : " Kuulge — ei ole ! Juba sellepärast mitte , et mina pole üldse ärimees . Nagu te ju teate . " Punapea seletas vankumatult : " Siiski-siiski ! Kui me juba oma pisikese tehingu teeme — ükskõik kui pisike see on — , siis me oleme ärimehed mõlemad . Kahtlemata . Aga , nagu ma ütlesin : aferistid me ei ole . Sest — mis puutub summasse , mille me punktiirile kirjutame : muidugi ei paku meie teile , ütleme , ühte krooni või midagi umbes niisugust . Nüüd pidi siin ju aeg-ajalt juhtuma , et maja või mõis müüakse ühe krooni eest maha . Kas teie ei ole kuulnud ? " Tunnistasin , et olen kuulnud küll . " No näete , " jatkas külaline , " aga teie ei eelda meilt ju ka mingeid utoopilisi summasid . Niisamuti , nagu meie ei hakka teid närutama . Ei-ei . Ma ei mõtlegi panna teile ette loobumistasu , mis kuidagi lähtuks tasemest , millega teid siin praegu teie kirjatöö eest honoreeritakse . Ja-jaa — ma tean seda niisama hästi kui teie . Kas te luuletaja Helene Luhta tunnete ? " Tunnistasin , et tunnen küll . Kuna siin tunneb igaüks igaühte . " No näete , " ütles isand Luuk , " tema on ju minu ema noorem õde . Õieti poolõde . Mu ema oli oma isa tütar tema esimesest , aga Helene tema kolmandast abielust . Nii et ma elangi Tallinnas viibides tema pool . Ta jutustas mulle just üleeile . Temal oli läinud hommikul , kui mina olin linna sõitnud , telefon rikki . Ta oli helistanud naabri juurest vastavasse firmasse — teil on ju siin neid nüüd juba igasuguseid — ja poole tunni pärast oli ilmunud kena noormees , valge kare kaelas , diplomaadikohver näpus , ja parandanud tema telefoni ära . Viieteistkümne minuti töö . Tädi oli saanud kviitungi — ta näitas mulle — , tipp-topp kviitung , firma nurgastamp , allkirjad , kuupäev , tempel , täiesti comme il faut , ja töötasu <arv> krooni . Tädi Helene oli maksnud selle ära ja tänanud ja olnud rõõmus . Aga siis — ta oli pannud parajasti ukse selle poisi selja taga kinni — oli helisenud poisi parandatud telefon . Kirjastusest . " Orto " , " Orpheos " , " Orestes " , " Omnilux " — ma ei tea , misnimelisest . Kallis proua luuletaja , me oleme kasutanud teie luuletusi meie väljaantavais õpikuis . Algkoolidele ja gümnaasiumidele ka . Tosina jagu . Ah teie ei teadnudki ? Noh , üllatus seda suurem . Kas te ei suvatseks tulla honorari järele ? " Tädi Helene oli kahekordselt rõõmus . Aga oli küsinud ikkagi , et kui palju seda honorari siis on — tosinalt luuletuselt ja tosinast õpikust ? Ja nad olid talle rõõmsasti teatanud , et — kolmkümmend krooni . Kusjuures tädi Helene on ju siinmaal peaaegu et klassik ja õpikuisse peaks olema valitud tema kõige tuntumaid asju — Nii et , härra Haljand : niimoodi me teid ei kohtle . Mul on summa asjus teile täiesti konkreetne ettepanek . Ja selle juurde kuuluv arutlus ning arvutus ka . Vaadake , siin Tallinnas ajab minu asju vajaduse korral advokaadibüroo Haavel ja Haak . Arvatavasti olete kuulnud . Üks kõige soliidsemaid siinseid büroid — Kuidas ? Kas büroid ei öelda ? " Mina raputasin pead : " Büroosid . " " Oh sa raisk — vabandage — , tähendab kõige soliidsemaid büroosid . Tunnipikkune konsultatsioon maksab nende juures neli tuhat krooni . Ma olen kulutanud meie jutuajamiseks — " ta vaatas randmekella — " kolmkümmend kolm minutit teie aega . Panen ette — poole tunni eest — kaks tuhat krooni . Aga kuna ka teine pooltund on ikkagi osalt hõivatud , siis — neli tuhat . Nagu paremad kliendid ka " Haavel ja Haagile " maksavad . " Ta hoidis pastakat õhus mu parema käe juures . Ilmsesti selleks , et haaraksin kirjutuspulga kätte ja paneksin oma nime sealsamas ootavale paberile . Aga kuskil selles ülisujuvalt lavastatud situatsioonis oli mingi niidike ilmselt ülemäära pingul . Pagan võtaks , mina polnud omalt poolt tõesti mitte mõtelnudki oma õiguste taastamisele Tahtamaa suhtes . Välja arvatud niipalju , et olin hiljuti , kui vastavaist taotlustest ajalehes juttu oli , Margele , tähendab tollele , kes mulle habemeajamismasina kinkis , muigamisi ütelnud : mina võin ju nüüd ka Lüütjalal maaomanikuks hakata — Mille peale Marge oli oma tuntud leebelt iroonilisel moel vastanud : " Selleks oled sa muidugi ainulaadselt sobiv ... " Ja selle asemel , et kergelt solvuda , olin tundnud tema vastu tänulikkust — selle pärast , et ta oli tarvitanud minu meelest haritud viisil vormi sobiv , aga mitte mühaklikku vormi sobilik ( nagu ajalehed veel üksnes teha oskavadki ) . Igatahes tõstsin ma sõrmed püsti ja tõrjusin isand Luugi pastaka eemale . Ja tema laskis sel sündida , tõmmates käe äraootaval ilmel viie sentimeetri kaupa üle laua tagasi . Mina ütlesin : " Kuulge — kui te tahate sõlmida minuga mingi tehingu selle Tahtamaa kohta , peate mulle vist ikka kõigepealt seletama , mis huvi teil selle vastu on . Muidu mõtlen ma : see isand Luuk on teada saanud , et <arv>-ndal mattis keegi põgenik oma sakvuajaažitäie lauahõbedat sinna ühe teatud rannakivi alla . Aga ta ei tea , isand Luuk ei tea , missuguse rannakivi alla . Nii et ta tahab seal kõik kivid ümber pöörata . Aga kõigepealt tahab ta vabaneda ohust , et keegi võiks hakata talt leiu eest midagi nõudma . Või umbes niimoodi . Mida te sealt otsite ? " Isand Luuk ajas huuled torru : " Tähendab , te tahate seda ikkagi teada ? " " Iseenesest mõista ! " " Ja ega ei olegi midagi öelda — " tunnistas isand Luuk — isegi nagu kergendunult . " Sest , teate , teil ja minul ei saagi , ei tohigi meie tehinguobjekti suhtes vastastikku saladusi olla — " Ta justkui sulandus äkitselt lahedasse paljuteadvasse naeratusse — " Olgu siis . Kui nii , siis nii . Ütelge , kas professor Schlossmanni nimi ütleb teile midagi ? " Mina ütlesin : " Noh , kuulge — Eesti Teaduste Akadeemia president ikkagi . Ainuke täiesti legitiimne . Sest Vabariigi Presidendi poolt ametisse seatud . Vähemalt üks tema raamat on mul siin isegi olemas — " Ma tõusin püsti ja tarisin akendevahelise riiuli ülemisest reast Karl Schlossmanni raamatu " Estonian curative Sea-muds " , London , <arv>. Tõin selle kirjutuslauale ja lükkasin isand Luugi ette : " Noh — midagi mäletatakse vanadest asjadest ka veel siin — " Isand Luuk võttis kirju kaanepildiga raamatu kätte ( kaanel á la Kivit või kes , värviline pilt — muda laadimine merest vagonettidesse ) . Ta lehitses raamatut põgusalt , peatus Eesti kaardi kohal , kus meremuda leiukohad on must-valgel kaardil märgitud punaste täppidega , silmitses seda pisut , aga üsna möödaminnes , ja pani raamatu kinni : " Noh , siis te ju ehk teategi : professor Schlossmann läks <arv>-ndal Rootsi ja töötas Karolinska Institutetis . Seal muidugi üsna silmapaistmatul kohal . Ja suri Stokholmis <arv>-ndal aastal . Terve igavik möödas . Aga perekonna soovil korraldasin mina <arv>-ndail tema arhiivi . " Mina küsisin : " Kas teie olete siis — mikrobioloog ka — ? " Tema naeratas lahedalt : " Ei-ei-ei . Seda mitte . Mina sattusin professori arhiivi peale enam-vähem juhuslikult . Nagu ma ütlesin — sugulaste soovil . Sest arhiivitööga oli mul olnud pisut pistmist . Haritud eestlastest töötasid seal enam kui pooled vahepeal arhiivitööl . Aga mina igatahes leidsin professor Schlossmanni arhiivist — mmm — huvitavaid asju . Vaadake , ta teeb ju siin oma raamatus ( isand Luuk koputas sõrmenukiga kõp-kõp-kõp vastu kaanepildi plekkvagonettisid ) selgeks , et Eesti ravimudad on mitmete Euroopa kuulsate mudadega kvaliteedilt täiesti võrdväärsed . " Mina ütlesin : " Nojaa . See pole mulle uus . Ma olen seda raamatut lugenud — " Luuk seletas : " Aga meie jaoks uus — noh , tema perekonna jaoks muidugi mitte , aga laiema avalikkuse jaoks uus oli see , mis neist minu leidudest ilmnes . Professor oli juba enne , kui see raamat Londonis ilmuda jõudis , hakanud valmistama siin Eestis järgmist täiendatud väljaannet . Ta oli korraldanud <arv>-ndate lõpul huvipakkuvais kohtades vaatlusi ja süstematiseerinud vaatlusandmeid . Ja mis kõige uskumatum : kui ta <arv>-ndal kodumaalt põgenes — ma mäletan tema lese ja teiste juttudest , et läbi väga dramaatiliste olukordade Haapsalus ja kus — , oli ta tarinud kõik oma materjalid endaga kaasa . Noh , kõik põgenesid ju usus , et mõne kuu pärast , kõige halvemal juhul mõne aasta pärast tulevad nad vabastatud kodumaale tagasi . Ma tean seda ema käest . Ja muidugi uskus seda ka professor Schlossmann . Sest tundus ju mõeldamatu , et Balti riigid jäetakse lihtsalt Stalinile kui skadeersättning . Noh , võib-olla et professor Schlossmann oli tsiiipakene suurem realist kui mõni teine . Ja pidas sedamööda silmas võimalust , et tagasitulekuni lähevad ikkagi , noh , mõned aastad . Kui nii , pidi ta lootma , et tal on seal aega kirjutada oma Sea-mud'ide uus väljaanne valmis . Ja et see Londoni edišuun annab selle välja . Ja muidugi lootis ta , et Eesti mudaravilad hakkavad pärast sõda enneolematu hooga tööle . Ning et ta juhatab siin mudaravi juurde kõik kaasmaalased , kes on endile seal kümme tuhat reumat kontidesse kogunud — metsatöödel ja turbarabades ja saeveskites ja kus . Ning veel enam : ma nägin ta märkustest , et ta lootis : koju tagasi tulejad toovad tuhandeid rootsi reumaatikuid ja nii edasi siia kaasa . Sest siin on ju säherdune ravi kindlasti märksa odavam kui seal . Nii et suurejooneline perspektiiv , eks ole . Aja jooksul selgus siis , et paljaks mõttemänguks see kõik jäigi . Ja veel ebamäärasemaks jäi muidugi lootus — aga professor Schlossmann oli sellegi mõttega mänginud — , et siis hakkavad muidugi voolama Eesti muda-asjandusse lääne investišuunid . Midagi seesugust ei toimunud . Ei saanudki toimuda , eks ole . Aga see , mida professor oma täiendavail uurimistel leidis — peamiselt Eesti mandri läänerandadel ja saartel — , see on ju veel puutumatult seal — " Mina ütlesin : " Nagu ma aru saan , leidis ta midagi ka Tahtamaalt ja seda te nüüd jahitegi . Mis seal on ? Meremuda lade — ? " Isand Luuk naeris valgete hammastega : " No nimelt ! Ei mingit kullasoont ega hõbeaaret . Aga meremuda lade tõepoolest . " Mina küsisin teadagi : " Kus see seal siis asetseb ? Ja kui suur see on ? " Isand Luuk seletas : " Nagu ma professori märkmetest aru saan — saarel . Ja peamiselt väinas talu mandriosa ja saare vahel . Või , nagu professor kirjutab : õieti mitte väinas , vaid lahes . Sest väin minevat seal põhja poolt otsast väga kiiresti madalaks . " " Ja kui palju seda muda seal professori hinnangul on ? " Isand Luuk laiutas käsi : " Kuulge , ma ei mäleta ju täpseid arvusid . Seda ei saa mult nõuda . Sest Tahtamaa pole ju ainuke paik , millest ta oma märkmetes räägib . " Mina ütlesin : " Aga ühe ämbritäie — muda pärast ei hakkaks te ju siin ämbrisse astumist riskima ? " Isand Luuk naeris : " Ämbrisse astuma — ha-ha-haa — see on ju jumala uus siinne parlamendi-žargoon , nii palju kui ma tean — ? " Mina ütlesin : " Eeldame , et seal on miljon tonni . Kui tonn maksaks ka ainult sada krooni , tähendaks see sadat miljonit . Eks ole ? " " Miljon tonni on täiesti õhust võetud ! " hüüdis isand Luuk . " Iga teine arv ka ! " ütlesin mina — " Välja arvatud see , mis professoril kirjas on . Aga seda te ei mäleta . Nii et jatkame juttu miljonist . Ja seda miljonit tahtsite teie — kui korrektne ärimees — mult nelja tuhande eest ära osta . Kas te teate , mis asi on laesio enormis ? " " Ebamääraselt — " " Paistab jah . Sõna-sõnalt tähendab see väga suurt kahju . Aga vanade roomlaste tsiviilõigusliku printsiibina seda , et loovutamistehing on tühine , kui üks pool saab tehingust ülemäära kõvasti pügada . " " Aga kuulge — " hüüdis mu külaline . " Eesti praeguses tsiviilõiguses niisugust eeskirja ei ole ! " Mina ütlesin : " Tsiviilõiguses võib-olla mitte — aga tsiviilmoraalist pole seda meil keegi kõrvaldanud . " Isand Luuk pani pastaka lauale ja tõstis haralisõrmised pihud õhku : " Ei-ei-ei ! Ärge pistke mind liiga sügavale ebaeetika laukasse ! Ma tunnistan : objektiivselt on teil selleks ehk isegi kübeke alust . Aga subjektiivselt — mitte üks raas ! " Mina hüüdsin : " Huvitav — kuidas nii ? ! " " Aga nimelt nii — " hüüdis Luuk mulle vastu . " Sest subjektiivselt on ju tegemist objektiga , mille olemasolugi oli teil faktiliselt meelest läinud ! " Mina hüüdsin : " Isand Luuk — kui te sellest asjaolust endale kilpi hakkate tegema , saate te järelikult aru , et seisate püksatult — lauka serval ! " Isand Luuk naeris laginal : " Hea küll — hea küll — hea küll . Nimetage siis omapoolne summa ! Aga niisugune , mis mahub realiteetide raami ! " Mina ütlesin : " Kuulge — teil on professor Schlossmanni andmed . Nüüd olete te ilmsesti käinud ka kohapeal , Tahtamaal , ära . Ja teil on ettekujutus , mis seal leidub . Minul seda ei ole . Nii et kõigepealt võtan ma endale aega . Täna on neljapäev . Helistage mulle esmaspäeva hommikul . Ei — teisipäeva hommikul . Kell üheksa . " Ma lülitasin oma " Brauni " undama , lükkasin ta raginal pooleldi aetud habemesse ja lehvitasin isand Luugile vasaku käega : " Ukse te leiate ju ise . Ja ärge unustage kalosse . " Hetke pärast tuli ta esikust tuppa tagasi . Ta oli juba mantlis ja kalossides . Aga ta ei tulnud mind kättpidi hüvasti jätma , milleks ma äsja polnud talle võimalust pakkunud . Ta seisatas lävel ja ütles : " Üks asi , härra Haljand . Me leppisime kokku , et omavahel meil asjas Tahtamaa saladusi ei ole . Kas nõnda ? " Nüüd oli , mulle tundus , minu kord naerda . Nii et ma vastasin naerdes : " Olgu nii — " Ja tema lisas : " Aga kolmandate ees olgu see esialgu top secret . Eks ? " " Miks ? " " Sest — kas te siis ei tea ? Teie sõbrad — Toompeal — koostavad ju praegu maavarade seadust . Selle juurde koostatakse leiukohtade nimestik . Nimestikku võetud paiku eraomandisse tagasi ei anta . Nii et kui me kord seal sees oleme — tähendab , kui Tahtamaa seal kord sees on , pühime suu puhtaks . Teie ise ja mina ka . " Mina vastasin : " Olgu nii , olgu nii — " Ta lehvitas mulle veel kord ning kadus lävelt esikusse ja hetke pärast kuulsin , kuidas ta tõmbas korteri välisukse enese järel kinni . Sealsamas adusin end mõtlemas korraga kolme asja ; esiteks , et ahaa — ta oli siis asja taustaga juba maavarade seaduseni tuttav , teiseks , et olin siis temaga nüüd Tahtamaa küsimuses kuidagi seotud — ja kolmandaks , et piirang , mis teoksil olevast maavarade seadusest võib-olla minu Tahtamaa-õigustele ulatus , läks mulle kuidagi ootamatult ja ebameeldival määral korda . See viimane asjaolu ajas mind vaat et naerma . Marge tuli õhtul kella seitsme ajal. Nagu alati neil päevadel , kui ta sai . Neist päevadest , kui ta ei saanud , teatas ta mulle alati ette . Kui tulekuvõimatus selgus aegsasti , ütles ta mulle täna , et ta homme või tunahomme või sel ja sel päeval ei saa . Kui see selgus ootamatult , helistas ta mulle . Kodust haruharva . Harilikult oma arstivastuvõtust : " Ülehomme ma ei saa . Tiina koolis on lastevanemate koosolek ja Elmar ei saa minna . Mina pean minema . " Või : " Laupäeval ma ei saa . Elmar tõi teatripiletid . " Või umbes nõnda . Kui ta helistas vastuvõtust , oli see ta häälest alati kuulda . Ükskõik , kas ta kolleeg Leida Pillak , sisearst , oli oma kabinetis või hoopis majast väljunud , Marge rääkis vastuvõturuumidest alati kübeke sosistavalt . Sest , nagu ta ütles , Leida peale võis arstinduslike seikade saladusespidamises surmkindel olla , aga nende asjade osas , mida kiputakse pidama seltskondlikuks pikanteriiks , polnud Leida üldsegi viss . Ning Pille , registraatorist halastajaõe-hakatus , kes neil seal abiks oli , veel vähem . See arstivastuvõtt oli neil alles täiesti uus asi . Ega ma õieti ei teagi , kuidas nad , Marge ja Leida , oma idee vastastikku avastasid ja sidusid . Aga nad tegid seda tunamullu niipea , kui erapraktika seaduslikult lubatuks muutus . Nad üürisid Viru tänava enam-vähem unarul majas viiest väikesest toast ja köögist koosneva korteri . Nad lasksid teha sellele " euroremondi " . See maksis ka tollal koledat hinda , aga oli praegusega võrreldes veel suhteliselt odav . Siis kolisid nad oma riistad ja minimaalselt vajaliku mööbli sinna sisse ja kinnitasid uksele vasksildi : Dr . Leida Pillak , üldsisehaigused , vastuvõtt tööpäevadel k. <arv>-st k. <arv>-ni ja <arv>-st <arv>-ni Dr . Marge Taaver , südamehaigused , vastuvõtt siis ja siis — Telefon — nii ja nii . Selt telefonilt ta mulle helistaski . Kui ta tahtis teatada , et ta kokkulepitud ajal ei saa . See ei saa oli ju ülepea midagi täiesti narri . Mõtelda : iseseisev emantsipeerunud isik , tuntud arst , neljakümnene akadeemiline naine — ja tema ei saa . Sest tema üle käsutab ta mees ... Muuseas , ega ma ju ei tea , kuidas see keelamine-lubamine neil tegelikult käib . Ma kujutan enam-vähem ette , aga ega ma ei tea . Sest ma ei ole iial küsinud . Võib-olla peaksin olema küsinud . Aga ei ole . Ja tean , miks . Sest usun , et mida vähem ma küsin , seda vähem olen ma seotud . Kujutlen , et mida vähem ma tean , seda vabam ma olen — olgugi mul tegelikult teada , et see on võimatu — panema hõlmad vöö vahele ja minema oma teed . Mida ma ju küll pole kordagi , kordagi tahtnud . Aga mille võimaluse olen aina tahtnud hoida avatud . Kellele hakkaksin ma meenutama , kuidas Marge ja mina astusime teineteise ellu ? Või miks ei peaks ma seda meenutama ? See oli olnud kevadel <arv>. Mai alguses , nagu mäletan . Olin käinud " Kultuurilehe " toimetuse palvel Pärnus ja vestelnud David Samoiloviga . See kergelt ju ka dissidendimainega Moskva poeet , aga peamiselt siiski lihtsalt areda sõnaga luuletaja pesitses Pärnus juba viiendat aastat . Ametlikult kütkestas teda sealne rand , vaikus , puhtus . Mis oli ju ka tõsi , nagu ta tunnistas . Aga veel olulisem oli see , et ta oli leidnud seal peljupaiga , mitte ju absoluutse , kuid mõneks ajaks siiski üsna tõhusa , oma ülemäära konjakijanuste Moskva sõprade eest . Ma olin tulnud Tallinnast bussiga , aga naasuks otsustasin miskipärast kasutada rongi . Või õieti oli ju selge , mispärast . Tallinna —Pärnu vana kitsarööpmeline liin oli juba mitmendat aastat laiarööpmeliseks ümber ehitatud , aga ma polnud seda kordagi proovinud . Olin kolm või neli korda Pärnus käinud , aga sõitnud iga kord bussiga . Nii et otsustasin lihtsalt uudishimust kasutada seekord rongi . Mina istusin juba minutit viis enam-vähem tühjas vagunis oma kohal . Ma vaatasin kella : minuti pärast pidi rong liikvele minema . Siis kõndis helesinises kostüümis blond naine väikese ruttava tüdruku kannul vaguni akendest mööda , lehvitas kahele saatjale , vist abielupaarile , ning astus tüdruku kannul vagunisse . Nad jõudsid astuda pinkidevahes paar sammu minu poole , kui rong liikuma nõksatas . Nõksatus oli vist harilikust järsem . Igatahes tõukas see pinkide vahel seisva ja akende poole lehvitava paari , ema ja tütre nähtavasti , jalgel vaaruma . Tüdruk haardus ema kätte kinni ja vajus mu vastaspingile istuma ning tõmbas ema sinna kaasa . Nojaa , saatus võib kehastuda milleks või kelleks tahes . Minu oma kehastus sel silmapilgul ilmsesti tolleks tedretäheliseks tüdrukunääpsuks . Sest kui järele mõelda , oli see nimelt tüdruku tõmme , mis ema mu pingi vastaspingile istet võtma pani . Mina ütlesin : " Nanuu . Meie vedurijuht on natuke peru . Te ei väänanud loodetavasti jalga ? " " Oh ei . Mitte sinnapoolegi — " See oli sale , kuid siiski figuurikas kolmekümneaastane naine , blond , nagu ma juba ütlesin , ja väga seda nägu , nagu kõige tuntuma Eesti-aegse kaartidepartii ruutu emand . Sire kael . Ilusad hallid silmad ja tugeva piirjoonega suu . Ja sinisest kootud seelikust allpool — kaunid , toekad , kuid ikkagi saledad jalad , naiselikult ümaraist põlvedest minervalike säärteni ja mõõdetult peenenevate pahkluudeni ning siniste poolkõrgekontsaliste samsskingadeni . Need pidid sel kevadel olema vähemalt Tallinnas kõigi moodi jälgivate naiste unistuseks . Muuseas tundus mulle , et mu küsimus jala äraväänamise kohta legaliseeris eriti hästi mu pilgu pikema peatumise ta jalgadel . Nii et mul oli vabalt mahti tähele panna : ta kandis muidugi neid DDR-is toodetud sukkpükse , mida nõudlikumad naised meil ikka oskasid kuskilt välja nõiduda , olgu peale , et neid aeg-ajalt isegi Moskvast , isegi sealsest " Leipzigi " pudipadipoest asjata pidi otsimas käidama . Ma küsisin , ilma iga tagamõtteta , lihtsalt jutu jatkuks : " Te käisite vist Pärnus suvikorterit kinni panemas ? " Tema raputas naeratades pead : " Oh ei . Meie ei suvita Pärnus . Me käisime lihtsalt vanadel sõpradel külas . Minu kunagistel ülikoolikaaslastel — " Mina küsisin : " Millise ülikooli kasvandik te siis olete ? Kas Tartu ? " " Jaa — " " Ja millise teaduskonna — ? " " Arsti — " " Ja mis haiguste arst te olete — ? " " Südame — " Ma mäletan , kuidas mulle sähvatas meelde võimalus hüüda : " Oh kui tore on tutvuda kellegagi , kellelt võib saada südame asjus konsultatisooni ... " Mäletan , kuidas ma mõtlesin : " Kusjuures kõik sõltub ju sellest , kuidas ma südame asjus hääldaksin — kas kahes sõnas — mis annaks sellele arstliku tähenduse , või ühes sõnas , mis annaks sõnadele kenitleva sisu — " Ja mäletan , kuidas ma võib-olla et isegi punastasin : lapsik , labale , loll ... Igatahes ütlesin selle asemel : " Aga nüüd on mul aeg end teile esitleda . Kusjuures : mina kuulun veel põlvkonda , kes on perekonnanime säilitanud . " Ma kergitasin end pisut istmelt ja lisasin : " Aabel Haljand . Literaat . " Naine mu vastas sirutas hästikasvatatult sõrmed ja ütles : " Marge Taaver " , kusjuures me surusime põgusalt teineteise kätt . " Ja see on mu tütar Tiina — " Nii et ma surusin ka tüdruku peenikesi sõrmi ja ütlesin : " Mina olen onu Aabel — " Ja tüdruk ütles , mulle tundub , et kergelt muiates : " Ja mina olen Tiina . " Selle järel kaks ja pool tundi viisakat vestlust . Sellest pool tundi Tiinaga . Ja temaga igatahes mitte ilma kuskil kaugel vilkuva tagamõtteta , et paras huvi lapse vastu häälestab ema soodsamalt kui miski muu . Pool tundi , tähendab , Tiinaga , nukuteatrite kahest tüübist , käpiknukuteatrist ja marionettidest . Ja siis ka sellisest nukuteatrist , mis pidi meeldima Tiinale kõige rohkem , nimelt niisugune teater , kus inimesed ja nukud mängivad läbisegi . Vestlusest Tiina emaga sain teada , et tema mees oli insener Elmar Taaver , tehnikaülikooli dotsent , tugevusõpetus . Ja et Tiina oli nende ainuke laps . Ja mis veel huvitavam : ma sain vastava uudishimuliku küsimuse peale teada Marge Taaveri neiupõlvenime . Mille peale ma muidugi küsisin : " Vaikna ? Kas teie isa ei olnud füüsikaprofessor Jüri Vaikna — ? " Ja siis tuli välja , et ta oligi mõne aasta eest surnud professor Vaikna tütar . Ning et ka ta ema oli varsti pärast mehe lahkumist surnud . Ning et tema , Marge , elas nüüd oma mehe ja Tiinaga Vaiknate villas Nõmmel , Metsa tänaval . Ning veel , et Marge oli pärast Tartus diplomi saamist töötanud oma meditsiinikandidaadi kraadi asjus mingis kuulsas Moskva kardioloogiainstituudis , vist Mjasnikovi-nimelises , ning et ta töötab nüüd Tallinnas , valitsuse haiglas . Tallinna jaamas saatsin ma ema ja tütre taksopeatusse ja kergitasin nende lahkuvale autole kaabut . Ja kõik . Juba aastapäevad enne minu lahutust ja veel enam aastal pärast seda , tähendab kuni kevadeni <arv> , oli mu nii-ütelda naistaust olnud juhuslik ja hõre . See tihendab ju vist üldiselt naiste-motiivi mehe mõtlemises . Igatahes tuli Marge mulle mu Pärnu-sõidu järgseil nädalail aeg-ajalt meelde . Aga mitte nii , et see tekitanuks mus mingit — kuidas seda pentsikuseta öelda — mingit tundelist voogamist . Äärmisel juhul ehk üsna kergelt kibemandlimaigulist kahetsust — kui äraproovimata jäänud võib-olla-võimalus . Mitte rohkem . Umbes kuu aega hiljem sain kutse klassivenna Tõnu Tubentali viiekümnendale sünnipäevale . Kõigepealt meenutas see pisut ebameeldivat seika : ja-jaa , Tõnu oli meie seast vist tõesti kõige vanem — kuu või paari võrra vanem kui järgnejad — , mis seda enam tähendas , et seesinane juubel polnud meist kellestki enam kaugel . Teiseks , Tõnu sünnipäevakutse oli teatud määral üllatav . Sest me polnud koolipõlves üldsegi mingid erilised sõbrad . Mul oli mulje , et ega Tõnul klassis erilisi sõpru vist õieti ei olnudki . Lihtsalt , ta oli selleks liiga sihiteadlik ja egotsentriline sell . Koolipoiste klunkrite peale ei raisanud ta aega . Spordiringi korvpallitunnist ja keemiaringist nohises ta kiiruga läbi . Ja ülikoolis — seal ei maandunud ta küll mitte arstiteaduskonna esimesel , küll aga teisel kursusel " meie ausse ja südametunnistusse " . Muuseas , selle maandumise kohta oli ta omal ajal ütelnud kaaskursuslase ja klassivenna Lintsi kuuldes lause , mida Lints sellest meile edasi jutustades oli salapäraseks nimetanud . Tegelikult oli see olnud minu meelest üsna läbipaistva tähendusega lause : " Hm . Ja miks mitte ? Kui härrad Roosevelt ja Churchill on meile niimoodi ette näinud ? ! " Aasta pärast ülikooli lõpetamist sai Tõnu — ju siis Roosevelti ja Churchilli ettenägemisel — suure rajoonihaigla peaarstiks . Paari aasta pärast toodi ta üle Tallinna — aga siin hakkas ta edasiliikumine võtma igatahes aega : vabariikliku haigla osakonnajuhataja , ministeeriumi osakonnajuhataja asetäitja ja siis lõpuks ikkagi osakonnajuhataja . Ja siis — ja siis , esialgu kuuldustes — varsti pensionile siirduva ministri kõige tõenäosem järglane . Mina olin temaga enam kui kolmekümne aasta jooksul ainult kõige napimal määral ja formaalsemal moel kokku puutunud . Aga tema sünnipäevakutse seletasin endale üsna lihtsalt ära : klassikaaslased on kord niisugune kummaline seltskond . Me istume nendega oma nooruse kõige muljetealtima aastakümne päevast päeva ühes ja samas ruumis . Nii et nad saavutavad meie suhtes läheduse , mis , kõigi hilisemate võõrdumiste kiuste , püsib tolle aastakümne või üheteistkümne , nüüd ju koguni kaheteistkümne ühise aasta kogemustes hajumatult , pudenematult , segamatult are . Oma suurel sünnipäeval tahtis Tõnu näha neid oma nooruse unumatuid nägusid — või vähemalt valikut nendest — oma pidulauas . Ilus inimlik štrihhike ju . Tõnu pragmaatilise portree juurde eriti . Seda enam , kui ta tõesti meid kõiki peaks kutsunud olema . Sest meid oli Eestis , pärast küüditustest ja laagritest naasmist ju veel üle tosina alles . Et kõik siiski polnud kutsutud , selgus sellesama kutsega seoses õige pea . Põikasin ses asjas sisse klassivend Juursoni kabinetti . Juurson oli Tõnu Tubentali kõrval üks meie klassi väheseid punavõimuaegseid natšalnikuid — linnavalitsuse kaubanduspealik . Seletasin talle , et vajan korralikku tšehhi kristallvaasi — Tõnule sünnipäevaks . Vaasi ta mulle tõesti hankis . Aga mu küsimusele , mis tema siis Tõnule kingib , ühmas ta , et teda polnud sünnipäevale kutsutud . Nii et ikkagi valik . Millisel põhimõttel — tont neid teab . Nende asi . Sünnipäevapidu toimus Vabariikliku Sanitaarharidusmaja kõledavõitu saalis , mille hallid seinad olid täis tervishoiualaseid propagandaloosungeid , ligikaudu selles stiilis , et " Nõukogude haiged on maailma kõige tervemad haiged ! " . Loosungite vahel kirendasid jäikade joontega ja räigete punaroheroosade värvidega pildid , mis õpetasid luumurdusid lahasse panema ja verevoolu tõkestama . Saali põhiosa täitis kahelt poolt toolidega piiratud U-kujuline laud täies tollastele pidudele vastavas lastis . Toolid ümber laua alles viimseni tühjad . Külalised seisid rühmiti saalis ja velskritekooli tüdrukud , valged põlled ees , pakkusid neile kandikuilt šampanjat . Sünnipäevalaps seisis kingituste paigutamiseks ettenähtud laua ääres , raseeritud esindusnaeratus näol , tema kõrval ta punapäine proua , sada kilo rohelises sametis , kuulu järgi kellegi Moskva akadeemiku tütar . Külalised astusid saabumise järjekorras sünnipäevalapse ja ta abikaasa juurde , ulatasid sünnipäevalapsele oma kingituse , surusid tal ja ta proual kätt ning ütlesid käesurvele omapoolsed sõnad peale , kuidas keegi , jäigast ametlikkusest — " meie kõrgesti austatud ja armastatud kolleegist " — kuni mõne minutaolise lobani : " Kosu siis , Tublukene , edaspidi veel rutemini kui seni — " Pärast seda kõndisin saalis natuke ringi ja panin muuseas tähele : klassivendi ei paistnud seal peale sünnipäevalapse ja minu mitte ühtegi . Ja siis plaksutas peoperemees käsi ning palus külalisi söögilauas istet võtta . Sadakond inimest hakkas liikuma peolaua poole . Mõned leidsid oma koha lauakatte juurde asetatud nimekaardi järgi kiiremini kui teised . Mina jäin nähtavasti teise jaotusse . Kui ma oma tooli üles leidsin ja lauast eemale tõmbasin , et istet võtta , olid naabertoolid juba hõivatud . Vasakult pöördus minu poole keegi daam ja ütles : " Tere , seltsimees Haljand — " Ja ma sain korraga kõigest aru . See oli Marge . Doktor Marge Taaver . Ma ütlesin talle : " Esitlege mind oma mehele — " ( Seal istus üks kahvatu meesisik ta vasakul käel . ) Aga ta ütles tasa : " See pole mu mees . See on üks Keskhaigla kardiolooge . Aga kui te soovite — " Mina ütlesin : " Ei soovi ! " Ma tõmbasin juba õhu kopsu , et ütelda : " Tähendab , teie korraldasite mulle kutse siia sünnipäevapeole . Aitäh , muidugi , aga — " Kuid siis juhtus ühekorraga kaks asja . Esiteks , ma olin juba ta kõrval istet võtnud ja juba tajunud , et ta lähedus oli äärmiselt meeldiv . Teiseks , ta vaatas mulle otsa . Ta õhetas pisut . Ta suunurk vudises veidi — ja see polnud enesekindluse ja üleoleku , vaid ilmsesti just ebakindluse-vudin . Aga sellise vudina eest annab — ah , mis me kenitleme , ütleme otse — annab armuma hakkav mees naisele ka pärispatu enese andeks . Me vestlesime end esimestest napsidest enam-vähem mööda , rosoljede ja krabisalatite vahelt läbi , kõnedest üle . Kui meil poolteist tundi hiljem oli õnnestunud seaprae- ja hapukapsaliudade vahelt enam-vähem hõlpsasti läbi lipsata ja lauakatteid hakati kohvilaua omadega asendama , hakkas saali kõrval asetsevas fuajees mingi tervishoiutöötajate popmuusika-ansambel pille töristama ja Marge pani ette minna sinna vaatama , mis seal toimub . Me tantsisime seal kuskil ühe tantsu või poolteist . Siis tahtis Marge teha ühe , nagu ta ütles " ebatervishoidliku suitsu " . Me leidsime tantsupõrandalt pool treppi kõrgemal roosaks võõbatud ampiirjalgadega ja puukõva polstriga pingi . Ta võttis käekotist sigareti ja mina ulatasin talle ta enda tulemasinalt tuld . Kuni ta nägu leegi paistel vudises , tegin otsuse ära . Et viivitamisel pole mõtet . Ma küsisin : " Kallis doktor . Mul on teile üks küsimus . Tähtis küsimus . Nii et ärge hakake mulle kohe vastama . Mõelge . Ja vastake , ütleme ülehomme . Ülehomme kell kaks . Te rääkisite , teil on vastuvõtul kella kahest lõunavaheaeg . Siis te käite kohvikus . " Feischneris " on tagumises väikeses saalis tuulutuskorstnaga sammas . Ja selle taga , ideaalselt varjatud nurgas , on kahekohaline laud . Ma istun kell kaks seal ja hoian teile kohta . Vastake mulle seal — " Mu jutt tundus mulle naeruväärne — ja ma lõpetasin : " Tähendab , mu küsimus on : kas te ei arva , et me peaksime , mmm , oma suhet ( sest mingi suhe meil ju on — kas te ei arva , et me peaksime seda radikaalselt süvendama ? Aga ma ütlesin : ärge vastake mulle kohe — " Ta katkestas mind : " Miks ei ? Ma vastan nimelt kohe . Ma olen selle üle mõtelnud . " Feischnerisse " ma teiega ülehomme kell kaks ei tule . Ma tulen ülehomme kell seitse teie juurde koju . Ma tean , kus te elate . " Ja ta tuli . Ning on aina tulnud . Siiamaani . Kaheteistkümne aasta jooksul . Välja arvatud neil päevadel , kui ta on mulle ette teatanud : sel õhtul ma ei saa . Ja säherdusi õhtuid on olnud muidugi palju . Peaaegu talumatult palju . Seda enam , et ma tean : valdavalt on nende tulekutakistuste taga tema mees . Ma tunnistasin juba : ma olen jõudumööda vältinud küsimusi tema koduste asjade ja pingete kohta . Ma tunnistasin ka juba , miks . Kujutluses , et mida vähem ma tean , seda vabam ma olen . Kusjuures olen pinnaaluse teadmisega aina teadnud , et see on vale . Et teadmatus ei lisa mulle kübetki vabadust . Ja ma pole ju ka saanud küsimustest absoluutselt hoiduda . Muidugi on Marge mulle ka küsimata paljugi rääkinud . Kaksteist aastat on rääkimiseks pikk aeg , isegi soovimatuse korral kuigi palju rääkida . Tema Elmar oli külatüdruku , hilisema kolhoosipostiljoni poeg . Kes oli sealaudas suviti teenitud rahaga lõpetanud alevis keskkooli ja jäänud tehnikainstituudis professor Vaiknale varsti silma . Ning olnud viimasest kursusest alates professorile laboratooriumis abiks . Ja sattunud sealt ka professori kodusesse orbiiti . Ning tutvunud endast viis aastat noorema Margega , kui see sõitis Tartust vanematekoju pühadevaheaegu pidama . Marge ema oli olnud tütre abiellumise suhtes kriitilisem , aga jätnud selle siiski tütre enese asjaks . Isa oli suhtunud niisugusse lahendusse vaata et lausa soodsalt : " Vähemasti ei kasva see mees sul edaspidi üle pea — " Sest Elmar oli olnud erakordselt tähelepanelik poiss , igatahes mitte üldsegi mingisugune türann . Ja siis oli neile sündinud Tiina ja kõik oli paistnud peaaegu et paljutõotav . Aga siis oli instituudi värske õppejõud ja doktorant kutsutud — Marge ei teadnudki õieti , kuhu . Arvatavasti instituudi eriosakonda . Sealt oli ta saadetud jumal teab kuhu — sõjakomissariaati või Pagari tänavasse . Või olid Pagari tänava mehed olnud sõjakomissariaadis kohal . Ta polnud seletanud neid saatmisi enam ka Margele kuigi täpselt . Kuni talle , tähendab Elmarile , oli räägitud tema isamaalisest kohusest ja pandud ta Leningradi sõitvasse rongi . Ja Leningradist nädala pärast Murmanski sõitvasse lennukisse . Kuhu ta õieti oli Murmanskist sõidutatud , ei saanudki mulle selgeks . Mingile saarele . Aga kas see oli olnud Kolgujev või Vaigatš või Meždušarski või Novaja Zemlja ise , see jäigi mulle ebaselgeks . Või oli ta külastanud neid kõiki . Igatahes oli ta olnud ära paar kuud . Ning kontrollinud seal mingite seadmete ja ehituste tööd ja tõhusust . Kolmandal nädalal pärast kojunaasu oli ta kaotanud oma potentsi . Ma ei tea , kuidas see oli kulgenud ja kui kaua nad olid püüdnud selle vastu arstidelt abi leida , enne kui Elmar sellest keeldus . Nagu ta oli keeldunud ka sensitiivide poole pöördumast , olgugi et Marge , sellesse küll uskumata , oli seda soovitanud . Pärast aasta või poolteist kestnud ja täiesti tulemusteta võitlust oli Elmar kuulutanud : " Olukorras , milles ma olen , ei saa ma esitada sulle muidugi mitte mingisuguseid nõudeid . Ainult ühe palve — " Ta oli kõnelnud väga tasa , väga tuhmilt , käed jääkülmad , laup jääkülm , peene külma higiga kaetud . " Ainult ühe palve : ära lahuta end minust ära . Ma palun seda Tiina pärast , kes jääks nii või teisiti kodust ilma . Aga ma ei keeruta — peamiselt palun ma seda enese pärast . Sest kui sa laseksid end lahutada , oleksin nii sügavasti reedetud , nii armetult alandatud , et peaksin võtma eneselt elu . Ja-jaa . Ja see on mul ju kohutavalt hõlpus , kiusatuslikult hõlpus . Kuna mul on tutvuse kaudu , nagu sa tead , juurdepääs kõigile meie keemiateaduskonna varudele . Kui sa ei lase end minust lahutada , annan su enda poolt täiesti vabaks . Ja mõtlen seda vabadust kõige absoluutsemas mõttes . Mul on ainult üks tingimus : et ma iial ei kuuleks , eluilmas ei kuuleks , kus , kuidas ja kellega sa seda vabadust pruugid . Sest kui maailm tuleb mulle jutustama , kuidas sa seda teed , siis oleks mul sellest kohutavast alandusest jällegi üksainus pääs — ja-jaa : needsamad mürgikapid . Kui sa ei peaks hoolima minust — hooli siis Tiinast niipalju , et — " Marge oli talle tõotanud nii esimest kui teist , nii seda , et ta ei lase end Elmarist lahutada , kui seda , et Elmar ei pea iial midagi seesugust kuulda saama . Ma ei tea täpselt , millal see jutuajamine neil oli toimunud . Aga kaks päeva pärast Tõnu Tubentali sünnipäeva oli Marge tulnud minu juurde Vana-Posti tänavasse . Ning oli käinud siin kaheteistkümne aasta jooksul . Ja tuli täna kella seitsme ajal taas . Ma kuulsin , kuidas ta andis kokkuleppelised kaks lühikest ja ühe pika kella , ja mõtlesin , kas ta tuleb üksi . Sest teinekord tuli ta ju Tiinaga koos — jumaluke , Tiina oli ju nüüd juba üheksateistkümneaastane neiu ja õppis Humanitaarinstituudis ning oli viimasel ajal võtnud emaga minu juurde tulles mõnikord ka ühe poisiloikami , oma boy-friend'i , tähendab , minu juurde kaasa . Muuseas , ilma minu nõusolekut küsimata — Aga ei — Marge oli üksi . Ta riputas oma sinihalli kevadpalitu varna ja lükkas kingad esikupeegli all jalast . Nii et kui ta käed mulle ümber kaela pani ja kikivarvule tõusis , et mulle musi anda , pidi ta mu nägu tublisti enda poole kallutama . See tuhat korda toimunud pisistseen — iseendast ju väga meeldiv muidugi — tekitas oma plikalikkusega mus kõige harjumuspärasuse kiuste vibeluse võrra võõrastust . Kui olin saanud suu ja näo uuesti vabaks , tõin töötoast vermutipudeli ja kaks klaasi . Elutuba oli Marge sireliuitsu täis . Ta oli diivanil platsi võtnud ja sukkades jalad endale istumise alla keeranud . Täitsin klaasid ja ulatasin teise temale : " Noh — värskenduseks — pika päeva peale — " Me rüüpasime lonksu . Ta pani käekotist sigaretti ette — ja siis tuli talle midagi meelde : " Kuule — kas sa tunned niisugust härrasmeest nagu Lingo Luuk ? " Minu üllatus oli küsimuse ootamatusele vastav : " Ha-ha-haa . Tunnen . Täna tutvusin . Kust sina teda tead ? " Marge jutustas : Lingo Luuk oli , tuleb välja , juba eile vastuvõttu helistanud ja lasknud Pillel enese täna kella kümneks läbivaatuse tarvis kirja panna ning oli olnudki täna hommikul kell kümme ootetoas kohal . Muuseas , niipea kui ta oli jäänud kabinetti Margega nelja silma alla , oli ta tarinud oma läikivast diplomaadikohvrist kilogrammise roosade lehvidega paki " Fazeri " pralineesid . Marge oli suhtunud sellesse kerge , aga mitte ülemäärase tõrjuvusega — " Noh — kui te olete selle toonud — tänan väga — aga mistendite aeg on meil nüüd ometigi möödas . " Tuli välja , et Stokholmi noorsandile oli sõna mistend tundmatu . Nii et Marge pidi talle seletama selle etümoloogiat , mis tegi tähenduse sedamaid selgeks : " Sõna tuleb ju sellest , et tohter , kellele see toodi , šokolaadikarp või ürbitasku surutav ümbrik , laskis seda harilikult sündida , aga pomises mitmesugusel määral tõrjuvalt : " Oh mis te n'd ilma asjata — " Kuid nüüd seda enam ei praktiseerita . Vähemalt eraarstide juures mitte . " Mille peale isand Luuk oli naernud : " Aga ärge pange pahaks , meie pool jäädakse järjest teie siinsest arengust maha — " Ja siis olid nad kõnelnud isand Luugi tervisest . Nagu ta kinnitas , oli ta viimasel ajal eriti kõvasti töötanud : " Saate aru : aina sõidud , kohtumised , nõupidamised , läbirääkimised — täielik lack of relax . " Nii et tal on aeg-ajalt valud südame piirkonnas , kord põgusamad , kord püsivamad . Ja tal on tunne , et ta vererõhk — see on tal ennegi kippunud aeg-ajalt kõrge olema — on tema Eestis viibimise ajal jälle tõusnud . Nii et Marge oli käskinud tal võtta kuue ja siis ka särgi seljast ning kuulanud ta rindkere hoolega läbi . Ja helistanud siis nupuvajutusega Pille laboratooriumist kohale ning lasknud tal võtta isand Luugilt korraliku kardiogrammi . Vähegi tõsisemaid hälbeid see ei osutanud . Aga vererõhk oli tal olnud suhteliselt kõrge küll . Ülemine näit <arv> , alumine <arv>. Nii et Marge oli kirjutanud talle retsepti nifedipiin-tablettidele ja soovitanud vältida soolaseid toite ja alkoholi . Aga kui siis kardiogrammilindiga Pille oli lahkunud kabinetist , oli isand Luuk toppinud sirmi varjus kiiruga särgi püksi ja kuue selga ja lipsu ette ning astunud sirmi tagant välja ja rääkinud rutates ja poolel häälel : " Kallis proua doktor ! Peale tervisemurede oli mul teie juurde tulekuks veel üks põhjus . Silmapilgul õieti kõige olulisem põhjus . Vaadake , mul on siin Tallinnas teoksil üks tehing . Mitmeid tehinguid , aga nende seas üks võib-olla kõige pisem . Mis on mulle teatud sümboolses mõttes kõige tähtsam . Selle tehingu teiseks osaliseks on teile hästi tuntud härra Aabel Haljand — " Marge küsis , vaadates mulle arusaamatuses otsa : " Ütle , kust võib Rootsist tulnud isik , meile mõlemale täiesti võõras isik , teada , et meil on teineteisega midagi — ? " Mina ütlesin : " Head luureandmed , igatahes — Aga mis ta siis edasi sinust tahtis ? " Ta oli seletanud : " Me saame teisipäeval härra Haljandiga kokku . Me peame oma tehingut veel natukene noh viimistlema . Ja pärast seda tuleb meil seda pühitseda . Nii et viimased läbirääkimised ja siis pühitsemine . Ma olen reserveerinud selle tarvis teisipäeva õhtuks " Reederi " restorani kõige mõnusama separee . Me sööme seal kõigepealt õhtust . Kell seitse . Aga muidugi ainult siis , kui härra Haljand võtab vaevaks sina tulla . Ma pean tunnistama : ma pole selles sajaprotsendiliselt kindel . Sellepärast ma teid palungi : tehke nii , et härra Haljand võtab teid teisipäeva õhtul käevangu ja tuleb teiega kell seitse " Reederisse " . " No ja siis ? " küsisin mina , ma pean tunnistama , pisut nördinult . " Muud midagi . Nii et nüüd on mul kaks probleemi . Esiteks : kust ta teab , et meil sinuga midagi ühist on ? Ja teiseks : kas sa mõtled sinna minna ? " " Kuhu ? " " Noh , sinna " Reederi " separeesse , teisipäeva õhtul ? " Mina mõtlesin kümme sekundit väga intensiivselt . " Tead , ma arvan , et halba see ei teeks . Me saaksime seal igatahes midagi teada . Muidugi , kui sina arvad , et sa riskiksid — " See viimane oli viide ettevaatussüsteemile , mida Margega igal sammul silmas pidasime . Me ei liikunud ju avalikes kohtades kunagi koos . Või ütleme : me liikusime minimaalselt koos . Kaheteistkümne aasta jooksul oli juhtunud ka seda , et me olime , Marge ja mina , sattunud mingis seltskonnas kuskile lokaali . Aga üldiselt vältisime säherdusi asju üsna järjekindlalt . Aga siin ütles Marge korraga — mulle peaaegu et üllatuseks : " Noh , ma arvan , see separee ei ole ju kuidagi silmatorkav koht . Sinna peaks ju pääsema üsna märkamatult sisse . Selleks ju niisugused kohad vist ongi mõeldud . Aga räägi nüüd , mis salapärane tehing see sul temaga on — " Mina jutustasin . Lühidalt , aga midagi olulist välja jätmata . Kuidas härra Luuk oli välja ilmunud ja teinud katset mind Tahtamaa afäärist nelja tuhande eest kõrvale tõrjuda . Ja kuidas ma olin võtnud endale esialgu teisipäevani aega . Ja kuidas seesinane Luuk oli esitanud mulle kaks korda oma peaargumendi : " Aga teie isiklikult , härra Haljand — teie ei lähe sinna ju nagunii muda kaevama , eks ole ? " Vahepeal läks Marge kööki ja improviseeris seal meile õhtusöögi . Nagu enamasti alati . Mina tegin seda ühel korral kümnest . Siis istusime mu väikese köögi kõrgeil baaripuki tüüpi istmetel — ma ei tea , millise sisekujundaja tobedavõitu disain — ja sõime neid mingeid üleeile Marge tehtud kohupiimakäkke tema äsja jahvatatud hiinakapsa-salatiga . Mina tegin kaks külmkapist võetud õllepudelit lahti , lülitasin kohvikeetja käima ja küsisin : " Kuule — kas sa saad korraldada asja nii , et sa kaoksid — noh , esmaspäeva või ütleme parem teisipäeva hommikuni kodust ära ? Ja et keegi seal selle pärast ei kõngeks ? " " Mis siis ? " Muuseas , ülim , mis me seni olime endale lubada söandanud , oli Marge kaotsiminek kaheks järjestikuseks ööks ja nende vaheliseks päevaks . Aga reede õhtust esmaspäeva või teisipäeva õhtuni — seda polnud me endale veel lubanud . Kuid tema " mis siis'i " peale vastasin ma nii : " Mul tuleb käia kord Tahtamaal ära . Sest Luuk on seal ilmsesti käinud . Mul tuleks teada niisama palju , kui tema teab — või pisut enam . Mul tuleks käia esmalt Kuressaares , siis Tahtamaal ja siis Lüütjalal . Mul tuleks sõita siit homme hommikul väga vara välja . Ja ma tahaksin , et sa tuleksid kaasa . Aga — nojaa — " See " Aga — nojaa — " oli lisatud lihtsalt kui viide sellele , et aga nojaa , ma ju juba tean , see oleks irreaalne soov . Veel enam — see oleks sinu kuritegelik kiusamine sooritama tempu , mida sa ei tohi enesele lubada — Ühesõnaga , see " aga nojaa " tähendas tegelikult " anna andeks , et ma hakkasin sellest üldse kõnelema — " Kuid Marge ütles äkitselt : " Aga mis siis ? Sa tead ju : me oleme sada korda rääkinud , kui tore oleks — kaduda kuskile niimoodi — kolmeks-neljaks päevaks — Pealegi — meremuda on ju lõpuks meditsiiniline asi — Mina pole küll balneoloog või kuidas neid mudandusarste kutsutakse , aga südamehaigustel on mudaraviga igatahes oma suhe — Nii et ma tahan ütelda : võib-olla tekitaks su Tahtamaa nägemine mul koguni mõne idee . Ses mõttes , mida seal peale hakata . Nii et — " Siis tegi ta seda , mida ta kaheteistkümne aasta jooksul minu juures ainult kõige haruldasematel kordadel oli teinud : ta helistas siit Nõmmele . Tähendab koju : " Tiina — kas isa on kodus ? Ei ? Tuleb kell üheksa ? Siis sa jõuad just parajasti . Võta tagumise trepi alt konkust keskmine fiiberkohver . See , mis tühi on . Muidugi . Pane sinna sisse mu kilemantel , mu kõige kõrgemad kummisäärikud ja mu islandivillast kampsun . Hallikirju , sa tead . Pluss vannitoast tualettasjade kott . Paar pesu , muidugi . Võta auto ja too need asjad siia . Kuhu ? Abee juurde , noh . Ja tee ruttu . Kui sa peaks isale jalgu jääma — ütle talle , et sa lähed oma Tiidu poole . Moodne abielumees ta ju ei ole . Aga moodne isa tahab ta olla . Nii et ta ei hakka sind keelama — " Kolmveerand tunni pärast helistas Tiina mu ukse taga . Ta marssis elutuppa sisse — pahmakas värskust ja ta ema omast hoopis erinevat <arv> lõhna , ilus sire plika , naeruväärt ju , aga tegelikult noor daam — Marge seletas talle : " Räägi isale : meil toimub Käärikul väike kardioloogide kokkutulek — Ta ei ole ju nii loll , et ta hakkaks sealt neid kardiolooge telefoniga otsima . Ütle talle , et kolleegid pakkusid mulle oma autos kohta . Ütle , et ma olen kõige hiljem teisipäeval tagasi — " Tiina pöördus minu poole : " Kuule — Abee — sa näppad ema siis kohe pooleks nädalaks ära — ? " Marge ütles : " No kuule — te olete seal ju mõlemad täiskasvanud inimesed . Vähemalt sina . Mine nüüd ruttu . Muidu isa tuleb koju ja hakkab melanhoolitsema . Kui maja tühi on . Võta minu toast need — mis need olid — " Juhansoni reisid " ja vii talle lugeda . Noh , nägemiseni . Teisipäeval . " Tiina andis emale põgusa kõrvalestamusi ja ütles : " Onu Abee — järgmisel korral tahan ma , et sa võtaksid minu ja Tiidu ka kaasa . Me oskaksime olla täiesti teid häirimata , aga teha ehk tarbe korral ka midagi kasulikku — " Ta tegi juba liigutuse , et sakutada mind juustest — ta oli säherdust endale korra või teise lubanud — , aga ei söandanud siis ja lõpetas oma liigutuse lehvitusena : " Adjöö ! " Paranoias , mis Nõukogude okupatsiooniga Balti riikidele kaela sadas , oli kõigi ängitegurite — vahistamiste ja küüditamiste , agendiks pressimise hirmude , reedetusetunde ja üldise lootusetuse — kõrval ja kohal veel üks esimesel hetkel ehk üldsegi mitte kõige silmatorkav , aga paljudele eriti sügavalt hinge-torkav tegur . See oli kõikelämmatav uus nõndanimetatud piirirežiim . Kõigist kolmest Balti riigist tungis see lihtsal geograafilisel põhjusel just Eestis kõige ängistavamalt inimese ellu . Sest meie olime siin kõige liigendunumalt mereäärne maa . Kõige liigendunumalt nii ruumis kui ka lõppude lõpuks ajas , s. t. traditsioonis . Eesti merepiir oli <arv> kilomeetrit pikk . See osutus äkki kõiges pikkuses Nõukogude Liidu läänepiiriks . Seni oli iga meeter ses piiris olnud eestlastele vähemasti teoreetiliselt värav piiramatusse maailma . Nüüd oli iga meeter siin äkitselt auguks , mida asuti haiglase hoolega valvama ja kaitsma . Randadesse püüti alguses püstitada koguni kord pajuvitstest , kord Rooseveltilt lend-lease'i korras lunitud okastraadist tõkkeid . Rannaliiva künti õhtuti traktoritega üle — et öösel saabunud diversantide jäljed hommikul näha oleksid . Linnades piirati sadamad kontrolltõketega ja valvealuste territooriumidega . Maal ehitati kalasadamate ümber valveputkadega traataiad , aga väikesed kalasadamad , külade paadisillad ja omatalulautrid likvideeriti ja lõhuti üldse . Rannameeste kalapaadid veeti okastraataedade taha üksikuisse alles jäetud kalasadamaisse kokku . Ja siis kõige koledam — ülejäänud paadid saeti sealsamas külade ääres kadarikes või liivalagedail piirivalvurite poolt lihtsalt pooleks . Külamehed tõstsid oma paadipoolikud sealsamas püsti seisma . Mõni pani sinna vanad võrgutükid vihmavarju , teine kaevas paadipooliku varjus klibusse haua ja sobitas paadikaartele parajas kõrguses sündsa auguga lauatüki — vabaõhupeldiku tarvis . Need traagilised ja naeruväärsed võrgumajad või peldikud , need pooleks saetud vabaduse mälestusmärgid jäid rannakülade ümber pooleks sajandiks kõdunema . Nii et kui minu roheline " Moskvitš " Muhu tammilt Saaremaale maha keeras , paremalt varsti lähenemas Orissaare esimesed majad , paistsid mõned pleekinud ja uurakile kaldunud paadipoolikud kadarikust maanteele ära . Marge ütles , nagu loeks ta mu mõtet : " Ega neid pooleks lõigatud paate ei ole ju praegu vist mitte üheski muuseumis — ? Aga peaks nagu olema ... Ainult — kus ? " Mina ütlesin : " Paksu Margareetasse ei mahu nad ära . Ja Rocca al Mares on valikupõhimõte nagu teine . Muuseum , kuhu need kuuluvad , tuleb alles luua — " Ma vaatasin silmanurgast Marge tukastusse libisevat nägu ja pöördusin vaatama maanteed ja mõtlesin mitu kilomeetrit , vähemalt kuni Aristeni , aga võib-olla Pöideni välja , mida säherduses muuseumis peaks vaadata saama : seal peaksid olema kas või needsamad äsjased piirivalveputkad ( mis nüüd nii Virtsus kui Kuivastus hommikutuule käes tühjalt töllakil uksi kääksutasid ) . Ses muuseumis peaks olema näidised neistsamust okastraattõkkeist ümber sadamate , mida veel pole jõutud koristada , seal peaksid olema barakid , võškad , verekoerte jooksuaiad , kõikvõimalikku tüüpi trellitatud loomavagunid , mustad rongad , trellakendega ja ilma akendeta ... Aga muidugi oleks narr mõelda , et enne kõiki neid nõukogulike eluviisielemente halba just nagu ei juhtunudki . Kas või meie autosõidu esimest sihti silmas pidades peab tunnistama : juhtus ikka . Ka meie eneste lapsikust rumalusest . Ma tahtsin sõita täna keskhommikul Kuressaares oma kunagise koolivenna Juhan Soova juurest läbi . See Juhan oli minust kolm või neli aastat vanem ja käis samas klassis mu naabripoisi Kaleviga , sellega , kes põgenes <arv>-ndal Soome ja seal langes . Kalevi kaudu ma omal ajal Juhani loo üksikasjust kuulsingi . Nüüd kohtasin Juhanit üle poolesaja aasta Tallinnas mõne nädala eest . Ja põgus teave , mida te enese kohta Vabaduse platsi bussipeatuses püstijalu andis , tundus kinnitavat , et tema oli mu ootamatuiks vajadusteks sobivaim mees . Kõigest hoolimata . Neljandas algkooliklassis oli Juhan olnud paksuprilliline nohik , kes edenes prantsuse keeles mõistatuslikult ruttu ja mängis muuseas ka silmapaistvalt hästi malet . Aga tegelikult oli vägagi silmapaistmatu sell . Natuke järsk ja kui meenutada , hästi napisõnaline poiss . Endise vürtspoodniku ja hiljem vist Saksa väkke sattunud allohvitseri poeg , kuskilt Kalamaja kandist . Sügisel <arv> oli ta kooliaasta alguseks jälle koos meiega kohal . Aga siis kadus äkitselt koolist ära . Mida õieti enne ei märgatudki , kui ta kolme nädala pärast klassi tagasi ilmus . Oma igaveseks õnnetuseks päev pärast seda , kui " Päevaleht " oli avaldanud tema vahepealse seikluse kohta pedagoogilise kavatsusega följetoni : J . S. , ühe Tallinna keskkooli neljanda klassi poiss , <arv> aastat vana , leidis endale hiljuti kolm niisama tarka kaaslast täiesti arutuks tembuks . Nad varastasid , J. S-i juhtimisel , Piritalt valveta jäetud paadi , ja J. S-i vanemate sahvrist seasingi ja kaks pätsi leiba ning sõitsid jõesuust merele . Kui piirivalve nad mõne aja pärast merel kinni pidas , seletasid noored Kolumbused , nad olevat tahtnud sõita Brasiiliasse — Nii et see lehetükk oli klassile värskelt teada saadud ja üsna rämedalt läbi irvitatud ka . Tähendab , nii kui Juss nina klassi pistis , lõugas keegi : " Tere , Kolumbus ! Kas sa Brasiiliast tolmuahve tõid ? Palju tükk maksab ? ! " Ja keegi teine alustas laulu : Meie Jussu läks Pi-iiritalt merele oma valge pa-adiga — mis matkis üllatavnõtkelt Miki-Hiire merelemineku laulu , mida lihtsakoelisemad kapellid ikka veel mängisid — Nad polnud üldiselt kuigi musikaalne klass , aga nüüd kiunusid nad äkitselt Jussi ümber hunnikus : Hiu-li hei ! Siit üle vee Jussi viib kaugele meretee — Ja siis merehiiu kahiseval madalal häälel : Otsinud olen ammu sind ma , Ha-ha-ha-ha-ha-ha-haa ! Ei minu käest nüüd pääse küll sa — Ha-ha-ha-haaa — Ja muidugi klähvisid ja ilkusid nad tema kallal nädalate viisi Brasiilia ja tolmuahvide asjus . Ja hüüdnimi Kolumbus jäi talle sedamaid külge kui kärbsepaber kärbsele . Juss grimassitas nägu , kissitas silmi , püüdis nöökijaist kõrvale vaadata , püüdis midagi seletada , viimaks tõukas kellegi eest ära ja kõndis mööda koridori eemale . Aga koolitunnid sundisid teda ju ikka-jälle teiste hulka . Ja siis märgati : ta reageeris ka läbini sõbralikele , üldsegi mitte nöögiks mõeldud pöördumisele teisiti kui varem : " Juss , tule teeme partii malet ! " Varemini oleks ta vaevalt sellest keeldunud . Nüüd ütles ta tõmbleva suuga ja vihasel tuhmil häälel , muuseas kummaliselt nasaalsete a-dega : " Mãisãã . Mãitãã kã . Mul piã vãlutãb . Jätãmnd rãule . " Mille peale malepartiile kutsuja peaaegu loodusseaduslikult vastas : " No mine sõida siis Brasiiliasse tagasi . " Muidugi püüti aeg-ajalt Jussiga tema merereisist ka asjalikult rääkida . Et kuidas ta ikkagi niisuguse asja peale oli tulnud ? Ja kuhu nad olid tegelikult sõita tahtnud ? Ja kui kaugele nad olid tegelikult jõudnud ? Ja kuidas piirivalve nendega oli käitunud ? Aga Jussilt nad tema reisi kohta mitte kui midagi uut teada ei saanud . Nii et ma ei oskagi enam ütelda , kust või kellelt me pikapeale kuulsime : sõita olid nad tegelikult tahtnud siiski ainult Rootsi . Edasi vist jumala eest Lõuna-Ameerikasse . Aga paadiga — realistlikult — Rootsi . Ja piirivalve oli peatanud nad alles kuskil Tahkuna majaka joonel . Ja muidugi polnud nad jõudnud nii kaugele sõudes . Ses nende paadil oli olnud ju ka mootor , neljahobujõuline inglise päramootor , mille Juss oli võtnud papa Soova pööningult , kus see oli olnud õlitatult ja sisse pakitult otsekui ootel . Muidugi väsis klass Jussi kallal tänitamisest varsti . Aga Jussi Kolumbuseks hüüdmast ei loobutud ja Brasiiliat kõlksutati talle aeg-ajalt ikkagi . Nähtavasti ei pannud nende psühholoogiline teismelisetarkus tähele , et mida enam nendepoolsed Jussi merereisi meenutamised harvenesid , seda kramplikumaks muutusid tema reaktsioonid neile meenutustele . Nii või teisiti , ta oli pidanud kevadeni nende klassis vastu , aga <arv>-nda sügisel polnud ta enam kooli ilmunud . Ja oli kadunud häbiväärselt ja täiesti mu silmapiirilt . Järgneva viiekümne aasta jooksul ei kuulnud ma temast rohkem , kui et ta oli vist lõpetanud kuskil õhtugümnaasiumi ja õppinud kunagi aasta või paar Tartus jumal teab mida , vist loodusteadusi . Ja näinud polnud ma Jussi kõik need viiskümmend aastat . Kuni ma kolme nädala eest silmasin toda poriseis kalamehesäärikuis ja räämas vatikuues vanameest Vabaduse väljaku bussipeatuses enese kõrval . Ma vist jõudsin juba arvata : prügikastivares ... Aga siis jäin pilguga ta paksudesse pisikestesse prilliklaasidesse kinni ja kogu halastamatu aja ja ühiskondliku allakäigu kamuflaaž rebenes talt korraga maha — " Soova Juss — ? ! " Ta vaatas mulle peaaegu vaenulikult otsa : " No ja mis siis — ? " " Mh . Sa mõtle mis aeg — ! " " Ega ta pole sind ka nooremaks teinud ! " See mõte ajas mind naerma — nii , et ma naersin miskipärast püüdlikumalt , kui ma õieti oleksin tahtnud — tuntud juhtum , kus te püüate teile äkki paljastunud sotsiaalset ülekohut ( teie kui ülekohtuse poole esindaja ) naeruga heaks teha . Ma küsisin : " Kus sa nüüd siis elad — ? " " Kuressaares . " " Ja mis sa seal teed — ? " " Tööd . " " Mis asutuses ? " " Mudaravilas . " " Ammu või ? " " Kümme aastat . " " Ja kelleks sa seal oled ? " " Mudajumalaks . " " Tähendab — mida sa seal teed ? " " Keedan sulle paraja kärtsu muda . Kui sa tuled sinna oma tagumikku tohterdama . " " Ha-ha-ha-haa . " ( Mul polnud sel ajal Tahtamaa afäärist õrna aimu . ) " Võib-olla tulengi . Kus sa seal elad ? " " Kui mind tööl pole , küsi ravilast . Nad juhatavad . Seal ju praegu üksainus ravila ongi . " " Noh , ole tubli . Ja võib-olla ma tulengi . Ei või iial teada . " Ta hakkas mingisse Paldiski maanteele sõitvasse bussi sisse ronima ja küsis üle õla : " Kuidas su Du Bellay-tõlkimine edeneb ? " " Vintskelt . " Ta ei reageerinud selle peale mitte kuidagi . Uks sulgus ta järel . Ta polnud nähtavasti pikemat vastust eeldanudki . Aga igatahes oli ta " Sirbis " , või mis selle lehe nimi parajasti oli , märganud mõnerealist teadet , et ma selle tõlke kallal töötasin , ning oli jätnud selle meelde — Nähtavasi oli ennekõike see seik kallutanudki mu Tahtamaa asjus kõigepealt Jussi poole pöörduma . Niisiis peatusime kell kümme hommikul Kuressaare turuplatsil , paekivist solki naabruses , millelt pronksist Kingissepp oli hiljuti kõrvaldatud , ja küsisime lähima mööduja käest mudaravila asukohta . See ravila asus praktiliselt kõrvaltänavas ja sealt öeldi meile , et Juhan Soova on teist nädalat puhkusel . Ning et kus ta mujal ikka on kui kodus . Aga elama pidi ta kuskil mitte kuigi kaugel , Vahtra või mis tänavat pidi kuni jõeni sõita ja paremale pöörata , hoovimajas . Mulle tundus , et Juhani kodune elamine ei tarvitsenud olla kuigi esinduslik , isegi mitte eriti puhas , kui otsustada pori järgi ta kalamehesaabastel , milles ma teda kolme nädala eest pealinna peaväljakul olin näinud . Juhani korter võis küllap olla umbes samasugune . Nii et samal ajal kui me lähenesime Põduste vanale kivisillale ( mis paistis mulle olevat pigem roomlaste kui taanlaste ehitatud ) — samal ajal ütlesin Margele enda kõrval : " See on vist seesama maja seal vasakut kätt . Aga jää sina niikauaks autosse , kui ma käin seal ära ja vaatan — " Lapsed õues juhatasid mu õuemajja sisse . Koputasin — " Jäh ? " — ja täpselt ootuspärases uberikus Juhan seal istus . Või õieti lesis . Kitsukestest punnitud laudadest , värvimata , aga ajast pruuniks tõmbunud lae all , pisikese räämas marlikardinase akna valgel , aga heleda hommiku tõttu piisavalt valge , et üksikasjad oleksid halastamatult nähtaval : porijäljed sõõnasel põrandal , leivapuru pühkimata laual , aseme hall sasipundar , kare määrdunud padi , vaevalt et suletäidisega , arvatavasti kaltsutäidisega padi tõstetud voodipäitsis vastu kriimu tapeeti akna kõrval . Ja padjal toaperemehe habemetüükane tõrksalt irvakil nägu , silmad paksude pisikeste prilliklaaside taga ja jämedate mustade prilliraamide varjus tabamatud . Muidu mehel ikka särk seljas , püksid jalas , sokid ka , paksud , parema jala suur varvas valkamas läbi sokitalda kulunud augu . " Tere , Juss . " " Ja sa oledki platsis ? ! Aga mina olen puhkusel . Praegu segab seal Vsevolod seda noh vannimuda — " " Ma ei tulnud vannidesse . Mul on sinu abi tarvis . " " Soh ? Mis abi — ? " " Paku mulle istet , siis ma räägin sulle lühidalt ära . " Ta osutas mulle lõuaga tabureti . Ma võtsin istet ja seletasin : " Ega ma ei tea , kas sina oma isa poodi — kus see tal oli — Köie tänaval Tallinnas , eks ole — ega ma ei tea , kas sa seda tagasi taotlema hakkad — või kas seal midagi tagasi taotleda ongi . Aga minu vanaisal oli siin Saaremaal talu . Hooneid küll enam ei ole — aga maa on ju alles — tükk Lüütjala randa ja üks väike saar . Ma tahan hakata neid tagasi nõudma . Saad aru ? " " Nõua . Mis minul sellega asja — ? " " Mulle on räägitud , et väinas ranna ja selle saare , Tahtasaare vahel on paras larakas muda . Head muda . Ma tahan teada , kas on ja kui palju seda on . Sina tead , kuidas seda määrata ja mõõta . Paneme tunnid kirja . Ma maksan , mis sa nõuad . " " Ei tule välja . Ma lähen esmaspäevast jälle tööle . " " Esmaspäeval — mine tööle või teispoole tööd . Meie teeme oma asja ju täna-homme ära . Ma olen autoga . Aja saapad jalga . Me oleme poole tunni pärast seal — " " Oota . Ma käin kusel — " Ta lükkas päkad mingeisse kotadesse ja väljus . Olin kohe sisse astudes märganud , et tal oli padja ja seina vahele pistetud raamat . Nähtavasti oli ta lesides lugenud ja torganud selle padja varju , kui koputati . Uudishimu-uid ajas mind vaatama , mida ta loeb . Tõusin taburetilt ja tõmbasin raamatu padja varjust välja . Silmapilguks — ja pistsin jälle tagasi . See oli Silver Anniko eeslikõrvuliseks loetud " Rusikate " -romaan . Ma ei jõudnud Jussi ja selle kummalise raamatu kohta veel mingeid seoseid moodustada , kui Juss tuli tuppa tagasi : " Noh , kurat ta järele : kaks päeva . A viiskümmend rubla — või , tähendab , krooni . Pluss plasku konjakit . " Ta tiris voodi alt saapad ja tõmbas jalga — " Läki ! " Ta haaras naela otsast jopi õlule . Kui me õue olime astunud , küsis ta : " Kas seal paati on ? " " Leiame ka paadi . " " Kas sirge päralauaga ka leiame ? " " No küllap . Kui peaks tarvis olema — " " Siis oota — " Juss läks majja tagasi ja naasis hetke pärast , paras vineerkast , nöör ümber , nööripidi käe otsas . " Mis see on ? " " Pööningult . Tuvisitt — " Ta asetas kasti maha , asis pihuga maast nappi varakevadist rohtu ja nühkis rohutuustiga kasti kaant . " Ega ma ei küsi , mis kasti peal on , vaid mis seal sees on ? " " Päramootor . Pisikene , aga ikkagi . Mis me seal siis mõlaga ukerdame — " Ma olin ette otsustanud : mina tema kunagist mereretke meenutama ei hakka . Sellepärast neelasin ka oma küsimuse alla : et kas see on viimati seesama päramootor , tema isa pööningult pärit , millega ta oma saatusliku Brasiilia-reisi oli ette võtnud — ? Saatusliku selles mõttes , et temaaegseil poistel oli aastate jooksul tekkinud kui mitte veendumus , siis igatahes sügav kahtlus , et jäigaks viinavennast iseärakuks oli Juss pärast oma titeseiklust muutunud oma semude paratamatu irvituse survel . Nii et ta nüüdsed veidrused olid ta tollaste semude süü . Arvatavasti . Tähendab minu süü ka . Vähemalt mingil määral — Kui me väravast tänavale astusime — auto seisis sealsamas kakskümmend sammu eemal — , jäi Juss seisma ja pani mootorikasti kõnniteele maha : " Sinu auto — ? " " Minu — " " Kurat — ma ei tule — ! " " Misasja ? Miks ? " " Sul on ju seal miskisugused prouad kaasas — " Marge istus esiistmel rooli kõrval . Ta oli ilmsesti meid peeglist silmanud . Ta astus autost välja ja lähenes meile . Juss haaras oma kasti ja tahtis väravast õue tagasi minna . Mina haarasin tal käisest : " Oota nüüd , narr ! See on arst . Doktor Taaver . Tallinnast . Ma palusin ta kaasa — et seda muda asja seal üle vaadata — " " Ähh — Kas talt peavalutablette saab ? " " Tingimata ! " Marge oli juba meie juures . Mina ütlesin : " Isand Soova . Kellest ma sulle rääkisin . Doktor Taaver . " Juss ühmas : " Käsi on tuvisitaga koos . Doktorile ei täi anda . " Ega andnudki Margele kätt . Ja Marge ei teinud sellest välja , sest olin teda Jussi asjus ette valmistanud . Marge küsis huvitatult : " Ah teie oletegi see asjatundja , kellest Aabel jutustas — ? Rääkige , mismoodi te mudaproove võtate ! " Juss tõmbas teravate nurkadega suumulku paar korda vasakule ja mühatas : " Mis ma seal räägin . Tulete kããsã , vããtãte ise — " Ja ma märkasin imestades : tema aa-d olid just niisama nasaalsed nagu siis , viiekümne aasta eest , kui ta uudishimulikke ilkureid enda ümbert tagasi tõrjus : " Mã ei sãã ... Mu pea vãlutab ... " — " Tulete kããsã , vããtãte ise ... " Igatahes oli ta , jumalale tänu , otsustanud siiski sõita meiega koos . Tema mootorikast mahtus lahedalt meie pagasiruumi . Kui me istusime juba autos ja ma olin selle käivitanud , ütles Juss : " Läheme mudaravilast läbi . " Nii et peatusime siis veel kord mudaravila ees ja Juss läks sinna sisse . Mina kasutasin juhust ja kordasin Margele üle , mida olin talle Jussit jutustades juba ütelnud : et ärgu ta tehku Jussi kõnemaneerist välja . Ja muidugi , ärgu ta reetku , et ta Jussi jõmpsikaseiklusest midagi teab . Marge noogutas selle peale enam kui mõistvalt ja sealsamas oli ka Juss tagasi . Tal oli kaasas madal pooleteise meetri pikkune laudadest kast mõnekümne pooleliitrilise klaaspurgiga , purkidel plastkaaned peal . Lisaks olid tal kaenlas mõned paari meetri pikkused kepid ja bergmanntoru sirgeks tõmmatud jupid . Pluss nöör selle kraami kinnitamiseks : " Väga hea , et sul pakirããm ( ta ütles ikka veel selgesti pãkirããm ) katusel on . Ma seon selle krããmi sinna kohe kinni . " See tehtud , sõitsime Tahtamaale ja hakkasime seal tegutsema . Tähendab sõitsime sinna Lepiku-nimelise naabertalu kaudu . See asetses Tahtamaalt kilomeetri võrra sisemaa pool , aga sealsamas lähedal merre suubuva Präädi jõe või tegelikult Präädi ojakese ääres . Viimane oli Lepikult mereni — seda ma mäletasin lapsepõlvest saadik — ometi niipalju veerikas , et Lepiku paadid oli vanasti seisnud alati taluhoonetele üsna lähedal paadisillas . Arvasin , et Lepiku rahvas on oma paadid Lüütjala sadamast okastraadi tagant nüüd ometi koju tagasi toonud . Jõekallaste kõrkjaseinu polnud ju nii varasel aastaajal veel olemas ja mulluse kõrkja oli Lepiku peremees juba kuu aja eest maha niitnud ja ümbruse külades katuseparandajaile mehele pannud . Nii et Lepiku paadid jäid meile juba eemalt silma : suur merepaat , millega käidi ilmsesti juba kalal , ja selle kõrval väike , kahe tullipaariga paat , mis oli kuivale tõmmatud , pära püsti . Ma mõtlesin : justkui selleks , et oleks eemalt näha , et siin see teie otsitud sirge päralauaga paat ongi — millele te saaksite oma päramootori kinnitada ... Ega ma praegusi Lepiku omi õieti ei tundnudki ega nemad mind . Kellegagi neist olin viiekümne aasta eest juhtumisi mänginud või kalal käinud . Aga kui ma tuppa astusin ja teretasin ja ütlesin , kes ma olen , tundsid nad mu muidugi ära . Lepiku praegune peremees Priit , perekonnanimega Lannus , nagu oli neiupõlves olnud ka mu ema , oli möödunud nelja- või viiekümnel aastal käinud ju ka paaril puhul Tallinnas ning astunud siis alati meie juurde sisse . Ikkagi sugulaste asi . Ja mu meeldimuseks võttis ta — ja tema kannul vähemalt ka perenaine mu sina-pakkumise silmapilk vastu : " Et tulid ka oma vanaisa maid üle silmama ? " " No nimelt . " " Mõtled tagasinõudmise sisse anda ? " " Ja miks ka mitte . Ega tal ju teisi tahtjaid pole . Või oled ise mõtelnud ? Kui viimase peremehe hõimlane ? " " No mine nüüd . Ei ole alust ega asja . " " No näed . Eks ma tee siis proovi . " " No neh . Aga eks ta ole ääremaa asi — " Mina ütlesin : " Näe , sul ka telefon laual . Mis ääremaa ta siin enam on ! " Ja lisasin : " Kuule , ütle mulle oma number . Seda võib ju veel mine tea tarvis tulla . " Tema ütles ja ma kirjutasin selle taskuraamatusse . Selle peale tuli Lepiku peremees õue ja aitas meil kaldale tõmmatud paadi ümber pöörata ja jõkke lükata . Jussi päramootor sobis laitmatult . Ja Juss tõmbas selle ka stardinööri esimese tõmbega käima . Ühesõnaga me sõitsime jõge mööda ( või õigupoolest vist suurt magistraalkraavi mööda ) alla ja olime mõne minuti pärast merel ja veerand tundi hiljem Tahtamaa väinas . Ning pöpsutasime seal neli või viis tundi edasi-tagasi . Me võtsime kõik kaasasolevad purgid mudaproove täis . Me märkisime proovivõtu paigad kaardile ära . Sest meil oli ju ka väina kaart kaasas . Ma olin joonistanud väina kontuurkaardi kodus taluostuaegselt kaardilt vatmanpaberile maha ja teinud sellest tarvilikus mõõdus suurenduse õlipaberile . Meie töö jooksul sigines sellele nüüd nelikümmend nummerdatud punkti . Juss kirjutas vastavad numbrid vastavaile purgikaantele . Vett oli kogu väinas , umbes kümne meetri laiused kaldavöötmed välja arvatud , keskmiselt kolmveerand meetrit . Ja muda selle veekihi all väga ühtlase kihina <arv>,<arv> kuni <arv>,<arv> meetrit . " Mis te selle muda kohta ütlete ? " küsis Marge Jussilt . " Väga Haapsalu muda moodi . " " Aga Haapsalu muda peetakse ju meil kõige paremaks ? " " Mhmh . See on siin isegi võib-olla Haapsalu omast parem . " " Mille poolest ? " " Noh — nuusuta ! " Ta tiris ühel proovipurgil kaane pealt ja pistis proovi Margele nii ägedalt nina alla , et seisev paat lõi ehmatavalt kõikuma — " Tunned ? " Väävlit on siin igatahes rohkem kui Haapsalu omas . On ju — ? " Väävli või tähendab väävelvesiniku lõhn on siin üsna tugev küll . Aga ega ma kuigi täpselt ei tea , kui tugev see Haapsalu mudal käib . Seda teate teie palju paremini — " " Klaar , " ütles Juss endastmõistetavusega . Mina küsisin : " Kui me tagasi läheme — kas sa saad siis selle muda erikaalu ka kindlaks teha ? " " Mispärast me peame selleks tagasi minema ? Või kui kuradi täpselt sa seda erikaalu siis tahad ? " Mina ütlesin : " No mitte ju tuhandikkudes — aga nii , enam-vähem , esialgu — " Juss turtsatas : " No enam-vähem on see ju <arv>,<arv> — " " Kust sa tead ? " Ta pistis teeklaasisuuruse pikavarrelise plekk-kopa üle paadiparda vette , tõstis selle , muda triiki täis , paadi pardale ja võttis naastu tagant varre küljest lahti . " Vaata nüüd päripäeva — või vaadake mõlemad — las proua tuleb siia mu kõrvale — vaadake , kuidas muda vajub põhja — " Marge tuli oma vööriistmelt minu juurde keskmisele pingile ja me jälgisime , kuidas Juss kallas kaks või kolmsada grammi muda plumpsti paadi kõrvale vette . Põhi oli ju ka päripäeva vaadates tumepruun , aga kopast kallatud mudapihutäis oli selle taustal täiesti jälgitav : nagu väike vudisevate juustega meduusipea või tilluke aeglane must komeet , mis vajus vabalt jälgitava kiirusega tagasi sinna , kust ta oli võetud . " Ja kust te ikkagi teate , et selle erikaal on circa <arv>,<arv> ? " küsis Marge . Juss ühmas : " Näh , Haapsalu oma vajub tsutt aeglasemalt . Ja selle erikaal on <arv>,<arv> . Nii et see siin on <arv>,<arv> täpipealt . " Mina küsisin : " Aga kui palju seda võib siin kõik kokku olla ? " Juss höhhötas naerda : " Hö-hö-höö . Oota veel natuke — " Kui meil külm hakkas — ja mõne tunni pärast tajusime , et meretuul jahutas meid rohkem , kui selge varakevadine päike jõudis soojendada — , sõitsime randa . Imemoel leidis Juss minu juhendusel Tahtamaa vana lautrikoha üles . Nii et pääsesime kuiva jalaga kõvale maale . Mina tarisin Marge kandekoti kaasa . Ja siis otsisime Tahtamaa vana majaaseme üles . Niipalju kui seda veel olemas oli . Üllatavalt , nõutuks-tegevalt , peaaegu et halvavalt vähe , muuseas . Mõned tegelikult alles raagus sirelipuhmad ümber vana alusmüüri rohelisse samblasse kasvanud põllukivide , mõned ilmadest hallid ja tulest mustavööti palgijupid . Kõrvalhoonete asemed olid ootuspäraselt veel enam hajunud kui elumaja oma . Otsisime poolpõlenud lauatükke kividele istumisaluseks ja Marge tegi kandekoti lahti ning andis Jussile ja mulle kirjudes paberist salvrättides — säherdusi oli ju nüüd igast poest saada — võileiva kätte . Pluss teise kätte paberist tassi . Ja kallas selle termospudelist peaaegu et tulikuuma kohvi täis . Marge küsis : " Nii et , härra Soova , mis kvaliteet sel siinsel mudal teie arvates on ? " Juss ütles , närides teist singivõileiba : " See on veel kübeke parem kui Haapsalu oma . " " See tähendab — ? " " Näh — kõik tarvitavad meil praegust ju Haapsalu oma . Pärnu ja teised ka . Meie siin sageli ka . Meie oma Mullutu või Suurlahe oma järjest vähem . Ja-jaa , meie toome nüüd enamasti ka Haapsalust — " Marge küsis : " Aga kust te teate , et siinne muda nii hea on ? Mis aparaadiga te selle olete kindlaks teinud ? " " Aparaadiga ? Häh , kurat — " Jussi suuliigutustest jäi mulje , nagu tahaks ta võileivasuutäie , mida ta parasjagu näris , suust välja sülitada . Aga otsustas siis ümber ja neelas selle ikkagi alla ning ajas , suutäie suurusest läkastades , keele välja : " Hö-hö-höhh — " ta näitas mudamõõtmisest mudase näpuga omaenese keelele — " aparaat on seesama ! Ma võtsin sealt ju mitusetu maitseproovi . Kas te ei märganud ? ! " Ta oli istunud paadis meie selja taga ja tema mudamaitsmisi polnud kumbki meist tõesti tähele pannud . Me müttasime pärast kohvijoomist veel paar tundi väinas või lahel või kuidas seda nimetada . Kella viie või kuue paiku panime pillid kotti ja tunni pärast peatusime taas Kuressaares Jussi värava taga . Mina ütlesin : " Mine tõmba nüüd puhtad riided selga . Läheme kuursaali õhtut sööma . See on ju teil uuesti lahti tehtud . Tallinna lehtedeski oli lugeda . " Ta vaatas meile peaaegu ehmunult otsa ja ta teravate nurkadega suu hakkas protestivalt tõmblema : " Ära aja jama ! Räägime parem asjast . Need mudapurgid , mis sul pakiraami peal on , jäta neid . Purkide eest maksa mulle kakskümmend krooni . Siis sa võid lasta endi kõigi aparaatidega analüüsida . Aga midagi uut nad sulle ei ütle . Väga hea Haapsalu tüüpi muda . Mõni suuresõnaline laborant ütleb küllap , et Haapsalu omast parem või isegi märksa parem — " Ta tegi auto ukse lahti ja hakkas väljuma — " Muu prahi , mis ma su pakiraamile panin — mõõdulatid ja mis seal veel on , võtan ma tagasi . Aga purgid jäävad koos sisuga sulle . Kahekümne krooni eest . Ja ega sul pole mind homme enam tarvis — nii et ära unusta : tänase eest viiskümmend krooni pluss konjak . " Marge ütles sel ajal , kui Juss seisis juba auto kõrval ja sidus oma mõõdulatte pakiraamilt lahti : " Härra Soova , tulge nüüd siis autosse tagasi ja juhatage Aabelile , kus siit ligidalt selle konjakipudeli kätte saab — " " No näh . Eks turuäärsest poest — Pööra siis siit pahemale — " Me sõitsime kõik koos viinapoe juurde ja mina läksin sisse . Kui ma viinakauplusest konjakipudeliga tagasi tulin ja hakkasin pudelit talle autosse ulatama , tuli ta autost välja . Mina ütlesin : " Kuhu sa ronid ? Me viime su nüüd koju ja sõidame ise hotelli . Sina sead kodus ja meie hotellis oma riided korda . Kahekümne minuti pärast oleme su väravas tagasi — ja siis , nagu öeldud , sõidame kuursaali sööma . Kas sinu kõht pole siis niisuguse päeva peale tühi kui lõõts — ? " Ma hakkasin teda autosse tagasi suunama , aga ta lükkas mu — ma ei ütle ju , et tõukas mu , vaid nimelt lükkas mu eemale — samal ajal hüüdis Marge autost : " Härra Soova , kas te siis tõesti keeldute ? ! Mispärast ? ! " Juss turtsatas : " Ah , jätke jama ! Te saite kõik teada . Ja saate oma kullaaugu kätte ja — adjöö ! Ainult — andke mulle kokkulepitud seitsekümmend krooni ! " Marge ütles autost : " Me maksame teile kõik õhtusöögilauas ära . Ja ma kirjutan teile seal ka peavalutablettide retseptid . Kolm-neli tükki — et teil oleks varu — " Mulle tundus Jussi hoiakust , et ta vist hakkas ettepanekut kaaluma . Aga siis pakkusin ma õnnetul kombel üle . Ma ütlesin : " Oh pagan sind . Me juba arutasime doktoriga , et kui me sinna mudaravila püsti paneme , võiks sinu sinna noh tehniliseks juhatajaks kutsuda — " " Häh . Mis sa plämad . Anna mu raha nüüd siia . " Ta sai oma raha , noogutas , jättis Marge retseptidejutule reageerimata — ja kõndis mööda turuplatsiäärset kõnniteed minema , mõõdulatid harali ühes ja konjakipudel sirgelt teises käes . Meie sõitsime Margega hotelli . Õieti oli see kahekorruseline ookerpunane eramaja mingil lossitagusel tänaval . Olin seal korra ennegi ööbinud . Sest <arv>-ndast alates ei jälitanud nõukogude võim eluruumide üürile andmise asja enam niisuguse totra sallimatusega nagu varem . Nii et selleks vähegi sobivate majade vähegi ettevõtlikumad peremehed kasutasid selle silmapilk ära . Või ütleme kui mitte silmapilk , siis vähemalt enam-vähem ruttu ära . Ruttu — kui siitmaa igavesti ettevaatlikku aeglust arvesse võtta . Nii et pisikesi erahotelle de facto sündis vähemalt Pärnus , Kuressaares , Võsul ja mujal sellistes paikades juba enne nõukogude aja lõplikku lõppu . Ja jatkas tegutsemist ka selle lõpu järel . Seesinane , kuhu me nüüd siirdusime , koguni nii edukalt , et selle nelja külalistetuppa olid äsja ehitatud nooblid lükandukselised riidekapid ja plastist dušikabiinid ehk ( kuna nad asusid Johannes Aaviku sünnimajast vähem kui kilomeetri kaugusel ) — pihustiklemmid . Muuseas , me võtsime seal kaheks ööks esialgu kaks tuba : põhjendus oligi see , et kummalgi oleks mugavuse asjus oma dušš . Raske öelda , kui palju oli ses põhjenduses ettekäänet , mis lubas kummalegi suurema privaatsuse ... Muuseas , minule polnud säherdune privaatsusetaotlus üldsegi võõras , ka Marge suhtes mitte , ja kuigi ma polnud seda talt iial pärinud , näis mulle , et ka temale mitte . Aga kui ma olin dušiga valmis , torkasin puhta pesu asemel pidžaama selga ja paotasin toaukse . Koridoris polnud kedagi ja ma libisesin kõrvalukseni ning koputasin : " Marge — mina olen — " Ta avas silmapilk . Ma libisesin tuppa — ja me jäime sinna tunniks või pooleteiseks . Sellise ootamatu ihahoo tõmbel , milliseid meie vahel , piinlik möönda , ikka veel ette tuli . Käinud pärast seda veel kord duši all , sõitsime kuursaali . Ja kuna seal võis eeldada enam-vähem pikka õhtusöögiootamist , võtsin portfelli päevaste mõõtmistulemustega kaasa . See nende taasavatud kuursaal oli ju nüüd siseviimistluse mõttes päris kena ja puhas ning värvidelt värske ja toonidelt pastelne , aga tegelikult ikka sedasama , mis ta oli olnud enne vahepealseid lagunemise aastakümneid Punaarmee või tont teab kelle või mille käsutuses : ta oli ka taas ülesmukituna tegelikult üsna hõre ja tol õhtul koguni jahegi puupaviljon . Ja publikust peaaegu lage pealegi . Nii et ma tellisin õhtusöögiooteks kaks suurt pokaali hõõgveini . Veel enne kui see lauale toodi , tarisin portfellist tänase mõõdistuse kaardi . Marge ütles : " Iseenesest hea , et see Soova keeldus sööma tulemast . Aga — kahju ka . Ta on ju ilmselt õnnetu inimene . Aga see sinu märkus — ega sa pole seda ju tõsiselt kaalunud — ? " " Mida — ? " " Soovat mudaravila tehniliseks juhatajaks — ? " " Oh , mine — Nii üksikasjaliselt pole ma sellele küll veel mõelnud . Aga — miks ka mitte ? Ma usun , ta oleks absoluutselt aus mees — " See viimane oli muidugi lisatud ainult mingiks pisikeseks kiusuks Marge suhtes . Ja kuna ma ei tahtnud seda ärapühkimatult õhku rippuma jätta , ütlesin kaardile osutades : " Kõigepealt tuleb meil selgusele jõuda , kui palju seda sitta või šokolaadi siin ikkagi on — " Meie hõõgveinid toodi meile lauale . Meie šnitslitega ( Tallinna moodi , vanaaegselt , sidruni ja kiluga ) pidi minema veel kakskümmend minutit aega . Me jõime oma hõõgveinipokaalid põhjani ja ma panin joonlaua kaardile . Enne kui šnitslid kohale jõudsid — ja see nõudis vähemalt kaks korda kakskümmend minutit — , " trianguleerisin " kaardile neli punkti . Need kujutasid endast meie mudalasumiga silma järgi enam-vähem pindvõrdse trapetsi nurgapunkte . Trapets vastas ligikaudu Tahtasaare sirbikujulise siselahe pluss sellega liituva põhjapoolse lahe liitpinnale . Mastaabi järgi oli trapetsi põhjapoolne külg circa <arv> ja lõunakülg circa <arv> meetrit . Külgede kaugus üksteisest oli <arv> meetrit . Nii et mudakihi keskmise paksuse korral <arv>,<arv> meetrit , nagu see Jussi mõõtmise järgi oli , pidi muda hulk kuupmeetreis olema võta või jäta üheksasada tuhat või miljon . Ja tonnides — ikka jälle Jussi määrangu järgi — miljon kolmsada tuhat . Marge ütles : " Ega ma täpselt ei tea , aga palju alla saja krooni tonni eest ei saa see kraam maksta . Kui protseduuride hindu arvesse võtta . Nii et igatahes on sul sellega ju — issand jumal — oma sada miljonit taga ... " Meie šnitslid toodi lõpuks kohale . Ma tellisin pudeli " Le Cardinale'i " , punase ludumütsiga preester etiketil klaasi kergitamas , hind kuus- või seitsekümmend krooni . Ma pigistasin lauaserval sümpaatiaavalduseks Marge kätt . Me tantsisime isegi ühe tantsu lokaali peaaegu tühjal tantsupõrandal , mille ääres muidu moodsat lärmakust taotlev trio — klaver , viiul , saksofon — mängis erandiks poole sajandi tagust aeglast valssi : Ich tanze mit dir in den Himmel hinein ... Ha-ha-ha-haa : ja mul oli sada miljonit taga ... Esialgu mitte päris tõsiselt võtta , muidugi teada . Kella kaheksa ajal hommikul jõime meie koduhotelli alltuppa asetatud nelja sõõrja lauakese taga , see tähendab , ühe taga neist neljast lauast , kohvi ja pärast seda kirjutasin üleval Marge toas avalduse : Lüütjala vallavalitsusele Palun tunnistada mind käesolevale lisatud dokumentide alusel omandiõiguse subjektiks Lüütjala vallas asetsenud Tahtamaa talu maade suhtes , milline talu jne ... Omandiõiguse subjekt oli sel ajal maaomandi tagastamise menetluses jumala uus mõiste . See tähendas vaheastet , poolteed maaomandi lõpliku taastamise teel . Asjaomane ametkond pidi mõistagi olema sellega juba tuttav . Tähendab , jätsin auto tunniks ajaks Margele tarvitada — Kuressaare poelettidele huvitavate asjade mõttes pilku peale visata — ja leppisin temaga kokku , et ta ootab mind kell kümme siinsamas hotelli ees . Sealtsamast sõidutas Marge mu minema ja laskis linnavalitsuse ees välja . Nimelt linna- ja mitte maavalitsuse ees . Sest nimelt linnavalitsus pidi olema hiljuti saanud väga korraliku moodsa koopiamasina . Esiteks . Ja teiseks oleks võinud tarbetu info laekuda maavalitsusest Lüütjalga , s. o. vallavalitsusse , kiiremini kui linnast . Olin juhuslikult kuulnud , et Kuressaare linnavalitsus oli hiljuti saanud mingi välisabi korras üpris korraliku koopiamasina firma " Canon " . Ja nagu märksõna koopiamasin viimastel aastatel üldse , nii tõi see mulle praegugi meelde mu enda koopiamasina loo . Mis oli meie asjade hiljutisele seisule ja praegusele arengule liiga karakteerne , et seda mitte taas meenutada — Nõukogude võimu üldisele paranoiale vastavalt oli see võim igasuguse paljundustehnika suhtes eriti valvas . Just nagu oleks selgem kui selge , et iga paljundustehnikale ligi pääseva kodaniku esimene püüd on paljundada riigivastaseid tekste . Et iga kodanik sööstab , kus vähegi saab , selle tehnika kallale ja kukub silmapilk paljundama nõukogudevaenulikke mõtteid . Iseäranis nõukogude võimu jaoks eriti tundlikel päevadel ! Sest kust mujalt kui üksnes säherdusest kartusest sai johtuda eeskiri , mida mööda riigipühadeks ( peale kõigi teiste valvsuseavalduste ) pitseeriti kõigis asutustes kinni kõik ruumid , kus säherdust tehnikat leidus ... Aga tehnika ise oli pärast sõda armetust armetum . Ja jäi selleks nõukogude võimu viimsete hingetõmmeteni . Välja arvatud küllap KGB süsteem . Mujal koosnes ju paljundustehnika valdavalt üha hullemini amortiseeruvaist lilla tindiga töötavaist šapirograafidest ja üha skeletilisemalt plagisevaist kirjutusmasinaist , mis kasutasid ikka jälle lillasid linte . Kuni — Kunagi kaheksakümnendate keskel nägin Helsingis moodsat väikest " Canon " -koopiamasinat . Mõnusalt keskmise kirjutusmasina mõõtu tükki . Ja ostsin ta — mulle oli samal hommikul , ma ei mäleta enam , millisest toimetusest sobiv summa honorari makstud — ostsin selle koopiamasina täiesti mõistusevastasel ajel ära . Ja siis tuli mul muidugi teha katset toimetada ta Tallinna tollist läbi . Algselt oli ta pakitud poolde kuupmeetrisse valgesse tardvahtu . Urgitsesin ta sellest kaitsepakendist välja ja paigutasin ühte oma kolmest pakist , vedelasse mustast riidest kandekotti . Masina ümber ja peale toppisin , nii palju kui mul seda oli , kantud aluspesu ja tarvitatud särgid . Teise lahtisse kandekotti toppisin raamatud , neid oli ju igal Soomest naasjal omajagu , ja siis viimasel hetkel masinakoti pilusse sama päeva " Huvudstadsbladeti " numbri . Kolmandaks pakiks oli mul kohver pealisriietevaruga , käsikirjadega etc . Saabujate pagasi kallale asus tollihallis viis või kuus ametnikku . See , kelle käsitletavaks keegi reisijatest sattus , oli juhuse asi . Või õieti siiski mitte päriselt . <arv>-ndaks aastaks oli Eesti ja Soome vahel sõitvate eestlaste seas , keskmise sõiduvilumuseta massi seas , ammu kujunenud välja kogenud vähemus , kes enam-vähem tundis üksikute tollimeeste harjumusi ja karakterit , ükskõik kui sageli pakkidetuhnijaid ka vahetada püüti . Seda tundmist mööda ja osalt kindlasti ka lihtsalt vaistule ja füsiognoomiakogemusele vastavalt sokutas saabuja end tolle ametniku kätte , kes talle kõige vastuvõetavam tundus — või liikus lihtsalt selle laua juurde , kuhu ta rüsinas suunati . Nõnda juhtus , et mõne laua taha kogunes pikk järjekord , aga mõne teise kontrollitavaks ei kippunud keegi . Nõnda võis juhtuda , et klientideta jääv ametnik kutsus kolleegi juurde kogunenud järjekorra tagumise poole endale töödeldavaks — ja siis polnud nähtavasti sünnis protestima hakata . Sest see oleks mõjunud paljastusena ametniku suhtes , kelle käsitletavaks osutumisest ei tahetud lahkuda . Või kurat teab . Minu kogemus Tallinna tolliga oli niivõrd hõre , et mul igasugused eelistused puudusid . Nii et jätsin küsimuse , millise ametniku tuhnitavaks ma juhtun , täiesti juhuse asjaks . Või pigem : ma jätsin selle viimasel hetkel vaistu otsustatavaks . See tähendab , ma heitsin viimasel hetkel pilgu üle tänaste , nagu aastapäevad moeks , hallides mundrites tollimeeste ning otsustasin — see ! Ja marssisin vasakult kolmanda läbiotsimisleti ette , kus seisis viis-kuus saabunut . Teisel pool madalat alumiiniumplekiga kaetud letti sekeldas tollimees . Ma ei teadnud , miks olin valinud just tema , aga nüüd olin seal ja silmitsesin teda lähedalt . See oli kolme- või neljakümnene üsna lühikest kasvu tõmmukas püknik . Kui mult oleks nõutud tema karakterlooma nimetamist , oleksin ta vilgaste liigutuste kiuste öelnud : kilpkonn . Muidugi kõneles ta oma kontrollitavatega vene keelt nagu ta kolleegid siin kõik , venelased või kes nad siin olid , tema võib-olla Moldaavia juut või kes ta just oli . Olin asetanud kohvri ja teise kandekoti letile , aga koopiamasinaga koti oma jalgade juurde siiapoole letti . Sedamööda , kuidas eespool seisjad edasi liikusid , lükkasin kriitilist kotti jalaga ettepoole . Kui olin edenenud rea tipust teiseks ja tollimees oli rea esimeseks osutuva prouaga , naisseltsimehega tähendab , lõpetamas , tõstsin masinakoti letile ja lükkasin oma kolm eset tollimehe ette . Kohver . Teiseks esimene must kott . Ja kolmandaks teine . Ta tegeles mu kohvriga minuti või kaks ja lükkas selle siis mööda letti edasi ja ma asetasin masinakotti ta ette — et ta ei tunneks selle liigutamisel selle kaalu . " A eto tšto tut u vas — ? " Mina ütlesin ja muidugi vene keeles , sest mul polnud ju mingit huvi sundida talle peale eesti keelt , mida ta arvatavasti ainult purssis , nii et selle kasutuselevõtt oleks teda ainult nörritanud : " See on tänane " Hufvudstadsbladet " . Helsingi rootsikeelne leht . " Ta tõmbas lehe kotist esile ja keeras selle täies laiuses lahti . Seal oli suur artikkel Etioopia ja Somaalia vahelise sõja sündmustest . Ja äkitselt kuulsin oma kõrvaga , kui mu tollimees luges kiirel pominal , aga nõnda valjusti , et ma võisin kuulda — või ehk pidingi kuulma — muidugi pidingi kuulma . " De abessiniska trupperna lyckades att intränga till traditionellt somaliska territorium på hundrafemtio kilometer och mera — Hm — vad du måste säga — " Tema poolt ei saanud see olla muud kui poisikeselik edevus . Ta oskas ilmsesti mingil määral rootsi keelt . Ta teadis ilmsesti , kui haruldane see oskus nõukogude ametniku puhul oli , ja soodsa juhuse korral ei suutnud ta jätta sellega edvistamata . Mina ju õieti rootsi keelt ei oska . Aga mingil snobismi , vajaduse ja huvi segatoimel olen jõudnud selles ikkagi niikaugele , et tulen lugemisega toime . Rootsi keele rääkimise kohta olen korduvalt kinnitanud , et teen seda alles pärast viiendat konjakirüüpi . Aga äkitselt tundus mulle , et praegu võiks see ehk tulla mu koopiamasina tollist läbitulekule kasuks . Tähendab , ma naeratasin kilpkonnale semulikult , nii et mul oli selle pärast pisut vastumeelne tunne , ja ütlesin : " Vad måste man säga ? Att hårdtränade kubinska soldater har varit mycket hjälpfulla för kamrat Mariam — " Kilpkonn ohkas : " Men tänk bara — två socialistiska stater , som bekämpar varandra ! " Ja mina ütlesin — nagu elutark ja poliitiliselt küps matkamees oleks minu arvates võinud öelda , niisugune , kelle kandekotis ta tuhlama ei hakka : " Deras socialism är ju för ung att kräva från dem för mycket . Låt oss ge den tid . " Ta voltis ajalehe kokku ja torkas selle sinnasamasse koti tõmblukuga suhu , kust ta oli selle võtnud . Ja mina nihutasin koti tast kaugemale ja järgmise ta ette . Ma aimasin ta pilgust , et ta just nagu tahtnuks koopiamasinaga kotti enda ette tagasi tõmmata — või et ta just nagu kaalus seda võimalust — , ja osutasin kolmandale pakile : " Siin on mul mõned raamatud — " Tema elavnes : " Böcker ? Låt oss titta , vilka böcker ni har — " ja ta tungis küünarnukkideni mu paarikümnesse raamatusse . Mille hulgas seekord , võib-olla tänu koopiamasinale , polnud ühtki ülemäära kahtlast . See oli kilpkonnal paari minutiga selge ning ma kõndisin oma kolme pakiga tollisaalist välja . Läksin samal päeval vineerivabriku kauplusse ja ostsin sealt tõelise nõukogude ostuime korras müügil leidunud diivanilaua . Selle kahekordse ja nihutatava plaadi all asetses ruutmeetri suurune ja kolmekümne sentimeetri sügavune sahtel . Asetasin laua oma töö- ja elutoa keskele , diivani ette , sinna , kus see tänini asub , ja paigutasin koopiamasina sahtlisse . See seisab seal <arv>-ndast aastast saadik . Noh , eriti palju eriti kahtlasi inimesi mul ju viie aasta jooksul pärast seda selle laua juures istunud ei ole . Siiski võib arvata , et tõsinõukogulikel aastail , mis mu koopiamasin ses sahtlis asetses , istusid tolle diivanilaua juures mõnedki KGB ja GRU salapolkovnikud . Õnneks midagi kahtlustamata . Nii et koopiamasin oli mul ka enesel olemas . Aga paraku niisugune , millega sai kopeerida ainult kuni DIN-lehekülje suurusi asju . Vanaisa taluostuleping ja eriti talu plaan , mõlemad , nagu öeldud , aastast <arv> , olid aga vähemalt ruutküünrased tükid . Kuressaare linnavalitsuse kolmesaja-aastases kantseleitoas tegi üks lahke näitsik kummastki kaks koopiat siuh ja säuh . Väikesema formaadiga pabereist olid mul mu enda masinaga tehtud koopiad portfellis . Suure õiendamisega õnnestus mul suruda raekantselei daamide kohvirahakassasse kümme krooni . Sellest äraostmisaktist võtke-jätke pisut hõõguvate kõrvadega ruttasin raeesisele platsile — Marge ei saanud ju veel kuidagi seal tagasi olla ja mul tuli leida läheduses kohvik , kus nelikümmend minutit istuda — aga seal ta juba oligi . " Kuidas sa nii ruttu — ? " " Nad teevad oma kaubamaja siin alles kell kümme lahti ! " " Siis — jumal nendega . Mina panen ette sõita nüüd Lüütjalga . " " Muidugi mõista . " Noh , me olime kolmveerand tunni pärast seal . Lüütjala vallamaja on arvatavasti ehitatud möödunud sajandi viimasel kümnendil . Kui ma õigesti mäletan , siis olen kunagi kuulnud , et materjalist , see tähendab lõhatud raudkivist ja tellistest , mis Lüütjala õigeusukiriku ehitusest üle jäi . Sest venestusaja lainel ehitatud ju Lääne-Eestisse ja saartele tosinkond õigeusu kirikut . Ja säherdune , maakivist mõisalauda näoline , ainult et elumajale omaste akendega , aga roosakirjut lehma meenutava lasuna see seal alles raagus pärnade vahel losutaski . " Ei , esimehel — tähendab vallavanemal , noh — ei ole täna vastuvõtupäev . Tunahomme . Tulge tunahomme kell üheksa . Siis ta on kohe hommikust saati siin . " Laiahäälne ja sarnakas kollases kampsunis ja sinises seelikus naine seisis , käed puusas , keset vallavalitsuse tolmust kantseleituba ja püüdis meist lahti saada . " Aga meie soovime lihtsalt oma pabereid sisse anda . Maa tagasisaamise asjus . Ega meil ei ole tingimata tarvis , et vallavanem nad isiklikult vastu võtab . Kas teie näiteks ei võiks seda teha ? Kes te siin vallavalitsuses olete ? " " Ei-ei-ei ! Mina ei võta siin miskisuguseid pabereid vastu . Mina täidan ainult esimehe — või , noh — vallavanema korraldusi . " Muidugi oleks olnud võib-olla tulusam temaga keerutada ja viisatseda . Aga ma ei suutnud end sundida . Ma ütlesin — olgugi , et tabasin Marge laitva pilgu : " Nonoh . Midagi te ehk teete ju ikka ka ilma vallavanema korralduseta , mis ? Kui vallamaja läheb põlema , kas te ootate siis , kuni vallavanem tuleb ja teeb teile korralduse tuletõrjesse helistada ? Või helistate ise ? " Selle peale ütles naine ägedalt : " Noh , kui teie peaksite siin hakkama vallamajale tuld külge panema , helistan ma otsekohe politseisse . " Mina küsisin : " Kuulge , kas teil vallavalitsuse juures maakorraldajat on ? Seaduse järgi peaks ju vist olema ? " " Maakorraldaja on meil muidugi olemas . " " Mis ta nimi on ? " küsis Marge . " Poogen Jüri , noh . " " Tema peaks ju siis meie paberid vastu võtma , " arvas Marge . " Tema teab ise , mis ta peab ja mis ta ei pea , " kuulutas Siniseelik . Mina küsisin : " Kus ta teil siin asub ? " " Siinsamas majas . " " Juhatage meid siis sinna ! " " Teda põle praegu siin . " " Kus ta siis on — kui see riigisaladus ei ole ? " " Läks " Seedrisse " hommikust sööma . " Ma ütlesin Margele : " Sõidame siis sinna . Ma tean , kus see " Seeder " on . " Me pöördusime ukse poole , et lahkuda , kui vallamaja klaastrepilt kuuldus kobinat ja pisut tokerdunud must-hall-valges Muhu kampsunis aasta kolme- või neljakümnene mees kõndis meile vastu . Siniseelik seletas : " Näe , Jüri , miskisugused pealinnasaksad otsivad maakorraldajat — " Noh , ma ei arvanud ju , et härra Poogen sirutab meile selle peale naeratades kämbla ja raputab meil mõlemal käsi ja esitleb end ja palub meil tema laua vastas tugitoolidel istet võtta ja ütleb Siniseelikule , et see tooks diivanilauale kohvitermose ja tassid , ja seletab muhedalt , et " siiski-siiski-siiski — teie ei tule ju vist otse kohvi joomast — nagu mina ... " — ja küsib meilt , kui Siniseelik või koguni ta ise on tassid täis kallanud : " Tähendab , millega saan ma teile kasulik olla — ? " Ei-ei , päris niisugust vastuvõttu me ei oodanud . Seda oleks olnud vabariigi kolmandal aastal vist ka liig oodata . Pärast viitkümmet aastat tumehalli punasevöödilist tuimust . Aga me ei oodanud ka seda , et ta kõnnib meist sõnalausumata mööda , et ta ei vaata meile isegi mitte otsa , aga heidab meile oma pisikestest sinistest silmadest kõrvalpilgu , mida me justkui ei peaks üldsegi märkama . Me ei osanud lihtsalt oodata , et ta läheb nohinal oma laua juurde , istub oma töötooli padjale õmmeldud kassipildile näkku ja hakkab , selg meie poole , lehitsema laual lebanud lillade kaantega toimikut . Ma tabasin end mõtlemas — täiesti pelgamata , et padjakass lööb talle küüned istmikku ... Me ootasime vist terve minut . Siis küsis Marge : " Kas me saime õigesti aru , et teie olete Lüütjala maakorraldaja härra Jüri Poogen ? " Seitsme sekundi pärast häälitses Muhu kampsun : " Ämmm — " Mina ütlesin : " Kui teie vastus oli jaatav , siis paluksin võimalust teile oma paberid üle anda . " Härra Poogen pööras oma tooli kolme nurgakraadi võrra meie poole , kuid jäi ikkagi veel istuma tagumikuga meie suunas . Viivu pärast suvatses ta küsida : " Mäs pabred ? " Mina ütlesin : " Maa tagasitaotlemine . Pluss lisad . " Marge oli istunud laua juurde tugitooli ja läitnud sigareti . Muhu kampsun vahtis lilladesse aktikaantesse . Ma võtsin oma avalduse ja teised paberid rohelises kaustas portfellist välja : " Palun . " Muhu kampsun ei pöördunud mitte sentimeetri võrra . Aga ta siiski küsis : " Mäs maa — ? " Mina ütlesin : " Tahtamaa talu . Siin , Lüütjalal . Päärdi rannas . " " A kes teie olete ? " " Tahtamaa viimase omaniku pojapoeg . See on siin neist paberitest näha . " " Phhhh — " vilistas Muhu kampsun läbi hammaste . " See oo siis jo niiii pikk lugu — " Ega ma ju esialgu ei tõlgendanudki seda kui hoiatust , et niii see lugu võib siis ju õige pikalt aega võtta — kuigi ma ehk küsisin endalt , et mida muud võiks see tähendada ? Seisin seal siis silmapilgu , roheline kaust käes , kuna tema pööras oma lillas kaustas lehte ja ütles : " Eks pange's seie laua peale — " Ma asetasin kausta parempoolsele lauanurgale ja ütlesin : " Aga nüüd kirjutage , palun , siia alla — " ja torkasin ta ette hotellis valmis kirjutatud lehe : Tõend Käesolevaga kinnitan , et olen võtnud Aabel Haljandilt täna , <arv>. aprillil <arv>. a. , menetlussevõtuks Lüütjala vallavalitsuses vastu tema avalduse Tahtamaa talu asjus pluss järgmised sinna juurde kuuluvad dokumendid või nende koopiad . Lisade loetelu — <arv> lisa . Allkiri " Alla kirjutama mina mitte miskile asjale ei hakka , " ütles Muhu kampsun vaikselt , aga kindlalt . Mina ütlesin : " Kuidas siis nii ? Kui ma olen ametlikud paberid teie kaudu vallavalitsusele üle andnud ? " Maakorraldaja raputas pead : " Äi . " Mina küsisin : " Ja sunnite mind sõitma siit maavanema juurde teie peale kaebama ? Mis huvi see teile pakub ? " " Mäspärast s kohe maavanema juurde ? Ma jo ütlesin , et see tuleb pikk asjaajamine . Maavanema juurde võib hiljem joosta . Mätte's kohe alguses . " Mina ütlesin : " No aitäh õpetamast . Aga mispärast see lugu peaks nii kangesti pikk tulema ? " " Näh , iga talu peale on kolm-neli tagasitahtjat . See võtab ju aega . " " No-noh ? Kas Tahtamaa peale on ka mitu ? " " A mäs te's arvate ? Miks selle peale's ei peaks olema ? " " Tohoh . See on ju ekstra huvitav . Kes siin näiteks seda tahavad ? " " Näiteks — näiteks — Noh , kas või seesama naabrimees — kui ju ka sugulane — " " Kes ? " " Noh , see Lepiku Priit . " Kogu seda juttu ei suunanud Muhu kampsun ehk Lüütjala maakorraldaja üha mitte minule , vaid oma lillasse kaustikusse . Aga ta viimane lause oli minu jaoks juba liiga aktuaalne . Seda enam , et Margegi oma kõrvaltvaataja neutraalsusest selle peale reageeris . Vähemalt hüüatusega : " Aabel — kas niisugune asi on võimalik ? ! " Nii et ma astusin maakorraldaja selja tagant , kus ma seni enam-vähem olin seisnud , ümber tema lauaotsa ta ette , pomisesin " Lubage ! " ja võtsin ta laualt telefonitoru . Ning valisin <arv>. Selle numbri olin eile Lepiku Priidu suust oma märkmikku kirjutanud ja number oli mul meeles . Nelja-viie tirina pärast ütles Priit " Jääh ? " Mina seletasin , kes räägib . Ja ütlesin siis : " Kuule , ma olen praegu vallavalitsuses . Jajah . Mõni siin kutsub seda ikka veel täitevkomiteeks . Ma kõnelen maakorraldaja isand Poogna laualt . Ja tema teatas mulle ühe minuti eest suhu ja silma , et sina oled ka soovi avaldanud Tahtamaa talu tagasi saada . " " Mis joba see peab olema ? " hüüdis Priit . Mina ütlesin : " Ma arvan ka , et joba . Nimelt . Aga ole hea mees ja ütle seda talle nüüd minu kuuldes oma suuga — " Ma ulatasin telefonitoru isand Poognale . Too hämmeldus pisut ega suutnud otsustada , mida telefonitoruga teha . Ta oleks võinud ju toru lihtsalt hargile panna , aga ta tõstis selle kõrva juurde ja ütles : " Äh ? " Nii et ma kuulsin selgesti Priidu häält : " Kuule , Jüri , mis asja sa oled seal jampsinud — " Isand Poogen ütles oma tasasel just nagu kobaval aga ikkagi häirivalt häirimatul häälel : " Ah soo . No siis ma sain omal ajal valesti aru — " Kusjuures ta pigistas nüüd telefonitoru kõvasti vastu kõrva , nii et ma Priidu poolt vastuseks öeldut enam ei kuulnud . Maakorraldaja lõpetas : " Nonäh . Olgu peale . Mis sa tühja . Ja-jah . " Ta pani toru aparaadile ja jatkas oma lillasse kaustikusse vahtimist . Mina ütlesin : " No näete . Te saite ikkagi valesti aru . Ja et seda enam ei juhtuks , kirjutage nüüd minu tõendile alla . " " Äi . Mäspärast ? " Mina ütlesin : " Tegelikult on teil , teate , isegi õigus . Sel allkirjal pole tähtsust . Sest mul on siin portfellis teine komplekt neidsamu pabereid . Teil tuleb need ju seaduse järgi läbi vaadata ja vallavolikogust läbi lasta ning maavanema kätte saata . Eks ole ? " " Mis siis ? " " Andke nad mulle tagasi . Ma viin nad ise Kuressaarde maavanema kätte . " " Hm . Tuttav mees — ? " Mina ütlesin , endastmõistetavalt ja möödaminnes : " Isa . Maavanema isa oli minu ülikoolivend . " Ma sirutasin käe oma rohelise mapi järele välja — Muhu kampsun ütles aeglaselt , vaikselt ja üha täiesti häirimatult : " No vaatame , mis teil siin siis on — " Ta avas mapi ja luges mu avalduse läbi . Ta viipas näpuga taburetile oma tooli kõrval — " Istuge ! " — ja lehitses kõik üheksateist lisapaberit üksteise järel läbi . " Mmmm . Teil peab olema ka tagasinõutava talu plaan . " " Nummer üksteist , " ütlesin mina , " on koopia plaanist . " " No näete . Koopia . Aga plaani ei ole . Kus mina tean , et koopia on õige ? " Mina ütlesin : " Issand jumal . Palute mult plaani originaali . Olge head . Siin ta on — " Ma võtsin portfellist Tahtamaa plaani aastast <arv> kõiges selle üheksakümneaastases karedas eheduses — " Vaadake , võrrelge , veenduge . Ja kui olete veendunud , lööge koopiale oma tempel peale . " " Äi-äi-äi . Mäsasja mina siin võrdlen ? " " Aga mis asja teie siis siin istute ? " " Mina kogun mulle toodavad paberid kokku , saate aru . " " Aga kontrollite ju ka , et iga taotluse lisad oleksid ehtsad ja et kõik vajalik oleks esitatud . " " Äi . Mäspärast ? Kas mõni paber on puudu või äi , see on igaühe enese asi . " Mina ütlesin : " Kui nii , siis on ju lausa mu kohus küsida teilt , kas nüüd on kõik vajalikud paberid mu taotlusele lisatud ? " Kampsun vastas nähtava mõnuga : " Aga kust mina võin teada . Tuleb ütleme homme suptsi mõni uus määrus ülevalt alla — ja on mõni uus lisapaber vajalik . Saate aru ? " Mina ütlesin nii heatahtlikult kui suutsin : " Saan aru küll . See on homme . Või ülehomme . Aga täna ? Kuidas tänase seisu juures on ? Kas mul tuleb veel midagi lisada ? " " Ma ju ütlesin juba — " " Mida ? " " Et tuleb esitada plaan . " Mina seletasin uuesti — et näete , siin see on . Ma laotasin plaani ta nina all ta kirjutuslauale lahti . Ja panin poole peale vähendatud koopia selle kõrvale . Ma seletasin , et hooneid Tahtamaal enam ei ole . Et seda teab tema kui kohalik elanik küllap isegi . Ning et mõõtude tõetruudust on võimalik kontrollida üpris lihtsal moel . Tal oli neljakümne sentimeetri pikkune koolijoonlaud sealsamas laual . Ma mõõtsin sellega originaalil ära kahe rohelise põllutüki vahelise kauguse — <arv> sentimeetrit — " Ja vaadake , koopia on mõõdus üks kahele — ja seesama kaugus peab koopial olema <arv> sentimeetrit . Ja näete , täpipealt <arv> ta ongi ! Ja kuna maakera pole üheksakümne aastaga Tahtamaal ei kokku kuivanud ega ka paisunud , kehtivad kõik mõõdud seal samas proportsioonis ka praegu — " Ma ei tea , mis see oli , kas eesti bürokraadi ootamatu õppimisvõime või vastupidi , tema täiesti ootuspärane viitsimatus midagi ette võtta niisuguse kliendi suhtes , keda ta ikkagi tõsiselt ei võta , aga pooletunnise minupoolse seletamise järel lõi isand Poogen mu plaanikoopiale maakorraldaja templi peale . See tähendas , et maakorraldaja oli plaaniga tutvunud ja tunnistanud selle õigeks . Ning veel enam : Kampsun kirjutas ka mu " tõendile " alla . Ma küsisin : " Ja millal te selle nüüd maavanemale edasi saadate ? " " Ma ütlesin : see võtab aega . See peab ju enne täitevko — tähendab vallavolikogus läbi vaadatama — " Mina ütlesin : " See ei võta ju üle viie minuti ! " Kampsun ütles : " Näh . Te olete ka säherdune karukütt , kes arvab , et karutapp kestab nii kaua , kui kuul lendab . Vale ! Ma olen ise kõhutanud kolm ööd puuvõras lavatsil — enne kui — " Mina ütlesin : " Täna on reede . Ületuleval reedel helistan ma maavanemale ja küsin , kui kaugel see asi on . " Kui me Margega vallamaja eest Kuressaare poole tagasi startisime , küsisin : " Noh , kuidas sulle tundub ? " Ja tema vastas : " Mitte ma ei usu , et see asi nüüd klaar on . Mina arvan , nad tahavad jätta Tahtamaa vallale ja teha sellega mingit omaette äri . " Ja mis eriline erootika-ekspert mina siis õieti olen ? ! Ma ei vestle endaga selle üle kuigi sageli , aga kui , siis olen endale alati tunnistanud ; keskpärane , arvatavasti . Niivõrd keskpärane , tegelikult , et isegi todasama oma eeldatavat keskpärasust ei saa ma kuigi kindlasti väita . Minu koolipoisiaastail oli mul olnud kolm põgusat kogemust . Aga need olid olnud enam-vähem lapsed , kooliplikad , kes mulle midagi ei õpetanud . Järgnesid mõned tudengitüdrukud , kellest ühega ma ehk hakkasin aimama seksi kõrval armastuse olemasolu . Ja siis tuli Iira . See oli Tartus , mu teise tudengikorteri lese perenaise tütar , Tähe tänava alguses . Kolmekümnene lahutatud noorik . Oma hüljatuses ( ma ei tea , mis asjaoludel lahutus oli sündinud — tema ema andis mõista , et mehe vastutustundetu kergluse tõttu ) , oma nii või teisiti juhtunud hüljatuses küps ja armuelevil naine , kes õpetas mu vähemalt seksi asjus enam-vähem välja . Kas või näiteks nõndagi , et tõi meile ühiseks lugemiseks ja katsetamiseks voodisse kaasa van der Welde sõjaeelsest ajast kuulsa raamatu . Väike himurakene kahupea Iira . Esimesed ajad arutult andunud , pikkamööda üha tõtakam ja tujukam ... Ma ei mäleta enam üksikasjus põhjuseid ega nende proportsioone . Igatahes vahetasin aasta või pooleteise pärast oma tudengituba . Ja ühes sellega taandus Iira mu elust . Ma ei usu päriselt , et see oli nii märkamatu taandumine , nagu mulle praegu tundub . Igatahes ilmus tema asemel sinna — mu ellu tähendab — Eerika . Tuhkblond , vaikne , mõnikord rabavalt vaimukas tüdruk , filoloogiatudeng sel ajal. Kellest sai enam kui kaheteistkümneks aastaks mu naine , ja mu poja ema , Mihkli ema , kuidas ütelda , igaveseks ajaks . Me sobitusime minu meelest õige hästi . Aeg , viiekümnendate teine pool oma peaaegu et vabanemise illusioonideta pärast Stalini surma , soodustas seda . Kõik tundus kuidagi enam-vähem kindel . Mina võisin tunda end ju olevat lausa õnnega koos : <arv> vahistatud ja arvatavasti maha lastud ohvitseri poeg , kes oli kerkinud vabariikliku kirjandusliku keskajakirja toimetuse saba peale . Ja ka meie isiklik elu — korras ju ometi ! Olgugi et pikapeale , noh , võib-olla et pisut igav ... Aga ometi mitte nii saatuslikult igav , et mulle öelda , nagu Eerika mulle tol hommikul pärast Mihkli kooliminekut ütles : " Sina sõidad siis täna Tartusse . Oma Du Bellay asjus — või kes sul seal on — " ( ma olin alustanud katseid Joachim Du Bellay " Kahetsuste " tõlkimiseks ) — " Kuuks ajaks . Nagu sa ütlesid . Ja tead , mis mina olen otsustanud ? Mina panen siin vahepeal oma kohvri kokku , võtan Mihkli kaasa ja lähen ära . Oma vanemate juurde , esialgu . Seda ma ütlen selleks , et sa teaksid , kus ma olen . Aga mitte selleks , et sa tuleksid mind sinna veenma ja tagasi kutsuma . " Seda ma ka tõesti ei teinud . Ma ei käinud teda palumas ümber otsustada . Vähemalt hiljem mitte kordagi . ( Paistab , nagu oleksin selle peale siiamaani uhke ... ) Aga tolsamal hommikul püüdsin teda veenda küll . Otsustasin lükata oma sõidu õhtusele rongile edasi ja püüdsin suruda mind tabanud maaväringu-tunde maha : " Mis sa jaburdad ... ? ! Kuidas siis äkitselt ... ? ! Mis sul siis meie elus puudub ... ? ! Kas raha ? Aga see pidi sul olema ju ette teada — minuga abielludes ! Minu töö taolisi töid on siinmaal kõigi võimude ajal tehtud peaaegu-et-muidu . Või ei rahulda sind meie korter ? Noh , see pole ju tõesti suurem asi — kaks tuba ühiskorteris . Aga ikkagi ruumikad toad ja kus ? Teadlaste majas . Ja sa oled ju saanud — ja mina ka — kaks või kolm korda nädalas oma õndsuse kätte ja sa pole iial öelnud , et sa tahaksid sagedamini ... Mis sul siis nüüd korraga on ? ! " Ma rääkisin talle kaks tundi . Tal ei olnud sel ajal veel kedagi teist , nagu ma hiljem teada sain , aga järele ta ei andnud . Ja siis sai ka minu mõõt ühekorraga täis . Nagu mul elus aeg-ajalt on juhtunud . Ainult võib-olla mitte nii olulisel silmapilgu . Ma ütlesin : " Kui nii , siis nii . Ja kuna sina oled selle meie lahkumineku algataja , siis pead sa olema ka meie taas-ühtehakkamise algataja . Kui sa peaksid ümber mõtlema . Ja kui see mulle siis veel sobib . " Minu Tartusse-sõidu kohver oli mul pakitult sealsamas . Ma haarasin selle kaasa ja marssisin korterist välja . Kui ma kuu aja pärast tagasi tulin , oli Erika ära ja Mihkel ära ja korter vastavalt tühi . Proua Viidik , muusikateadlane ise ja muusikateadlase abikaasa , Viidikud elasid meie korteri kolmes ülejäänud toas , andis mulle üle vahepeal saabunud posti . Selle seas oli Eerika käega kirjutatud ümbrik . Ma ei ütle , et oleksin sööstnud seda avama , aga avamata ma seda ei jätnud . Tänasin proua Viidikut posti eest , astusin tuppa , istusin uskumatult tolmuseks muutunud laua taha ja käristasin ümbriku lahti . Ning lugesin tema pisut pedantse käekirjaga kirjutatud ridu : Aabel , Mida mu äratulek Sinu juurest mulle tähendas , on minu asi . Sulle pidi see minu arusaamise järgi olema esmajoones karistus . Ning ma arvasin esialgu kaua , et sellisena seda rängem , mida enam Sa võisid üksnes oletada , mille eest see Sind tabas . Sest kindel ei saanud Sa ju olla , et Sinu kõlvatusi on tähele pandud ja mulle neist räägitud . Aga nõnda see on . Meie väikeses ühiskonnas on igal pool kellegi sugulane või semu või sõbranna , kes märkab ja jätab meelde ja räägib ära , olgu ärarääkimise ajend tema enese meelest hea või kuri . Ma tean ilma iga kahtluseta , et Sinu eelmise bellaytamise ajal või kuidas seda peab nimetama , liikus Hanna Tartus Sinu " Park-Hotelli " toas sisse ja välja kõigil kellaaegadel ja kõikmõeldavas riietuses kasukast negližeeni . Aga siis sain ma aru , et mida täpsemalt Sa tead mind seda teadvat , seda ängistavam — hea küll , ütleme seda tülikam see Sulle on . Nii et olgu Sul teada : ma nägin ühe vahejutustaja kaudu pealt , kuidas te ükskord allkorrusel kaminaga puhvetitoas , arvasite end nelja silma all laua aga õhtusööki ootavat . Ja kuidas Hanna toppis käe Sinu või Sina toppisid Hanna käe oma püksiaugust sisse — kumb , sellest ei saanud ju pealtnägija aru , aga see on ju ka ükskõik — Ma käristasin selle kirja väikesteks tükkideks ja panin talle tuhatoosis tule otsa . Oh kurat ... Seal puhvetis on tõesti kahes seinas peeglid , üks neist nurgeti köögisissekäigu vastas . Nii et köögipiigade jutule Eerika nüüd toetus ... Aga paraku ei muutnud see asja , vähemalt mitte oluliselt . Nagu öeldud , käristasin selle kirja katki ja põletasin ära ja vastust talle muidugi ei kirjutanud . Mu järgmine kontakt Eerikaga oli kohtukutse . Tema poolt minu vastu alustatud lahutusasi oli mitu korda kohtus arutusel ( mina selle arutamisest osa ei võtnud ) , kuni meie advokaadid jõudsid selleni , et meie abielu lahutati kokkuleppel . Aega , mille taustal toimus lahutusprotsess , pluss aega aastapäevad pärast seda nimetasin kuskil eespool ajaks , mille jooksul mu naistagapõhi oli juhuslik ja hõre . Kuni Marge ilmumiseni . Tähendab — harvul tõetaotlemise minuteil iseendale tunnistada : mis suurem armuasjade asjatundja mina nende kogemustega olen ... Või mis sügavam armastusest johtuvate tundevõbinate analüst . Aga siiski . Sel Lüütjalalt Kuressaarde tagasisõidul adusin jälle toda aeg-ajalt Marge läheduses tuntud imelist ja tegelikult pigem hingematvana kui hingamisruumi pakkuvana tunduvat vabanemislumma , mida ma küll iial pole tajunud seismilise nähtusena — nagu orgasmi — , aga mis oma valdavusega ja imendamisjõuga on iga kord olnud otsekui mingi psüühilis-atmosfääriline hiiglalahendus , imeline kuklast varvasteni ulatuv õndsus , orgasmiga võrreldes leebe-leebe-leebe ja ikkagi orgastiline . Me ostsime linnast kaks pudelit veini . Me läksime hotelli tagasi ja olime — päisipäevast sügava õhtuni — õnnelikud . Teineteise kõrval , teineteise peal , teineteise all , teineteise juures . Vähemalt mina . Niipalju kui ma seda oskan . Ja mulle tundub , et tema ka . Muuseas , ma püüdsin ka selgusele jõuda , millest see eriline — nojaa , vististi kõlab sõna õnnetunne tobedalt , nii et ma ütlen lihtsalt tunne — millest see eriline tunne johtus . Aga leidsin üheainsa seletuse , niisuguse , mis arvatavasti seletas asja ainult osaliselt : kaheteistkümne aasta jooksul oli meie läheduste püsiruumiks olnud ( üheksakümne viiel juhul sajast ) minu magamistuba seal Vana-Posti tänaval . Võib-olla oli paiga kodune harjumuslikkus lisanud asjasse kordkorralt turvatunnet . Samal ajal , kui korduvus oli teiselt poolt meie ohustatust just nagu esile uuristanud , meie kaitstusekujutlust aina hapramaks muutnud — endaga , et üks kord peame me ju vahele jääma — , sest ükskord peab ju juhtuma , et sel ajal , kui meie oleme siin kõige paljastatavamal moel kahekesi — noh , heliseb näiteks uksekell , heliseb veel ja veel ja veel . Kuni olen sunnitud minema ja avama . Ning et seal seisab siis Elmar — ma ju tunnen ta ikkagi ära , kuigi ma teda õieti ei tunne . Kahvatu , range , tähtis , astub ta minust mööda , põlgusväärne , muidugi , aga mida ma veel palju tajutavamalt tunnen — põlastav , siseneb ta endastmõistetavalt ja kuulutab : " Ma tulin Marget siit ära viima — " Ja mina ei tea , mis ma pean tegema . Ma ei tea , kas ma pean laskma tal magamistuppa minna ja Marge kaasa viia . Või pean ma püüdma teda töötuppa suunata ja pidama seal paigal . Või pean ma tõukama ta trepikotta tagasi ja lööma korteriukse ta nina all kinni — Ma ei saa salata niisuguste , olgugi põgusate , kujutluste olemasolu ega seda , et nende taga ( ja võib-olla , et aegamisi tihenedes ) sigines minusse teatud püünisesse-sattunu tunnet . Sest kujutluse kõrval , et Elmar tuleb lihtsalt uksest sisse , heiastus ju ka teisi . Näiteks , et ta tuleb mööda vana tuletõrjeredelit , mis tõusis paekivimüüri pidi magamistoaaknast mööda . Aga oli aknast ikkagi kolme meetri kaugusel . Nii et ma ei saanud parimal tahtmisel aru , kuidas tal õnnestub sealt kitsale paesele aknalauale pääseda . Aga mõnikord läheb see tal silmapilguks korda . Või vihmasagaras tulla ja vastu ruutusid kõbistada ja sisselaskmist nõuda . Nii et mu turvalisustunde taga on aeg-ajalt lõksu-püütuse tunne . Eriti kui ta vaatab meile läbi märja akna oma märgade tuhkjate juuste alt oma märjast kahvatust näost ülalt alla otsa . Lõksu-püütuse tunne . Aga siin , peaaegu kahesaja kilomeetri ja kahe väina taga — ei midagi taolist . Ja miks mitte . Lastepsühholoogidel vähemalt on ju teada , et äikeseargadel lastel on kombeks tunda oma hirmu ennekõike kodus , tuntud paikades ( kus piksenooled on alati teada , millisesse urgu nad on pugenud , samal ajal kui nad võõras ümbruses tunnevad end äikese ajal vabalt või peaaegu vabalt — sest seal ei oska ju pikne neid leida ega tabada ... Ja kui lastega oli nimelt nii , võis ju täiskasvanutega pisut niisamuti olla — või koguni pidigi pisut niisamuti olema . Siin , Margele ja mulle võrdselt võõras paigas , pidime olema lõksulangemise eest kaitstud . Nii et pärast kerget kohvikueinet tulime oma nõndanimetatud hotelli tagasi , maksime — peremehe rõõmuks , sest külalisi oli tal nii varasel aastaajal alles õige harva , oma toa eest järgmise hommikuni ja sulgesime end täies anonüümsuses sesse tüütult ja lohutavalt roosalillelise tapeediga karpi . Ning magasime seal lõpuks veel ühe imeväärselt hõlpsa hingamisega öö . Esmaspäeva hommikul jätsin Marge hotellituppa hommikust und haukama ( " Aabel — ma pole aa-ammu nii lahedasti maganud kui täna öösel — " ) ja läksin üheksaks maavanema vastuvõtule . See noorhärra ei tundnud mind esimesel hetkel ära . Ja ta oligi ju sel ajal , viieteistkümne aasta eest , kui ma Tartus tema isa Tähtvere tänava korteris käisin , vist kaheteistkümnene jõmm . Tähendab , ta on nüüd kakskümmend seitse . Ja miks ka mitte — kui vabariigi uus peaminister sai üleeile kolmkümmend kolm — Nii et ma vastasin nipsakale ajakirjanikule , et kas ta ikka suudab oma ülesannetega toime tulla : " Kuulge , kui meiega võrreldes hiiglasuurel ja konservatiivsel Inglismaal William Pitt ( ega ma ei teagi , kas ma mõtlesin vanemat või nooremat Pitti — mõlemad tundusid kõlbavat ) tuli oma asjaga toime — mis pagana pärast ei võiks siis ka tema ? ! " — Tähendab , maavanem ei tundnud mind esimese hooga ära . Aga kui ma tuletasin talle meelde , kuidas ta demonstreeris viieteistkümne aasta eest , koolipoisina , oma Tähtvere tänava õues omaenda poolt vastselt remonditud " Yamahat " , romuhunnikut , mis imemoel siiski põrises enam kui küllalt , ja demonstreeris seda kellelegi onule nii ennastunustavalt , et määris oma lühikesed püksid ja pikad sokid ratta alles kuivamata kollase värviga lootusetult kokku , nii et ma koos temaga tema isalt vabandust palusin , siis tundis ta mu otsemaid ära : " Õigus-õigus ! Teie olete ju onu Aabel — " Ma seletasin talle oma Tahtamaa tagasitaotlemise loo lühidalt ära . Meremuda küsimust siiski nimetamata . Ja palusin tal pidada mu taotluse lahendamisel silm peal . Ja tervitada oma isa , kes , nagu ma põgusalt teadsin , pidi seisma nüüd Tartus mingi ehitusaktsiaseltsi eesotsas . Kui ma maavalitsusest hotelli jõudsin , ootas Marge mind juba hotelli verandal . Nii et me sõitsime kell <arv> Tallinna poole teele . Aga ilmsesti ei raatsinud me sedamaid pärale jõuda . Sest kui selgus , et ta polnud , Marge , tähendab , polnud käinud ei Valjala kirikus ega linnamäel , pöörasin Kõljala teeristilt sinna . Mina olin käinud linnamäel ja kirikus isaga kunagi umbes kümnese poisina , õpetaja Elkeni päevil , kes oli näidanud meile , see oli mul igatahes meeles , oma kuulsat ristimiskivi ja kinnitanud oma kiriku kohta , et seda oli asutud ehitama kohe linnuse vallutamise järel aastal <arv> ning et see oli järelikult Eesti vanim säilinud kirik . Säilinud oli see ka veel aastal <arv>. Aga mulle tundus , et muru , mis oli kasvanud müüride ümber viiekümne aasta eest , oli nüüdseks liiva ja umbrohu eest oluliselt taandunud . Ja kiriku sees — me hankisime ju igatahes ka võtme ja käisime kirikus ära — oli mõõtmete-mulje , nagu vist säherdusel puhul alati , uskumatul määral ahenenud . See oli ju veel ainult raske hall kivikarp . Ja aknaist langevate teravate valgusekriipsude kiuste olid hallituselaigud müüridel nii valdavad , et viiekümne aasta eest veel hõlpsasti nähtavad seitsmesaja aasta tagused rohekad ja kollakad , aga kokku ikkagi hallid pintslijooned olid vaevalt veel hallitusest eraldatavad . Marge pigistas mu rannet ja küsis : " Kas me jõuame kunagi sinnamaale , et — ? " Mis võisin ma talle niisuguse küsimuse peale vastata ? ! Kui see oli lisaks esitatud ka veel sellisel peaaegu et kannataval ja poolpühalikul toonil . Nali oleks olnud ainus võimalus — ja siis oligi see mul juba leitud ja juba suus — ja sealsamas neelasin selle alla . Sest korraga tundus , et enne väljaütlemist tuleks seda kaaluda . Nii et ma võtsin ta randme ja suunasin ta kirikust välja , autosse , mis toimetas meid minutiga kadarikku , linnamäe jalale . Ka linnamägi oli muutunud poole sajandiga muinasjutulisest ähvardavast asjast kahetsusväärseks katkiseks , vaevalt veel olemasolevaks kanniks . Inimlikeks põllukivideks justkui liiga suurtest , hiiglaste omiks siiski liiga tillukestest põllukividest valliks , mille krobeduse ja varisemuse aprillilõpupäike hoolimatult alasti kiskus , samal ajal kui kadakapõõsad valli ümber väristasid külma kevadtuule käes okkaid . Me ronisime vallile ja vaatasime ringi . Mina ütlesin : " Ja siin niisamuti : kas kunagi — või millal ükskord ? ! Parkimisplats teeviitade ja skeemidega . Pronkstahvlid , mida metallivargad hommepäev puruks ei tao ega parselda välismaale maha . Tahvlitel Läti Henriku tekst — ladina ja eesti ja noh olgu peale — inglise keeles . Püüdsin seda teksti meelde tuletada ( selles oli muidugi ka Margele imponeerimise uid ) , aga ega ma seda ju kuigivõrd ei mäletanud : ... Nõutakse paremate poegi pantvangideks . Valjala saarlased , kes kunagi olid kõrkuse lapsed , saavad sõnakuulmise lasteks ... kes kunagi oli kristlaste tagakiusaja , saab nüüd korraga kaasvennaks ... ja siis antakse üle suursuguste pojad , kellest esimese , kui talle oli usutõdesid õpetatud , kastis auväärne Riia piiskop rõõmu ja suure hardusega püha ristimise lättest — Ma ütlesin : " Näe , seal see läte on , seesama tumedam lohk keset õue . Seal oli kaev — " Marge küsis : " Kas sul külm ei ole ? Minul on külm — " " No läheme siis tuulevarju . Mis me siin vahime ! Pronkstahvleid me siia ju niipea ei saa . Ja võib-olla oleks Henriku teksti järgi neile Muhu linnamäel hoopis õige koht — " Me sõitsime Orissaare poole minema , aga nagu öeldud , justkui ei raatsinud edasi jõuda . Ei Marge , ei mina . Kuskil Autla kandis pidasin kinni . Seal roosatas tee ääres mingi nagu peamiselt kahest väikesest verandast kokkupandud turistide teenindamise kiosk . Üks meie püksatu eramajandusse-sööstu pisikehastusi , nagu neid praegu leidub suuremate maanteede ääres vähemalt igal kümnel kilomeetril . Ja nagu neid varemini tuhandelgi ei leidunud . Igaüks enam-vähem lootusetu ettevõte ja igaüks teatud mõttes hädavajalikult läbitehtav eksperiment . Mõni ehk ka õnnestuv seas . Kolmepäevase kasimata habemetüükaga aasta neljakümnene ogalik hüüdis meile täiesti ebatüüpiliselt : " Tervitus külalistele ! Võtke aga platsi ! Ja mida tohib pakkuda ? " Ja vahtis meid kollaste hammaste särades . Ma mõtlesin : Nagu oleks raamat , mille ta meie sisse astudes leti ääre varju pistis , nüüd taas seesinane kolmekümnendail ju eesti keeldegi tõlgitud teesklusõpetus — mis selle nimi oli ? — " Kuidas võita sõpru ja mõjutada inimesi " — ? " Mis teil siis pakkuda on ? " " Ega meil siin praegusel minutil suurt põle ... Aga " Turisti einet " ikka on . Ja õlut , muidugi , Kuressaare veskiõlut ja — " Mina küsisin : " See " Turisti eine " , see on teil see veneaegne , punastes plekkpurkides — ? " " Seesama , neh . Aga see käib veel viis aastat . Metsaveoautojuhid söövad seda mul siin iga päev ja kiidavad — " " Aga kas teil mune on ? " " Tjaa , peaks olema — " Ta käis köögis vaatamas ja tuli letiruumi tagasi — " Kolm muna on järel — " Mina ütlesin : " Väga hea . Munege neljas juurde ja tehke meile kahed härjasilmad . Ja kõigepealt kaks kuuma kohvi . Ja prouale kohvi juurde suur pits rummi . Rummi teil on ? " " On-on . Castro enese rumm . " " Kas või Castro enese . " Ta tõi meile kohvi ja Margele rummipitsi : " Vaadake mul siin siis maja järele , kui ma muna järel käin . See on siit sada sammu . " Ta läks meile silma pilgutades minema . Ja ma ei osanud paigutada teda ei temasuguste paratamatult ebaõnnestuvasse halli massi ega ka õnnestujate kirevasse vähemikku . Või siiski ? Kui tema eelduste hõredust arvesse võtta — mõne turbaraba kümnik või kolhoosi traktorist , eks ta hiljuti oli . Igatahes läks ta minema ja Marge ning mina jatkasime ta tühjas lokaalis seda , mida me olime kogu oma tagasitee jooksul autos teinud : Tahtamaa-teemalist arutlust . Kusjuures ma meeldimusega märkasin , et Marge mõtles ses asjas minuga põhimõtteliselt sama moodi , kui ta ju mõneski asjas ei tarvitsenud musitseerida minuga nii sajaprotsendiliselt unisono : " Tead , ma mõtlen : kui see asi sulle nüüd tõesti niimoodi sülle peaks sadama — siis tuleks sellest võib-olla kinni võtta küll . " Ma olin ise kaalunud täpselt sedasama . Võib-olla koguni juba otsustanud täpselt sedasama . Muidugi olin selle kõrval vaaginud ka asjasse üldsegi mitte puutumist . Ja Marge proovimiseks käisin just tolle asjasthoidumise-hoiaku praegu tema rummiklaasi kõrval välja : " Ah et ma peaksingi siis mudakaubandusse sukelduma ? " Tema pani sigareti ette ja ma andsin talle tule otsa . Ta rääkis rahulikult : " Noh , mitte just kaelani , eks ole . Ja üldse — ega ma ei tea . Sa otsustad selle asja ju ise . Aga ma mõtlen , et tasub kaaluda , kumb on targem ; kas lasta teistel , noh , näiteks sel isand Luugil või kellel tahes , selle mudaga äri teha ja teenida — või teenida ise ... " Ta näis teispool suitsupilve sellest mõttest teatud määral innustuvat ( nagu see oli ajuti innustanud mind ennastki ) : " Ja miks õieti mitte ? Jätta oma Montaigne'id ja Bellayd aastaks-paariks kõrvale ja tõestada end vahelduseks hoopis teisal ? " Mina muigasin : " Sa räägid nii , nagu ei kavatseks sa ise ka sugugi kõrvale jääda — ? " Marge ütles : " Igatahes olen ma mõtelnud — Ma võiksin ju mudandusasjaga kiiresti tutvuda . Midagi olen ma ju juba ameti poolest selle kohta lugenud . Kas või mudaravi ja südamehaiguste seostest . Ja kui ma nüüd käiksin ütleme Saksamaal ja saaksin vadata , kas ja mida seal ühes asjas on ära tehtud — " " Mis asjas ? " " —Ma olen mõelnud niisugusest meremuda-preparaadist — kujuta ette — , kus muda on puhtaks pestud , tema põhielemendid on kuivatatud ja peenendatud . Ja tingimata ka lõhnastatud . Ja niisugune lavendli- või sirelilõhnaline pulber on ilusas , ütleme poolekilolises pakendis müügil . Inimene ostab selle apteegist või rohukauplusest ja puistab kodus oma isiklikku vanni . Noh , võib-olla ka rohkem , võib-olla ka kolm-neli niisugust pakki . Ja laseb paraskuuma vee peale . Ja paari minuti pärast on tal tema meelislõhnaga mudavann käes . Ja kui ta on seal oma aja ära lesinud , teeb ta äravoolu lahti ja vann voolab tühjaks . Sest mudamass on just sobivalt vedel . Ja sel ajal , kui vann tühjaks saab , on ta iseenese juba duši all puhtaks uhtnud ja siis vanni niisamuti ja lõõgastub kerge teki alla omaenese isiklikul diivanil . Kui palju kokkuhoitud aega ja võidetud mugavust ! Nii et selle nimel sünnib meie preparaadi eest igatahes midagi maksta — " " Tähendab sinu poolt — suur kamakas know-how'd , nagu nüüd vist peab ütlema ? " " Nojaa , " muigas Marge — " nagu sa tead , raha mul sinu firmasse investeerida ei ole . Siis seda . " Mina ütlesin : " Aga võib-olla oleks ikkagi kõige targem jätta see muda esialgu puutumatult sinna , kus ta on — ? " Marge ütles kaalutlevalt : " Nojaa . Võib-olla . Aga mida see esialgu tähendab ? Sa oled kuuskümmend kaks , eks ole — Aga sina otsustad . " Seal jõudis meie kõrtsmik tagasi — ja ma mõtlesin : Kui ta tuleb nüüd tõesti üheainsa munaga meie härjasilmade tarvis , läheb ta kuu aja pärast pankrotti . Või pigem : ta on juba pankrotis mees . Algusest peale , enne algust , enese teadmata — pankrotis mees . Kui tal on vähemalt kümme muna kaasas , on tal võib-olla lootust — Tal oli väikese valge , sangaga pappkarbi sees kuus muna . Nii et ma ei langetanudki tema kohta lõplikku otsust või pigemini unustasin seda langetada . Ta praadis meile á kaks muna sealsamas pannil ära , vanaaegse veneaegse hõõgspiraaltraadi kohal letitaguses köögis , ning tõi taldrikud , endal valge ja mitte kuigi määrdunud põll ees ja ploknoot põlle taskus ja pliiats kõrva taga , lauale . Juurde pakkus ta meile värsket võid ja väga head Saaremaa rukkileiba . Aga selle nimi oli tema suus ikka veel " Borodino " — või tema tegelikus häälduses " Puradiino " — nii et — ajaloo tõukel — koguni kolmekordne moonutus — Ja Pinocchioga pole sel leival enam isegi mitte vägivallal põhinevat seost . Me sõitsime Tallinna tagasi , aeg-ajalt ikka veel Tahtamaa kohta lauseid vahetades . Kella viie ajal olime Hiiul . Kui ma hakkasin Vabaduse puiesteel pidurdama ja Margele meenutama , et ta pisut enne seitset Vana-Posti tänaval kohal oleks , et kella seitsmeks " Reederisse " kohale jõuda , ütles ta : " Kuule , sõidame otse sinu juurde . Muidu tuleb siin asjatuid ärritusi — " Ja ma sain temast muidugi aru . Ja adusin , ma ei tea mitmesaja mitmekümnendat korda meie olukorra naeruväärset ja pentsikut kipakust , meie sõltuvust inimesest , tema fataalsest Elmarist , kes poleks tohtinud meid sõltuvuses hoida . Ma ütlesin : " Hea mõte . Praegu end tunniks ajaks näidata ja uuesti ära kaduda oleks tõepoolest liig — " " Kui ta muidugi kodus on — " pomises Marge . Me sõitsime Vana-Postisse ja läksime üles . Samal ajal , kui Marge käis duši all ja triikis köögis triikimislaual oma kleiti , tõmbasin mina telefonijuhtme kontaktist välja , et mind ei segataks , ja püüdsin isand Luugile esitamise tarvis mõned põhimõttelised asjad oma ettepanekust kirja panna : Härra Lingo Luuk , ökonoom , elukoht Rootsis , Lidingöl , Doktor Marge Taaver , arst , elukoht Tallinnas härra Abel Haljand , literaat , elukoht seal ja seal ning ( mõned vabad read isand Luugi häirimiseks ) asutavad käesolevale allakirjutamisega firma " Tahtamaa " , mis asub Saaremaal Lüütjala vallas ja mille tegevusaladeks on mudaraviteenuste ja mudaravipreparaatide ning nende kohapealseks kasutamiseks sobivate turismiteenuste , s. o. hotelliteenuste müük . Firma tegevuse võimaldamiseks loovutab firma eelpool nimetatud kaasomanik Haljand oma " Tahtamaa " -nimelise talu loodenurgast firmale kaks hektarit maad . Firma teine kaasomanik Lingo Luuk annab firmale kaks miljonit Eesti krooni . Selle eest püstitatakse firma krundile a. mudaravila hoone ja b . raviliste majutamiseks mõeldud motellitüüpi eluhoone . C. püstitatakse mainitud raha eest mudaravila krundile laboratooriumihoone mõnede firma poolt arendatavate preparaatide tootmiseks . See hoone on projekteeritud nii , et seda saab tarviduse korral vastava tootmishoonena avardada . Firma tegevuse võimaldamiseks annab kaasomanik Haljand firmale jooksvalt selle poolt nõutavat meremuda patsientidele müüdavate teenustega kaetud määral — ( See piirang püüdis vältida võimalust , et Luuk etc . hakkab ostma odava hinnaga meremuda selleks , et müüa seda kõrgema hinnaga kellelegi edasi ) . No nii . Ja samas vaimus veel lehekülg või kaks . Marge tahtis teada , mida ma olen isand Luugi tarvis kirja pannud , ja ma läksin kõike seda talle ette lugema . Ta kavatses esineda " Reederis " sessamas riietuses , mida ta oli kandnud viimased kolm päeva — või mis tähendab kavatses esineda — kui tal lihtsalt ju polnudki muud võimalust — minu riidekapis oli tal ju paljalt üksainus kodune kittelkleit — ühesõnaga sessamas helelillakas kostüümkleidis , millest ta nüüd kombinee väel minu köögis triikrauaga üle käis . Ma pistsin nina ta kuklakarvadesse , kuhu ta oli juba piserdanud oma sirelilõhnaõli , ja lugesin talle ette — " —Kuule — neli miljonit krooni ? ! Kui ta pakkus sulle ju esialgu neli tuhat — ? " Mina ütlesin : " Neli tuhat oli tema kui korrektse ärimehe esimene bluff — et ehk läheb läbi . " " Ja sa arvad , et ta on valmis maksma tuhat korda enam ? " " Aga miks teda mitte proovida ? Kui tal see raha on — või kui ta saab selle mingitelt finantseerijatelt kokku — , siis ta vaata et teeb tembu ära . Sest lihtne arvutus näitab , et ta saab selle meie lepingu järgi — kui me selle sõlmime — ravila jaoks piiramatu aja jooksul tasuta muda . Ja ma arvan , et see paneb ta tegutsema . Tead , mulle paistab , et me võime isegi veel ühe kulutuse Lingokese jaoks meie lepingusse sisse lükata — " " Siis sa ajad ju pilli sootuks lõhki — " kahtles Marge — " Mis kulutust sa mõtled ? " " Ma mõtlen kahtesadat tuhandet aastas — Valjala kiriku restaureerimiseks . Kujuta ette , milline lisateenus kõigile , kes tulevad end Tahtamaale tohterdama : võimalus palvetada ravikuuri edu eest saabumisel — tip-top korrastatud kirikus . Ja tänada jumalat kuuri järel paranemise eest . Siin võiks ju ka pastoriga mingil viisil kokku leppida — " " Milles — ? " küsis Marge . " Noh , ma ei tea — kas või selles , et ravikuuride alguses toimub kirikus pisikene palvetund ja enne tutvustab õpetaja linnamäge ja kiriku ajalugu . Praegu , kus kõik õllekad kiriklikult püütakse sisse õnnistada , oleks sel arvatavasti edu . Ma ei tea muidugi , kui kaua — " Ühesõnaga , Marge pani kleidi selga , mina sidusin lipsu ette ja me jooksime treppidest alla ning olime kell seitse " Reederis " . Garderoobis isand Luuki meid vastu võtmas polnud — me olime palitud juba loovutanud , kui Marge haaras mul käest ja sosistas : " Aga võib-olla peaksid sa siiski loobuma — kui mõelda , missuguse lameda trikiga ta alustas — ? " Mina ütlesin : " Tead — see lontrus on mulle siiski kuidagi — sümpaatne . Ja-jaa . Ja sulle ju vist kuidagi ka ? Nii et püüdkem teda kuidagi — ma ei tea — kasvatada — " Ja seal meie kasvandik juba oligi , käed laiali ja hambad siramas . Ta suudles Marge kätt ja pistis mulle oma kuldkarvase päka pihku ning suunas meid meie kohtumiseks reserveeritud ruumi . Marge pidi kindlasti rõõmustama selle üle , et sinna pääses fuajeest läbi koridori , ilma et tarvitsenuks end restorani letiruumis demonstreerida . Väikeses helepruunis toas oli kolmele kaetud laud kolme tugitooli vahel , aga esiplaanil väike töölaud kirjutustarvetega ja kolme viini tooliga . Ma mõtlesin : Lingokene on siin ju terve Suure kolmiku kohtumise ette valmistanud ... Me võtsime istet ja Lingokene lausus : " Proua doktor , härra literaat — missugune teie ettepanek on ? " Mina ütlesin : " Küsimus pole ainult summas . Vaid ka veel terves hulgas tingimustes . " " Ahaa — " ütles Luuk , " arusaadav . Kas te ei tahaks mind nendega tutvustada ? " Ma ulatasin talle oma leheküljed . Ja jälgisin hoolega ta ilmet . Kuni tekst rääkis firma asutamisest ja kirjeldas firma tegevusvaldkondi , muutus lugeja nägu heatahtlikult imestavast soosivalt üllatunuks . Ta vist isegi ümahtas korraks — " Mmmmh — " Võib-olla siis , kui ta luges esimesed read teist korda üle , et veenduda : teda mainiti firma asutajate seas tõesti esimesel kohal . Aga mõni rida allpool jäid ta silmad paigale ja ta näonahk tõmbus hallikaks ja suu omandas solvatud ja igatahes sallimatu ilme : " —Kuulge — see peab olema mingi — ma ei tea — rumal nali — Mina anna neli miljonit — ? ! Kuulge — me rääkisime neljast tuhandest — Hea küll , see oli , noh — proovisumma , mõõduvõtmine . Räägime siis nüüd neljakümnest tuhandest ! Räägime — alustuseks — minu pärast neljast sajast tuhandest . Aga neli miljonit — " Ta pöördus Marge poole : " Proua doktor — teie — kui niisuguse elukuse esindaja , kus alati on eetikat au sees peetud — " Mina katkestasin : " Kuulge , te ütlesite mulle ise , et Tallinnas esindab teid advokaadibüroo Haavel ja Haak . Ning et konsultatsioonitund maksab nende juures neli tuhat krooni . Ja ma tean , et nii palju see maksab seal tõepoolest . Sellest saab järeldada ainult seda , et raha on teil enam kui piisavalt . Peale selle : te nimetasite mulle ise proua Helena Luhta , luuletajannat — kui oma tädi . Te küsisite , kas ma teda tunnen . Ja mina ütlesin , et tunnen küll . Te ei küsinud , kas halvasti või hästi . Vaadake , meie juures tunneb peaaegu igaüks peaaegu igaüht piisavalt , et küsida , mida mina proua Luhalt küsisin . Ma helistasin talle ja küsisin , kas ta teie rahaasjust midagi teab . Diskreetne inimene nagu ta on , ütles ta muidugi , et ta ei tea neist midagi . Aga lisas , et paljas poiss te igatahes ei olevat . Tema üllatuseks . Ja et arvutada mõistvat teie igatahes väga hästi . Nii et kasutage seda oma oskust . Teil on ju seal selles teises portfellis kena väike sülearvuti kaasas . Eks ole ? No näete — Mina neid tarvitada ei oska . Aga teie ju oskate . Arvutage nii : Meie mudaravila alustab ütleme esimesel juunil <arv>-ndal aastal normaalse arvu patsientidega tööd . Ütleme sada patsienti . See eeldab muidugi teatavat eeltööd , aga on täiesti reaalne . Ravihooaeg kestab , ütleme sada päeva . Aga muuseas , esimesel hooajal on mõlemad arvud mõnevõrra lahtised ja teist võib esimese arvel suurendada nii , et kokku tuleks ikkagi ütleme kümme tuhat ravipäeva . Ja kui te võtate arvesse , et hooned on teil püstitanud Kirde-Euroopa kõige parem , aga ka kõige odavam tööjõud , et krunt on teil firma poolt tasuta käes , ja et muda , millel kõik põhineb , saate te vajalikul määral täiesti muidu — siis , ma arvan , tasub arvutused ette võtta . " Isand Luuk raputas aeglaselt pead . Aga ütles : " Kui te jääte nende punktide juurde — " Mina ütlesin : " Põhijoontes — jaa . " Ja tema ütles : " —Siis nojaa — võib-olla tasuks arvutused ette võtta ühel tingimusel — " " Nimelt ? " " Kui firma volitaks mind müüma Tahtamaa muda Rootsimaal . Ning kui ta annab seda muda mulle tasuta — " Mina ütlesin , ma loodan , et mitte ülemäärase õhinaga : " Jaa . Seda võib kindlasti kaaluda . Tingimusel , et te ei hakka turustama meie muda piirkondades , kust meie ravila ootab patsiente . " " Muidugi mitte , " oli Lingo minuga päri — " Ja pealegi , " lisas ta , " on kogu meie jutt esialgu lihtsalt jutt — sest minul ei ole nelja miljonit krooni ja teil ei ole esialgu neid nelja hektarit maad , mille peale me oma õhulossid ehitame ! " Ma ei oska muidugi öelda , mis see just oli , mis Lingokese suhtumist nii ruttu ja nii märgatavalt turgutas , et ta esialgne otse halvakspanev pettumus klaarus peaaegu mõistvaks muheduseks . See võis olla ju nii üks kui teine , nii välkkiire hinnang mu pakkumises sisalduvaile võimalustele kui ka rõõm sellest , et tal õnnestus mulle teatud määral ütleme ära panna : teil ei ole ju esialgu kruntigi , mille peale te seda seebimullifirmat kavatsete rajada ... Nii et ta pöördus nüüd natuke kekatslikviisakalt Marge poole , jättes minu natuke kekatslikhooletult kõrvale : " Ja missugune oleks , proua doktor , teie poolt arendatavate preparaatide iseloom ? Ja missugune oleks , andke andeks , teie alandliku partneri — " ta osutas kuldkarvase käega oma tärgeldatud valgele rinnaesisele — " teie alandliku partneri relaššuun nende teie preparaatidega ? " Marge tajus läbirääkimiste-hetke kipakust ilmsesti suurepäraselt ja reageeris parimal võimalikul moel : " Nende iseloom ? Ma ütlen teile kohe , mida ma kavatsen arendada seal esmajoones . See on kaunis lõhnavas pakendis meremudaresultant . Tähendab pulber , mida igaüks saab tarvitada omas isiklikus koduses vannis endale mudavanni võimaldamiseks . Ja teie , kuidas te ütlesite — relašuun selle tootega ? Noh , ma arvan , teie kui üks firma põhiomanikke saaksite seda firmalt kõige soodsamatel tingimustel . Ja oleksite selle esindaja ja turustaja — ma kujutan ette — vähemalt Rootsis . " Ma pean tunnistama , mulle oli tõsiseks üllatuseks , vaimustavaks üllatuseks , et Marge oli vajaduse korral nii võrratu fantasöör . Sest kogu selle tema preparaadi mõte oli tal ju nii-ütelda üleeilne uid . Nii et ma arvasin silmapilgu parajaks : " Lugupeetud sõbrad ! Tundub , et praeguseks on mõlemad või ütleme kõik pooled saavutanud maksimumi . Toetudes informatsioonile , mis meil käesolevaks silmapilguks olemas on , pole edasiminek reaalne . Käsitlegem minu teksti — see ongi juba härra Luugi käes — kui eellepingu mustandit . Ja siirdugem nüüd õhtusöögi juurde , mida härra Luuk meile meie firma asutamise jaoks nii tähtsal silmapilgu lahkesti pakub . " Õhtusöök oli kenasti keskpärane . Punaste aastate jäiga kelnerikunsti , politrukliku kelnerikunsti taaslahtisulamise aegne , kus jäikuse asemele sageli kippus voolama kobavavõitu familiaarsus . Aga köögipoolelt polnud Lingokese lõhesupil ja kiievi kotlettidel — tema polnud neid viimaseid iial söönud ja tellis neid puhtast uudishimust ning Marge ja mina siis juba äripartnerite-solidaarsusest — ning neil polnud üldsegi viga . Me jõime söögi juurde mõned klaasid kuiva valget veini ja lubasime jääda vastastikku ühendusse ja Lingo pani mulle südamele kanda hoolt Tahtamaa kiire katasterdamise eest . Me läksime garderoobis lahku . Mina tellisin kõrge kõrtsihinna kiuste pudeli šampanjat Margega kahekesi Vana-Postis ära rüübata — mul oli ju nüüd ikkagi — Lingoga või ilma — sada miljonit peaaegu , et taga ... Me kõndisime need kolmsada meetrit jalgsi . Kui me olime tuppa astunud ja pudeli lauale pannud ja mina olin toonud köögist klaasid — nii palju võib tema Elmar seal veel oodata küll , kuni takso toob ta naise talle koju — , märkasin ma , et telefonijuhe on ikka veel kontaktist väljas . Ma panin ta stepslisse tagasi . Ja sealsamas ta helises : " Issand jumal , kuskohas te ometi olete ? ! " See oli Tiina ebatavaliselt erutatud hääl . " Praegu saabusime — " " Kas ema on seal ? " " On siin . Ja jõuab tunni aja pärast taksoga koju . Mis seal siis on ? " " Isa on Mustamäe haigla intensiivis . Anna toru emale — " Ma jälgisin Marge nägu nii täpselt kui sain . Igatahes tundus mulle , et ta kahvatas . Ja miks ka mitte ? Nad kõnelesid kaks minutit . Siis ütles Marge : " Võta auto ja tule siia . Ja ruttu . " Ma ju muidugi aimasin juba . Varasemaist juttudest . Kogu meie taustast . Paarist Marge-poolsest silbist kõneluses Tiinaga . Aga see võis ju olla ka midagi muud . Näiteks infarkt . Nii et ma küsisin igal juhul : " Mis temaga on ? " " Ta ei tea . Ta sõidab kohe siia . Siis me kuuleme , mis ta teab . Ta oli leidnud Elmari vannist . " " Millal ? " " Vist täna ennelõunat — " " Mismoodi ? " " Ma ei tea . Kuuleme , kui Tiina tuleb . Ta oli — tähendab Elmar oli — vist midagi võtnud — " " Ja kas sa kuulsid , mis olukorras ta on ? " " Ei . Kohe kuuleme . " Tiina oli kahekümne minuti pärast kohal . Veel kahvatum kui muidu . Kiiruga pisut ruuži näole tupsutanud , mida ta muidu imeharva tegi . Ja praegu oli vist teinud selle tõttu , et tema poisiloikam oli tal ju kaasas . Noh , ükskõik . See poiss oli mulle ju peaaegu et sümpaatnegi . Ma olin märganud — küllalt taibukas ja diskreetne . Aga ikkagi pisut võõrastav , kui süvaperekondlikele asjadele ta nüüd ligi tiriti . Tegelikult — nende asi . Tiina ei teadnud õieti mitte midagi . Ja Tiit veel vähem . Sest tema oli alles selle peale kohale ilmunud , kui Tiina talle pärast kiirabi saabumist ja isa äraviimist oli helistanud . Sest tal oli hakanud tühjas majas õudne . Tiina oli söönud isaga kella kaheksa ajal hommikust . Pärast seda oli kumbki nokitsenud oma toas . Isal teisipäeval hommikuti ülikoolis loenguid ei olnud . Ja Tiina oli tuupinud oma toas ladina keelt . Vahepeal , umbes kella kümne ajal , oli ta kuulnud isa rääkivat allkorra telefonil . Kas mitte selle insener Linderiga , või mis ta nimi oligi . Mõne nädala eest oli isa jutustanud Tiinale — nagu ta aeg-ajalt tegi — mingite Saaremaa ärimeeste ideest ehitada üle või läbi Suure Väina Saaremaale sild või tamm . Ning et härra Linderilt pidid olema tellitud selle tarvis esimesed väga esialgsed joonised ... Millegipärast oli Tiinal tekkinud nüüd mulje ( isa kabineti uks all elutuppa arvatavasti paokil ja Tiina enese uks ülal trepile niisamuti ) , et telefoneerija oli justkui olnud seesama Linder , niisugune aasta kuuekümnene värvitud vuntsidega kekats ... ja nagu oleks seesinane Linder ütelnud , et nad pidid isaga täna Tallinnas kohtuma , võib-olla sellesama sillakavandiga seoses , aga et tema , Linder , ei tule , sest ta on veel Kuressaares ... Kella kaheteistkümne paiku oli Tiinal tema ablativus cum infinitivo juures kõht tühjaks läinud ja ta oli tulnud alla külmkapist suutäit haukama ning hüüdnud isale ; " Kuule , kas sul kõht tühi ei ole ? " Keegi ei vastanud . Tiina heitis pilgu kööki ja allkorruse tubadesse . Kui isa oleks kodust lahkunud , oleks ta seda ju Tiinale öelnud . Ta oleks võinud lahkuda seda Margele ütlemata — aga Tiinale oleks ta sellest peatselt teatanud . " Ma lähen nüüd pisut välja . " Võib-olla täpsustamata , kuhu , aga et , seda kindlasti . Siis oli Tiina katsunud vannitoa ust ja leidnud , et see oli seestpoolt kinni . Ta oli koputanud : " Isa — sa oled vannis — ? " Vastust ei tulnud . Ta oli kõmmutanud uksele kõigest jõust . Vaikus . Arvatavasti oli ta midagi aimanud . Ma ju ei teadnud , kuivõrd ta oli isa varasemaist enesetapuähvardustest kuulnud . Ta oli jooksnud kööki ja haaranud kapisahtlist rauasae peenikese lehe , jumal teab , milleks see seal lebas . Ta oli toppinud saelehe vannitoa ukseprakku . Missugune neetud õnn , et vanaisa alustatud maja polnud ikka veel päriselt valmis — nagu enamjagu nõukogude ajal alustatud eramaju . Nii et vannitoa ukseplaat istus ukseavas kuidagi esialgselt ja käis ainult haagiga seestpoolt kinni . Tähendab , saelehe abil sai tõsta haagi sõltusest välja — Elmar oli lebanud teadvusetult vannis , vesi oli olnud veel peaaegu et kuum . Hüüdmisele ega raputamisele polnud ta reageerinud . Nii et Tiina oli jooksnud telefoni juurde ja helistanud kiirabi välja . Auto oli olnud veerand tunni pärast päral ja viinud isa ära . Aga kiirabibrigaadiga kaasas olnud arst oli pärinud Tiinalt , mida isa oli võtnud ? Tema muljel pidi Elmar midagi võtnud olema . Mille peale Tiina oli vastanud , et sellest pole tal aimu . Ning alles siis , kui auto oli juba läinud , oli Tiina korraga taibanud , et võib-olla oleks ta pidanud jätma koju lauale kirja — ja sõitma isaga kaasa . Siis oli ta kutsunud Tiidu ja hakanud ootama , helistades vaheldumisi kiirabisse või haiglasse , kust üha vastati , et Elmar Taaver pole ikka veel teadvusel , ja mulle Vana-Posti tänavasse , kust üldse ei vastatud . Marge helistas sedamaid haigla valvearstile . Osutus , et see polnud mitte ainult kolleeg üleüldse , vaid — nagu meie tillukeses ühiskonnas seda võimalikum , mida väiksemad me oleme — kursusekaaslane — " Ikka veel teadvusetu — ? Ma olen kahekümne minuti pärast seal — " Ja siis nad sõitsid kiiruga minema . Mina pidin jääma ootama Marge telefoneerimist . Ja kuna mul polnud mitte midagi teha , tegin " Reederist " kaasa toodud šampusepudeli lahti . Issand jumal — ei ! Muidugi ei oodanud ma Elmari surma ! Aga juba see , et ma seda eitama asun , näitab mu olukorra veidrust . Ma ei oodanud ta surma — juba sellegipärast mitte , et see oleks asetanud mu enese otsustava valiku ette . Aga ma ju ei tahtnud valida . Ma ju ei tahtnud sügavaid põhimõttelisi muutusi . Aga kui Elmar astuks nüüd pildilt välja , oleksid muutused vältimatud . Poole aasta või aasta jooksul teeks Marge meie suhte seltskondlikult avalikuks . Ja siis peaksin ma otsustama , kas loobuda oma iseseisvast korterist ja kolida professor Vaikna villasse üle — sest seda ülekolimist oleksid Marge kaksteist salatruuduse-aastat ometi väärt — või ma peaksin taluma pingete siginemist , mis mu tegutsematuse korral kahtlemata tekiksid . Aga loobuda teoreetilisest täisiseseisvusest , mida mu oma kodu , siiamaani isegi Margele veel mitte loovutatud võtmega kodu mulle tähendas , oleks olnud ikkagi liig mis liig ... Ent kui Elmar — see tähendab mittemiski — poleks olnud meid enam takistamas , mis oleks meid siis takistanud asumast Marge majja ja kolimast ühte — ? Mul oleks võimatu olnud seda teha — issand , tuhandel põhjusel . Ja võimatu varem või hiljem tegemata jätta — Marge pärast ... Võimatu sinna kolida . Sest seal elades oleksin ju puudutanud tosinaid esemeid , sadu asju , mida Elmar oli puudutanud . Ja nende sadade asjade kaudu puudutanud teda ennast iga päev . Kõige elementaarsemal moel . Ja ka sootu vähem elementaarsel kombel . Näiteks vana professor Vaikna ja hiljem Elmari vannis kümmeldes . Ja oleksin tundnud seal iga kord Nessose-särgi-tunnet . Elmar muidugi minu poolt tapetud Nessos ( Elmar — sildade ehitaja ja Nessos inimeste üle järve vedaja ) . Ja mina koeranaeruväärt kombel Herakles . Oma Deianeiraga . Keda Nessos on käperdama kippunud , seal ajal kui ta teda üle jõe kannab . Nii et ma saadan karistuseks Nessose ihhu tapva noole . Ja surev Nessos sosistab , soovitab , sonib kaldakivide vahel Deianeirale kokku igikestva afrodisiakumi minu tarvis : piisutagu naine tema verd , Nessose verd rüüsse , millesse ta mu riietab ... ja vannivette , kus ma kümblen — Muuseas — miks sooritas ta oma enesetapukatse — või enesetapu ( praegu me ju veel ei tea , kumb see oli ) , mispärast sooritas ta selle kuumas vannis ? Kas ta ei kavatsenud viimaks kõige läbiproovitumat ja mõnusakskiidetumat antiikset enesetapuviisi ? Ta ei tarvitsenud küll olla antiikaja kõigis varjundeis eriti kodus — nõukogudeaegse hari ( mat ) dusega insener , nagu ta oli — aga antiikaegseist enesetapuviisidest võis ta — oma tobeda kinnisidee tõttu — muidugi teada . Ja ka seda , et näiteks paljud Nero-aja kuulsad enesetapjad eelistasid käesoone läbilõikamist kuumas vannis ... Elmari käesoontest ei teadnud ma esialgu midagi . Käesoontele osutavaid tähelepanekuid Tiinal ilmsesti ei olnud . Ja kui miski sinnapoole viita , pidi Marge sellest kindlasti teada saama — Ma tegin akna lahti ja avasin ebasündsalt valju pauguga " Reederist " kaasa toodud pudeli ning jõin kaks klaasi kulinal tühjaks . ... Muidugi oleks olnud — Elmari pildilt-lahkumise eeldusel — üleni normaalne , kui oleksin aasta pärast ujunud üle Euenose ning kolinud oma Trahisesse sisse . Ja lasknud endal Nõmme mändide all unipeenikeste kübemete kaupa — mööbleid , põrandaid , seinu puudutades , kirjutuslauatoolile istudes , saunalavale toetudes , puudutades voodipesu , võttes riiulilt raamatuid — justkui mu enese omi — lasknud endal unipeenikeste kübemete kaupa liha luudelt rebida ... nii peenikeste kübemete kaupa , et seda ülepea ei märkagi ... Nii et — mis selles siis häirivat on , kui seda ei märkagi ... ? — Talumatu mõelda ! Samal ajal — Marge poolt ? Võib-olla üldsegi mitte ... Ma ei tea ju siiamaani , missugune nende tegelik vahekord on . Marge oleks mulle mu vastavate küsimuste peale arvatavasti seletanud . Sest nii lähedased oleme meie küll . Et kas Elmar nõuab aeg-ajalt ikkagi , et Marge teeks katset teda rahuldada . Ja kuidas see neil siis käib . Ja kas kumbki neist jõuab nende katsete tulemusel pärale . Või Elmar hoidub sellest täiesti . Sest see kuulub tema lubadusse , anda oma naine — nagu ta pidi olema öelnud — absoluutselt vabaks — selle eest , et ta Elmarist ei lahutu ... Arvatavasti oleksin võinud seda teada , aga ma ei olnud küsinud . Mis võib-olla tähendas , et me ( minu poolt ) ei olnud siiski piisavalt lähedased . Olin neelanud küsimused alla ja pühkinud pildid kujutluskuvarilt . Sest virvendanud olid need seal tüütult sageli . Ja kõige halastamatumal moel — —Kui Elmar aastate jooksul mõnikord ikkagi oleks üritanud pääseda oma naise abil oma puudusest üle — kas tal poleks siis tõesti olnud lubaduse tõttu , mille ta oli naisele andnud , selleks enam õigust ? Kui Marge oli ju ikka veel ta naine — ? Vaevalt küll , et kristlikult laulatatud , aga ikkagi ... Mehega seotud vähemalt traditsiooni pidi , milles mu kujutlust mööda kas või vana Vaiknagi poolelt pidi veel kumisema kristliku vormeli mälestus armastusest ja truudusest niihästi õnnes kui õnnetuses — või kuidas see seal käis ... Kui Elmar oleks seda Margelt mõnikord soovinud — kas ma oleksin pidanud nägema Marge kujuteldavas nõustumises minu suhtes fataalset , kõikepurustavat süüd — ? Igatahes nägin ma aeg-ajalt , mitte ju ööd-päevad läbi , aga hetketi nii , et see sundis mind üle kujutluskuvari äigama — nägin vilksatavat seal näiteks pilti Margest — Issand jumal — Elmari ees põlvitamas ja talle suuseksi tegemas ... Ja seda , kuidas Marge sellest tahestahtmatult innustus ja kuidas tolle valge ja jaheda ja kannatavanäolise Elmari seest midagi purskus , vaevalt et spermat , aga mingit , nagu tohtrid ütlevad , ejakulaati — Margele näkku ... Nii et pesi Marge end sellest enne minu juurde tulekut kui palju tahes , puhtaks ta sellest enam ei saanud . Ja kui ma pigistasin siis oma punakas habemetüükas lõua vastu ta põske , rebisid selle nõiutud afrodisiakumi kübemed naha ja liha mu näolt — Ükskõik , kas Elmar talt selliseid mööndusi taotles või ei , ükskõik , kas ta neile taotlustele järgnes või ei — mina oma enesekaitse , oma vabaduse nimel sellest järelikult ei hoolinud . Tähendab — ma jõin kolmanda ja neljanda šampanjaklaasi tühjaks : ei . Mina ei saa tahta Elmari surma juba ainuüksi muutuste pärast , mis see minu jaoks kaasa tooks . Ma võtsin " Reederist " toodud paberid portfellist välja ja otsustasin vaadata nad veel kord läbi . Neljandat klaasi kiiresti tühjaks rüübates ja viiendat pikemaks viivuks kolkuma jättes vaatasin omaenese terri- ja akvatooriumimõõdistuse veel kord üle . See oli — ja pidigi olema — vanaisa kaardi omaga põhimõtteliselt võrdne . Või ehk üheksakümne aastaga mudamaardlate keskmise kasvu tõttu paari protsendi võrra kasvanud . Mitte ühelgi juhul ometi kahanenud . Tähendab , ma võisin arvestada pigem pisut suuremat kui esmaoletatavast väiksemat mudahulka . Nelikümmend Jussi poolt fikseeritud näitu andsid vaieldamatult keskmise sügavuse poolteist meetrit . Nii et kui tema poolt pakutud erikaal <arv>,<arv> pidas paika , pidi seal olema jumala eest vähemalt miljon tonni muda . Ja selle kohta oli Marge ütelnud : protseduuride hinna järgi otsustades — umbes sada krooni tonn . Ma olin valmis tunnistama : ka poole madalama hinna eest oli see ju ikkagi fantastiline tükk ... Muuseas , kas too suure kondiga ning , ma kujutan ette , luukõhn ja selle tõttu üleni äratundmatu suurtükiväekapten Jaan Haljand , kes <arv>. aasta talvel kuskil Norilski vangilaagris , nagu öeldi , kurnatuse ja flegmontoosi kätte , see tähendab nälja kätte oli surnud — kas ta võis enne seda uskuda , et tuleb veel aeg , kus ta on oma karjatsura-kadarikud ja aerupoisilautrid oma pojale pärandanud ja see on nendega mudamiljonär valmis — ? ! Seda mõtet on ju keeruline lõpuni mõelda , ilma et selle sappa tekiks mingi sabaliputuse varjund — saatusele andestamise valmiduse varjud . Et ta mõnede põlvkondade vastu sooritatud sigadused oh kui suurejooneliselt teiste ees heaks teeb ... Selles loogikas hägustuks Hea ja Kurja põhimõtteline erinevus täiesti ja kõik muutuks suure jumalik-kuratliku saatuse halliks ja eritlematuks vooluks . Säherdusse voolu kukkumisest peaks õige mees , see tähendab oma arusaama järgi õiguse poole püüdja omas naiivsuses hoiduma . Lihtsalt . Orienteerudes vaistu järgi . Nagu siil udus . Niisamuti nagu ta peaks lihtsalt distantseeruma inimestest , kes pälvivad tema hukkamõistu . Sest mis muud vahendit tal nende vastu on ? Peale eemaldumise kui tauningu ? Õige mees , see tähendab enam-vähem arukas mees saab aru , et mis tahes muu hoiakuga asetab ta enda kõigi hukkamõistuväärsete teenistusse — kui igavesti nende hukkamõistmisega tegelev kohtumõistmismasin . Ning et säherduse orjusega võrreldes on kategooriline , kuid vaba eemaldumine otse õnnistuslik võimalus — Kell oli pool kaksteist . Mul oli kolmveerand pudelit poolkuiva " Sovetskajat " hinge all . Mul oli igaks juhuks poole mu äkkrikkusest saatusele — või tont teab kellele — loovutatu ja järelejäänu pärast ikka veel kummaline magusalt vastutustundetu tunne . Sest mu eluaegne harjumatus nii kogemuskaugeisse summadesse — sada miljonit — viiskümmend miljonit — kuidagi emotsionaalselt suhtuda oli lihtsalt liiga sügav — Ja Elmari kohta polnud keegi suvatsenud mulle helistada . Keegi tähendas kas Marge või Tiina . Kui mitte Marge ise , siis Tiina oleks ju võinud — ema näipel — seda teha . Sest tüdrukule pidi oma ema kõrval olema ammugi selge — iga näipetagi selge — , kui sügavalt ta isa seisundi probleem pidi olema mulle tähtis . Jaa . Selle tüdruku olemasolu oli mulle igatahes meeldiv . Esiteks , võib-olla sellepärast , et Mihklit ei olnud mul tegelikult üldse olemas . Tema oli minust , ma usun , et peamiselt oma ema sisendusel , täielikult hälbinud . Alles paaril viimasel aastal on kostnud mulle kõrvu , et Mihkel on pärast õigusteaduskonna lõpetamist hakanud äratama tähelepanu linna advokaadina . Aga muuseas , juhuse tahtel ja omaenda ning ilmselt ka tema enda , Mihkli , tahtmatusel pole ma teda aastate viisi näinud . Ent tagasi Tiina juurde . Kui tinglik säherdune asenduslapse-vajadus minu situatsioonis mehele ka ehk on , olin ammu tajunud , et päris absoluutselt see minus vististi ei puudunud . Teiseks , teadlikult või ei , pigem vist ebateadlikult käsitles Marge Tiina olemasolu minu silmis enda miinusena . Nagu lapsega naise puhul nii ta enese kui ühiskonna hinnangu järgi tavaks . Olgugi meie hiljutise talupojaühiskonna varsaga-hobuse-vormelis ka teissuguse hinnangu võimalus sees ... Igatahes ei koormanud ta mind Tiina puhul mitte kõige vähemalgi määral mingite isaduse- või pseudoisaduse pretensioonidega . See minu koormamatus Tiina isaks osutumise mänguga oli nii täielik , et , nojaa , narr oleks ütelda , et hakkasin selle all kannatama , aga aeg-ajalt tundus mulle vististi , et mingil pisikesel määral võiks Marge tõmmata mind tollesse meie igapäevasesse nagunii perekonnamängu kaasa . Margega tutvumise alguses ei huvitanud kuue- või seitsmeaastane plikatirts mind üldsegi . See , et tüdruk mõjus mulle siiski pigem sümpaatselt kui tüütult , oli arvatavasti mu ägeda Margesse-kiindumise kaasnähe . Pealegi hoidis Marge ta minust võimalust mööda eemal . Meil oli sellest ka juttu , see tähendab , vajadusest vältida Marge ja minu kokkupuutumisi lapse silma all , et vältida informatsiooni isa kõrvu pudenemist lapse suu kaudu . Seda harvemini sattus Tiina oma puberteediaastail mu silma alla . Aga siis , aasta kolme-nelja eest , ega ma ei teagi , millisel konkreetsel perekonnapsühholoogilisel tõukel , pühendas Marge tüdruku oma kaksikelu suurde saladusse : " Onu Aabelit sa ju tead , juba ammu , eks ole — ? " " Ma arvan , ma tean tead eluaeg . " Me kodunesime nüüd õige ruttu . Kuni niisuguste momentideni , et Tiina silitas mu põske ja ütles : " Onu Aabel — " või ta ütles Margelt üle võetud hüüdnimega — " Abee — te võiksite end paremini raseerida . Kas ema ei ole teile öelnud — ? " Noh , esialgu ei jäänud ma sellise avalduse puhul hätta . Ma ütlesin : " Tüdruk , sul on ajast-arust maitse . Kas sa ei tea siis , et trend on neli millimeetrit tüügast . Su ema teab palju paremini , et siledus on out — " " Oi — mis maitsetuid sõnu te korraga tarvitate — " imestas Tiina . Ja mina ütlesin : " Ainult selleks , et nende väärmaitse üle irvitada . Meie nüüdne inglisekeelne knicksmariechenlus käbi mulle hirmsasti närvidele ! " " Kas mina harrastan seda teie meelest siis ka ? " " Pisut ikka . " " Tohoh ? Näiteks ? " Olin hetkeks natuke kitsikuses : " Noh , sa ei räägi ju " Kölnisch Wasserist " . Eks ole ? Vaid kölni veest . Aga minu " Old Spice'i " sa tunaeile tõlkida ei viitsinud . Sa ütlesid " Old Spice " . Mäletad ? Selle asemel , et öelda " Vana vürts " . " Ei-ei , esialgu ma temaga veel hätta jäänud ei ole . Aga juba on aimata : see ilus üheksateistkümnene laps pole mitte ainult ilus — kaarjakulmuline nagu ta on , mis annab ta rohekale pilgule teatud nõudlikkuse ja vaieldamatuse mõõtme , ja siredakoivaline , milles on justkui viide endastmõistetavale aristokraatsusele . Niisamuti nagu ta kreeka ninal , mille selle armsad tedretähnid päästavad ülemäära aristokraatseks osutumisest . Jumal teab , kust ta nägu pärit on . Igatahes on Elmaril , niipalju kui ma olen teda tänaval kohanud , tütrega võrreldes kõige igavam idabalti nägu — välja arvatud ehk teatud traagilise keskendatuse element . Aga selle olen ka võib-olla mina talle näkku mõtelnud . Ning ka ema näo , Marge näo proportsionaalses kodususes ei osuta ju õieti miski tütre Pheidiase maale . Kuid küsimus pole pelgalt selles . Sest see on Tiinas vaatajale silmaga näha . Ma nimetasin aimatavust . Ja see on see , et ta koorub oma lapseujedusest aina enam välja . Ta on päevpäevalt vaimukam ja julgem . Ja endavanuste taustal on tal ju ka ainet seda olla . Sest ta on omaenese tarkusest pluss ema õpil vanaisa raamatukogust poole sajandi kobedama kraami läbi lugenud . Eesti osas ütleme Hindreyst Mutini . Ja muu maailma osas ka . Ega ta ju suurt ei üldista ega argumenteeri , aga tema mõnesõnalised hinnangud löövad teinekord naelapea pihta küll . Ma mäletan , nüüdsama , mõne nädala eest , Tode " Piiririigi " lugemise järel , küsisin Tiinalt : " Noh , mida sa autorilt järgmiseks ootad " Tema üles silma pilgutamata : " Suurt esseed . " " Soo ? Millest ? " " Labajalgade esteetikast — " " ? " " Kui kannad asetsevad ees- ja varbad tagapool . " Ha-ha-ha-haa . No vaielge niisugusega — Aga minule helistamist ta vaevaks võtnud ei ole . Vähemalt sellele poisiloikamile oleksid nad võinud , Marge või Tiina , öelda : " Tiit — meie peame istuma siin , intensiivosakonna ootetoas . Mine sina ja helista sellele — Abeele . " Ise see poiss muidugi niisuguse asja peale ei tule . Ja kui tuleks , oleks natukene ülemäärane ka — Aga ka see loikam on mulle teatud määral sümpaatne . See algas tegelikult sellest , et aastapäevad tagasi võttis Tiina moeks hakata teda aeg-ajalt minu poole vedama : " See on Tiit . Humanitaarinstituudist . Minu sõber — " Boyfriend'i taolist ingliskeelset julka ei võtnud Tiina muidugi suhu . " Ja see on see onu Abee . Kellest ma olen teile rääkinud . " Mõne aja pärast oli tal Tiidu kaasa lohistamise vormeleid juba mitu tükki käibel : " Arvasime , et sul on kohvipott kindla peale kuum . Ja sa ju ei vaarita neid ülekõrvetatud Kesk-Euroopa marke . Vaid ainult " Pauligi " mellanrösti , eks ole ? " Võis siis : " Kuule , onu Abee — mina poliitika vastu huvi ei tunne . Aga Tiit tahaks teada , mis neist Riigikogu härradest arvata ? Tähendab , härradest , nagu — kes nad sul seal eriti olid — ? " Ja Tiit venitas : " No — härrad Toomepuu ja Savisaar ja Made ja teised silmapaistva intelligentsikvoodiga sellid — ? " Ja minult oodati siis nende iseloomustust . Või Tiina tuli mõnd minu käest laenatud raamatut tagasi tooma . Ta oli tegelikult ainus , kellele ma — lapse arendamise mõttes — mõnikord oma riiuleilt midagi laenasin . Ja varsti oli tal neil käikudel tema Tiit kaasas . Ja siis selgus , et Tiit pidi seda raamatut tingimata ka lugema . Või et ta oligi seda juba alustanud , aga ei saanud seda ju ilma minu nõusolekuta Tiinalt enese kätte võtta . Kuni nad juhtusid siis kord niisugusel ajal tulema , kui mul olid mu Du Bellayd kirjutuslaual laiali lahti . Ma olin , noh , mitte ju päevast päeva ja hommikust õhtuni , aga ikkagi mitte nädala jooksul ühe luuletuse tema " Regrets " -kogust muu töö kõrval lauale tirinud ja püüdnud leida sellele ilusat ning adekvaatset tõlget : France , mere des arts , des armes , et des loix , Tu ma's nourry long temps du laict de ta mamelle : Ores , comme un aigneau qui sa nourrice appelle , Je remplis de ton nom les antres et les bois . Si tu ma's pour enfant advoué quelquefois , Que ne me respons-tu maintenant , ô cruelle ? France , France , respons á ma triste querelle : Mais nul , sinon Echo , ne respond á ma voix . Entre les loups cruels j'erre parmy la plaine , Je sens venir l'hyver , de qui la froide haleine D'une tremblante horreur fait herisser ma peau . Las tes autres aigneaux n'ont faute de pasture , Ils ne craignent le loup , le vent , ny la froidure : Si ne suis-je pourtant le pire du troppeau . Olin tulnud sellesinase " Kahetsuste " üheksanda soneti nelikute-osa tõlkimisega enda arvates enam-vähem rahuldavalt toime . Välja arvatud seik , et ma ei leidnud võimalust toppida avaritta ära kõiki kolme suurt asja , mille emaks Du Bellay Prantsusmaa kuulutab . Kunstide , relvade ja seaduste valdkonnast tuli üks eestikeelses tõlkes ohverdada . Sest olgugi et prantsuse keel ei tarvitse oma ees- ja järelsõnade koorma tõttu olla alati eesti keelega võrreldes ökonoomsem — keskmiselt ta seda ju vist ei olegi , aga teatud juhtudel on ta , ühe või kahesilbiliste sõnade reastumisel , fantastiliselt tihe ja napp . Prantsusmaa , kunstide , relvade ja seaduste ema — Ma lihtsalt ei leidnud moodust , kuidas seda kolme silbi võrra lühendada , ja pealegi nii , et värsirütm ja lauseosa loomulikkus sealjuures säiliks . Niisiis pidi Prantsusmaa ühe oma kolmest lapsest loovutama . Kaalutlus , millise ma ohvriks valin , oli võib-olla valuline , aga mitte kuigi pikk . Ega ma ju ei tea , kuidas keskmine <arv>-nda sajandi prantsuse aadlimees relvade käsitsemisse suhtus . Ega tea kuigi hästi sedagi , kus seesinane poeedihärra tollest keskmisest aadlimehest mõõtes ses küsimuses asetses . Aga paistab , et eriti vaimustatud sõdur minu härra Du Bellay vaevalt oli . Pigem oli ta ju ikkagi skolaar , oma Ronsardi ja teiste plejaadipoiste sõber . Ning oma kardinalist lelle majordoomus Rooma linnas . Ja Plejaadi kuulsa " Prantsuse keele kaitse ja ülistuse " , ühesõnaga keelepoliitilise deklaratsiooni autor . Nii et enam tekstide kui tegude mees . Järelikult jätsin ma Prantsusmaa tema tekstis kõigepealt relvadest ilma . Kunstidel ja seadustel pidi seal olema relvadest suurem kaal : Kunsti ja seaduse väärt ema , Prantsusmaa , su rinnapiimaga sain kaua janu kasta . Nüüd hüüan sind kui tall , kes laanes eksimas — ta Su nime kajatab täis kõik su kolkad ka . Sa oma lapseks mind ju vahel möönsid , jaa . Miks sa siis praegu end ei taha kuulda lasta ? Mu hädahüüdele , mu maa , ma palun , vasta ! Kuid peale kaja sult muud vastust ma ei saa . Noh , sellel polnud mu meelest vigagi . Aga siis olin jäänud nädala eest toppama . Ja kükitasin siiamaani . Olin kirjutanud kahe valmis neliku sappa mõningaid riimipaare ja kriipsutanud need umblahendustena maha . Ja koguni kolm mõeldavat rida — Kesk hundikarju käib siin lagedal mu tee , Pea talv on käes , ta hingust juba adun , Ja nahka värina mul tõstab see — Ja kriipsutanud ka need maha . Vedeluse ja odavate riimide tõttu . Ja siis saabusid need kaks . Ja Tiit silmitses mu poolikut lehekülge — mul ei sündinud ju seda talt ära kahmata , kui ta seda juba vaatas — teatud kärsitusega korjasin ma oma paberid võõraste silmade alt kokku nagunii — Et seda kärsituse-muljet heaks teha ( ja kuna ma kohviklaasi juurde ise vermutit tahtsin rüübata ) , pakkusin ka neile klaasi . Ja siis , veerand tunni pärast , oma klaasi nippides , parema jala kinnar vasakul põlvel ja parem põlv lõua kõrgusel õhus , ütles Tiit läbi nina : " Mina oleksin jatkanud sealt nii . Või umbes nii : Mu ümber kurjad soed , ükskõik , mis suunas sihid , Ja tühermaade talv ja tuule jäine vihin , Et nahk mul väriseb — oh oleks see mul tuim ! Muil lambail kõigil on , näe , laut ja karjamaa , Ei soe , ei talve eest pea end nad varjama . Või olen's karja seas ma tõesti armetuim ? ! " Igatahes palusin teda panna see minu jaoks kirja . Mida ta ka tegi . Nii et ma ei tea siiamaani , mida ma tema ridadega teen . Paari nädala pärast tõi ta mulle näha omaenese tõlkeid . Ta oli tõlkinud ära seitse või kaheksa Michelangelo sonetti . Ma lugesin nad sealsamas nende mõlema juuresolekul läbi . Noh , originaaliga ma neid võrrelda ei saa . Selleks on mu itaalia keel liiga puudulik . Aga eesti keeles mõjusid need hästi sujuvalt . Tiina küsis , mis ma neist arvan . Mina ütlesin : " Kenad . " Tiina küsis elavalt : " Nii et ta võiks jatkata — ? " Mina vastasin — ja nüüd juba kätemaksuks sellele poisile : " Mitte ühelgi juhul . " " Kuidas ? " ei saanud Tiina sellest aru . " Äsja sa ju minu meelest — " Ma hüüdsin — ja ägedamalt , kui õieti oleksin tahtnud : " Mis ma siis äsja tegin ? Ma tunnistasin , et need on tal kenad tükid . Aga selles nende viga ongi . Nad on tulnud ja tulevad tal liiga kergesti välja ! Kel miski liiga kergesti välja tuleb , jätku see asi maha ja tehku midagi muud . Igatahes kui see asi kunstide valdkonda käib . Ja luule tõlkimine käib sinna igal juhul . Aga kunst ei ole ilutsemine , vaid töö ! " See poiss kuulas mind tummalt ja varjas vermutiklaasiga oma muiet . Tiina torutas nõustumatusest huuli — ja mina mõtlesin : " hea küll , hea küll . Mõne aja pärast ütlen neile , et ärgu võtku nad seda minu soovitust või ebasoovitust liiga tõsiselt ... Aga teatud tõsidusega siiski , sest tegelikult pean ma ju seda , mis ma neile ütlesin , suuresti tõeks — " Aga muuseas , sellest hoolimata leidub meil enam kui piisavalt — ma ei teagi , kes nad õieti on — freudistid , nagu nad end teinekord nimetavad — mingisugused vulgariseerijad — kes oleksid silmapilk , kui nad sellest ainult midagi teaksid , valmis kinnitama : Kulla mees — see , et sa alustad Tiidust kõnelemist tema sümpaatseks kuulutamisega , on vääramatu tõend , et tegelikult sa teda ei salli , vaid oled tema peale armukade . Muidugi mõista Tiina pärast . Pläma ! Üle kuuekümnene elu näinud mees tunneb , kustmaalt tema naeruväärsus algab . ( No aga kas ikkagi tunneb — ? küsivad irvhambad ) . Muidugi tunneb . Eriti kui ta on tüdruku emast ikka veel — Aga kas ta on — ? Ja iseäranis , kui ta tajub tüdrukut ajuti peaaegu et oma lapseks — Ma olin šampanjapudeli tühjaks joonud ja kell oli pool üks . Aga ei see naine ega see laps ega lapse poisiloikam olnud võtnud vaevaks mulle helistada . Et ma kuuleksin , missugune oli minu Nessose seisukord . See tähendab : et ma teaksin , mismoodi pidin ma end tundma — Kell kolmveerand üks helises telefon . Marge oli toru otsas . Ta kõneles poolsummutatud häälel . Millest ma taipasin , et ta oli juba kodus ja summutas häält koduste harjumuste sunnil . " Ei-ei . Ta on ikka veel teadvusetu . Fenobarbitaal . Seesama , mis omal ajal luminaali nime all müügil oli . Kolm- või nelikümmend tabletti . Nelikümmend on juba letaalne . Väljavaated ? Noh , doktor Kingo arvas , et ta veab , võib-olla , läbi . Aga kindel ei või veel olla . " " Aga kui ta läbi veab , siis — jäljed ? " " Mis jälgi sa mõtled — ? " " Mürgituse jälgi ? Kahjustusi , mis võivad jääda ... ? " " Noh , ma ei tea . Ma pole ju spets . Teatud koordinatsioonihäired , arvatavasti .. " " Sa mõtled — ajas ja kohas ? " " Ei . Lihtsalt liigutuste teatud ebatäpsus . Noh , ei saa näiteks kruvikeerajat sälku — " See oli tugevam kui mina . Ma lihtsalt pidin seda ütlema . Ma pidin oma poolsurnud Nessot mõnitama . Ma tundsin mõnituse alatust aga ütlesin ikkagi : " See viga on tal ju ammu — " Ma kuulsin selgesti : paus Marge järgmiste sõnadeni oli sekundi jao eelmistest pausidest pikem . Nii et ta pidi olema saanud minu jõmpsikasiivutusest täpselt aru . Aga tema toon ei reetnud seda kriipsugi võra . Ta ütles täiesti neutraalselt : " Võib-olla . " Ja jatkas samas : " Psüühiliselt on hädaoht , et pärast nii tugevat doosi võivad esineda mälulüngad . " Ma ei tea isegi , miks ma küsisin : " Mälulüngad — ? Kas püsivad või mööduvad — ? " Ja Marge vastas : " Kuule , ma ei tea . Ma ei mõistnud seda küsida . Ja ma ei tea , kas doktor Kingogi oleks teadnud — " Ma adusin ta häälest , et ta oli põrgulikult väsinud . Me leppisime kokku , et ta käib homme pärast tööd haiglast läbi ja tuleb minu juurde . Kell seitse . Nagu enam-vähem iga päev . Viimase kolme kuu jooksul , tähendab aprilli lõpust juuli lõpuni , on meie Lingokene helistanud mulle Stokholmist kolm või neli korda . Et mulle teatada : minu poolt nimetatud utoopilise summa kokku saamine olevat , nagu ma ju loodetavasti isegi taipavat , lootusetu . Vähemalt tema , Lingo sidemeid või just nende puudulikkust arvestades . Mille peale ma olen iga kord üsna kuivalt tähendanud , et see , kui siinne suutäis on tema ja ta sõprade jaoks liiga suur , pole ometi minu süü — Mille peale tema on siis — ja iga jumala kord — häält tasandades tähendanud , et kuigi ta pole selles kindel , tahab ta uskuda , et telefonikõnesid Eesti ja välismaa vahel ei kuulata Eestis nüüd enam pealt — ning et sedamööda võib ta mulle siiski öelda : kui ta veel kõvasti pingutab , võib juhtuda , et pool minu poolt nimetatud summast hakkab tal mõne aja pärast kokku saama ... Ja siis on ta mulle iga kord meelde tuletanud , et tema eelmise helistamise ajaks polnud minu omandiõigus kõne all olevale maale mul ikka veel lõplikult vormistatud ega käes . Mina olen vahepeal teinud ses asjas enam-vähem kõik , mis võimalik ja sünnis . Kõigepealt olen pidanud oma Lüütjalal Muhu kampsunile antud ähvardusest kinni ja helistanud kahe nädala pärast maavanemale . Kusjuures selgus , et ta polnud mu pabereid veel näinud . Pidasin siis enda meelest paraja pausi ja helistasin uuesti juuni algul . Ei , mu paberid polnud ikka veel maavalitsusse jõudnud . Kui ma selle üle imestust avaldasin , ütles ta : " Kallis härra Haljand — või onu Aabel — kui ma veel tohin niiviisi ütelda — meil on maakonnas ligi kaks tuhat maade tagastamise taotlejat . Ja neid lisandub iga jumala päev . Ja lisandub rohkem , kui jõutakse lahendada — " Ja siis ma tundsin , et nüüd astun ma üle sündsuse piiri — ning astusin ikkagi : " Aga Märt — need ei ole ju kõik — härra maavanema isa ülikoolikaaslased , ma arvan ? ! " " Ei , seda nad tõesti ei ole — " vastas see poiss viisakusega , mida ta oma isa sõbra suhtes ei hüljanud , aga millest teatud puist nappust äkitselt läbi kostis — " Seda nad muidugi ei ole — ja sellepärast ootavad nad ka enamjaolt mitu kuud — mõned oma viis-kuus kuud kauemini kui teie — " " Ja kiirendada ei saa seda kuidagi moodi ? " Maavanem ütles : " Ma ei kujuta ette , mis kuldkalaparv teil seal laiali ujub — kui see veel paar kuud aega võtab ? " " Ujub , ujub . Ma küsin : kas seda kiirendada ei saa ? Või — mis tähendab " Ei saa " ? ma küsin : kuidas saab seda kiirendada ? " " Kuulge — mina ei hakka neil pabereil magama . Kiirendamist peab siis üritama vallavalitsuse tasandil . " Nii et pärast Lingo järjekordset telefonikõnet sõitsin ma uuesti Lüütjalga ja marssisin maakorraldaja juurde sisse . Muhu kampsun oli truuisti kohal . Ainult et kuuma ilma tõttu ei kandnud ta seekord Muhu kampsunit , vaid kõvasti luitunud punase- ja halliruudulist särki . Ja kohal oli ka tema suurekondiline naiskolleeg eelmisest korrast , too aina kollasejuukseline ja sinises seelikus — nagu oleks ta laotanud kasepakkude riidale Rootsi lipu . " Nonoh , tere-tere . Kuidas meie maavanema-isanda sõbrad siis elanud on — ? " " Halvasti . Tänu teie venitamisele . Maavanem ütleb : tema minu taotluse peal hauduma ei hakka . Aga vald pole seda ikka veel talle esitanud . Nii et : kuidas te saaksite seda kiirendada ? " " Kiirendada ? Mis kiiret teil siis sellega on ? " " Miks see peab siis venima ? ! " " Mäspärast's venima ? Keik lähäb normaalse tembuga — " Ma ei hakanud ootama , kuni ta mulle oma külalise-taburetil istet pakub , vaid istusin ise maha : " Mitte normaalse tempoga , vaid normaalsel tigusammul . Ütelge , kuidas saab rutemini . " " Mäspärast ? Mäs häda teil siis on — ? " Mina ütlesin : " Ma tean juhtumeid , kus inimene on tunnistatud omandiõiguse subjektiks mõne nädala jooksul . " " Saaremaal pole küll ühtegi niisugust juhtumit teada . " " Aga üheksas või kümnes ülejäänud maakonnas on . " Ta lükkas paberid enda ees laual endast eemale ja ütles , vaadates mulle muiates silma : " Ja kas teate , mis selle kohta tingimata rääkima hakatakse ? " Mina ei teadnud . " Noh , võtame siis ise vastavad sõnad suhu . Hakatakse rääkima , et on makstud altkäemaksu — " " Tähendab , kellele — ? " ei saanud ma aru . " Räägitakse , et mõnel pool ootavad vallad altkäemaksu . Kes maksab , saab keik lupsti kätte . Kes ei maksa , selle asi venib . Kas sina , Maret , pöle neid juttusid kuulnud ? " " Ui , äi , mina põle kuulnud mette — " raputas puuvirn Rootsi lipu all pead . Ja härra Poogen seletas edasi : " Räägitakse , mõnel pool , mandril , tähendab , pidi mõnel mo ametivennal olema kohe niisikene nahkjast sinisest paberist ümbrik pruugis — nurga tarvitamisest kergelt hatul — Kuule , Maret , pane õige köögis meile kohvipott ja kolm tassi hakkama — " Ta näitas lõuaga ukse poole ja Maretiks hüütu kõndis uksest välja ning isand Poogen seletas oma pabereid kohendades : " Nii et mina olen teid nüüd hoiatanud . Kui te riskite niisikeste kuulujuttude somba sisse astuda , siis me võime jo üüritada — Näh , kui kaua see Maret seal neid kolme tassitäit siis nüüd kallab — " Isand Poogen niheles veel veidi oma paberite kallal , tõusis laua tagant ja kõndis toast välja — kohvikallajat kontrollima . Ja mulle torgatas pähe tobe mõte , et ega ta siis nüüd ometi — Nii et tõusin oma taburetilt ja kummardusin teiselt poolt lauda tema pabereid silmitsema — Ja jumala eest — nagu sellistel kordadel juhtub : te kujutlete , näete unes , aimate midagi kummituslikku , virgute , arvate olevat enda sellest vabastanud — ja seal see on ! Sest seal see oli ! Veneaegsest potisinisest hatule kulunud paberist ümbrik vaatas Poogna paberite vahelt välja . Mitte häbenedes , nurgeti ja kiikamisi . Vaid kolmes veerandis pikkuses , täiesti avameeli ja mahasalgamatult . Mõtlesin kiiruga : noh , tähendab , ta ei naase ju silmpilk . Ta jätab mulle viivu aega tegutsemiseks . Aga mina ei tea , mis ma pean tegema . Jumala eest — ma ei tea , kas tõmmata tema ümbrik esile , teha see lahti , süljata sinna sisse ja lükata see ta paberite vahele tagasi ? Mulle tundub , et küsisin endalt — või vähemalt , et mul libises sekundi jooksul läbi pea , sest nähtavasi võib inimeselaps olla kriitilisel silmapilgu uskumatult naiivne — mul libises läbi pea küsimus , kuidas oleks suurtükiväekapten Jaan Haljand samas olukorras talitanud ... ? Kas ta oleks süljanud Poogna ümbrikku ? Või oleks ta otsustanud : selleks et temalt ja ta isalt ja ta pojalt röövitud Tahtamaad tagasi saada , laseb ta endalt ka veel selle summa röövida ... Aga missuguse summa ? Mul polnud ju pisimatki aimu , kui palju tuleks niisuguse vastutuleku eest siinmajas altkäemaksu maksta ? Hetkel oli sajakroonine sinine Koidula vabariigi suurim rahatäht ... Järgmine oli viiekümnene Tobias ... " Mu isamaa on minu arm " ja " Eks teie tea , et te Jumala tempel olete ... " Tähendab , kui mitu korda peaksin ma Isamaad ja Jumala vaimu sesse sitasesse ümbrikku toppima , et Tahtamaa mulle tagasi antaks — ? Võib-olla muidugi tundus mulle sealsamas , et peaksin talitama nii , nagu maailm või vähemalt Eesti vähemalt kuulduste järgi — nendel asjadel ei viibi ju iial kedagi vaatlejana kõrval — kuulduste järgi iga päev talitab — ? Naeratama ja toppima need rahad sinna — häbenedes omaenese tobedat hämmeldust — sest issand jumal , mille eest ja millega määrdunud näpud austuseks rahadele trükitud nägusid päevast päeva halastamatult käperdavad ... Äkitselt ei suutnud ma ühte ega teist ega kolmandat . Ma tõusin püsti , ma olin juba püsti , kui Poogen , kohvitass kummaski käes , ukse küünarnukiga lahti lükkas ja tagasi tuli . Ilma Maretita , muuseas . Nähtavasti nägi tema praktika ette , et ka meievahelise tseremoonia jatk pidi toimuma nelja silma all . Aga see jäi ära . Mul oli korraga nii kiire . Ma tahtsin kasutada silmapilku , kui Poogen liigub toa tagumise ukse juurest oma laua juurde ja ta käed on kohvitassidega hõivatud . Nii et ma ei tarvitse — ei saa — anda talle kätt — Ma hüüdsin randmekella vaadates : " Oi , kuulge — ma jään ju hiljaks — Maavanema juurde hiljaks ! " Ja jooksin toast välja . Säherdusi äkkotsuseid ei juhtu mul ju iga päev . Aga neid esineb . Nii et ma tean : mõned vanad sõbrad , kes on neid kogenud , on mind nende tõttu — ma loodan , et siiski enam-vähem sõbralikul moel — kergelt napakaks nimetanud . Mu Lüütjala vallavalitsusest põgenemisele ( sest mida muud see tõtt öelda oli ! ) ei tarvitseks ju pöörata tähelepanu — kui sel põgenemisel siiski poleks oma järellugu . Ja järellool , nagu neil sageli on , oma eellugu . Ja kui see viimane poleks koguni niisuguste lugude seast , mis , nagu ilmneb , tekitas teatud nihke mõnedes mu perekondlikes suhetes ja suhtumistes . Seesinane eellugu algas nii . Ühel varakevade õhtul — ikka <arv> , nädalapäevad pärast isand Luugi esimest visiiti , ühel niisugusel õhtul , kui Marge jälle kord ei saanud tulla , helises mu Vana-Posti tänava töölaual telefon . Mehe hääl , üsna madal ja mulle tundus miskipärast , et kuidagi joviaalne hääl , küsis , kas see olen mina . Ma jaatasin ja otsisin pisut tüdinult oma kolleegide häälte seast helistaja omaga identset — jälle vist keegi veidi vindine õllebaaris logeleja , kel puudub kaasajooja — või jumal teab , kes — ja küsisin , kes seal on . Hääl vastas : " Siin on sinu poeg Mihkel . " Ja lisas pärast parajat pausi , ma ei tea , kas loomulikku või retoorilist — ei-ei , küllap siiski täiesti loomulikku : " Mul on sulle teade — neutraalne , kurb — ma ei tea . Ema on surnud . " " Millal ? ! " — See alati ehmunud ( mõnikord ehmatust teesklev ) küsimus , mis justkui tahaks öelda : Oleks ma õigel ajal teadnud , oleks ta ju veel elus — " Reedel . Teisipäeval matsime ta maha . Ma helistasin sulle esmaspäeval . Aga toru oli tumm . Ja toimetuses ei teatud , kus sa oled . Ja ma ei teadnud ju , kas sa üldse — " " Kuhu ta maeti ? " " Pärnamäele . " Paus . " Sa ütlesid — teisipäeval ? " " Jah — " Paus . Mihkli hääl . " No nii . Nüüd sa tead . Head aega ... " " Oota . " Paus . " Tema ju tahtis , et sa minuga ei suhtleks . Aga sa ise — ? Nüüd — kus teda enam pole seda tahtmas — tule siia ! Sa ju tead , kus ma elan ? ! " " Noo — tean küll — " Tema 'Noo' polnud üldsegi heldinult , vaid pigem humoorikalt kume . Aga see sobis mulle täiesti . Ma ütlesin : " Ja tule kohe . Sest kui sa nüüd ei tule , venib see jälle seitseteist aastat — ja sa tuled alles minu matusteks . Kui ülepea . " " O.K. " Ta oli kahekümne minuti pärast kohal . Ma olin teda nimetatud seitsmeteistkümne aasta jooksul ju ikkagi mõned korrad näinud . Vähemalt tänaval teineteisest möödumisel ja tema noogutusele vastates . Olin näinud , et mõned aastat pärast koos emaga minu juurest kadumist oli ta üks hoopis teine poiss — mitte ju enam kümnene jõmm nagu minnes , vaid noormees , abiturient ja siis juba tudenginokk . Ja nüüd oli taas keegi kolmas , tähendab see advokaadihärra , kes ta nüüd pidi olema . Ja täiesti võõras . Olin alati arvanud , et see pole küll üldsegi oluline , aga pikemat kasvu ja enam-vähem sale mees on soliidsem kui pisike ja paks . Mu poeg oli napilt üle <arv> sentimeetri pikk ( muidugi lohutasin end sekundi jooksul Napoleoniga ) ja tal oli tema kolmekümne seitsme aasta kohta veel mitte just naeruväärne , aga ikkagi kenake õllevats ees . Nii et ma pöörasin tähelepanu pigem sellele , et tal oli mitte ju korratult kraele rippuv , aga siiski pikemalõikeline tume juus , ma ütleksin , viiuldajalõikeline juus , ja muuseas tipp-topp puhas krae ja tipp-topp tumedam ülikond ja tipp-topp viigitud püksid . Ja terane tumepruun pilk ( üllatav pilk — kui ju Eerikal olid üsna minu omade värvi hallikad silmad ) . Aga suu oli poisil tundliku irooniku oma — " Ja mille kätte Ee — " ( ma tahtsin ütelda Eerika , aga parandasin end viimasel hetkel : " Mille kätte ema siis suri ? " " Arst ütles : ajuinsult . Ema helistas mulle kolmapäeva õhtul . Ta elas ju üksinda oma vanas korteris Mustamäel . Mina elan Meriväljal . Tähendab , ta helistas ja ütles väga hädisel häälel , et tal olevat hirmus halb . Ja asjatult kurtja ta ju ei olnud . Kui ma kohale jõudsin , oli uks lukkus , nii et see tuli lahti murda . Ta lamas teadvusetult esiku põrandal . Ja suri haiglas reede õhtul teadvusele tulemata . " " Räägi mulle nüüd iseenesest . Oma kujunemisloost , nii ütelda . Mis aastal sa õigusteaduskonda astusid ? " " <arv>. " " Ja mispärast õigusteaduskonda ? " " Aga miks mitte ? <arv> oli ju veel suhteliselt liberaalne aeg . " " Sa kaalusid tähendab seda aspekti ka — ? " " Sa mõtled seda , et suunamiskomisjonist sel ajal enam kedagi KGB-sse tööle ei saadetud — ? Seda ka , muidugi mõista . Ja peale selle oli õigusteaduskond üks neid , mis andis nelja aastaga diplomi kätte . Ja see oli ka tähtis asjaolu . Sest emale oli minu koolitamine ju üsna raske — samal ajal kui — " Ma katkestasin teda : " Sa tahad öelda : samal ajal , kui mina ei liigutanud sinu toetamiseks lillegi — ? " Ta vastas rahulikult , võib-olla isegi muigevarjundiga : " Ei . Ma tahtsin ütelda : samal ajal , kui ema teenis kõik need aastad ainult oma üsna nappi raamatukogutöötaja-palka . " Mina nentisin , tegelikult muidugi poisi kiusamiseks : " Nii et KGB-st pääsesid sa mööda ? " " Õnnemoel . " " Aga parteist muidugi mitte ? " " Parteist muidugi mitte , " möönis ta erilise pingutuseta . " Ma lõpetasin <arv>. See oli ju veel aeg , kus parteitut juristi poleks pooltele asjadele ligi lastud . " " Aa sina tahtsid olla juurdepääsjate hulgas ? " " Miks ma poleks pidanud — ? " " Näiteks oma vanaisa saatuse peale mõeldes — ? " " Mis ses saatuses siis nii mõtlemapanevat oli ? Mida poleks vähemalt tuhandetega juhtunud ? " " Ma mõtlen sinu isaisa saatust . " " Aa . Noh , tema saatusest eemaldumise tegid sina ju mulle küllalt hõlpsaks . " " Kuidas nii — ? " " Noh , sellega , et sa iseenda minu elust välja rebisid . Sellega sa rebisid vanaisa ka — ? " Tegelikult tõukas ikkagi ema mu sinust eemale . " " Ema või sa ise , kumb rohkem , kumb vähem , see on , anna andeks , teie probleem . Või nüüd siis — sinu oma . Mina juurdlesin selle üle siis , kui olin kolmteist . Ja võib-olla ka veel , kui ma olin kakskümmend kolm . Aga nüüd ammu enam mitte . " Mina ütlesin , ja ma tunnistan , teatud sallimatusega : " Üldse paistab mulle , et probleemitsenud oled sa oma elus üsna vähe . Ka parteisseastumise puhul — mitte suuremat ? " " Ja mis ma oleksin probleemitsemisega muutnud ? " küsis ta vastu . Peale selle : parteisse astujaid oli olnud enne seda ja oli ka veel sel ajal , kui mina sinna astusin , liiga palju , et seda saaks nüüd kuriteoks kuulutada . Ja ülepea — sotsialism ja kommunism ja ENSV ja kõik see jama — see oli ju sinu Churchilli ja Roosevelti ja nende suure sõbra ühine otsus meie suhtes — " Mina hüüdsin : " Kuule-kuule — kust sa selle võtad ? ! See kõlab ju peaaegu nii , et ka Stalin oli minu mees ? Ma küsin : kust sa selle võtad ? " " Sinu Churchilli-austusest rääkis ema — muidugi mitte ilma teatud irooniata . Aga Stalini võtan ma sinna kõrvale — noh , ajaloo enda dialektikast . Sest kõrvuti nad seal ju on käsikäes , vääna , kuidas tahad ! " " Aga üldse — nende puhul ja inimeste puhul ülepea — natuke siia — , natuke sinnapoole — mina ei võta seda nii hirmus traagiliselt . " Mina ütlesin : " Noh , nii dialektilise ajalookäsitluse ja nii traagikata elunägemise puhul ei pane ma imeks , et sa oled juba nimekas advokaat . Nagu räägitakse . Või selleks varsti saamas . " Selle minu märkuse peale ei saanud poiss oma suunurkadest jagu . Need kerkisid tal silmanähtavalt mõnunaeratuseks : " Sa oled minu kohta midagi kuulnud — ? " " Aga tahaksin rohkem kuulnud olla . Räägi mulle oma tööst . Ja oma mainest . " Tema rääkis , sellesama mõnunaeratusega moe pärast võideldes : " Noh , mis töösse puutub — tavaline advokaatlik sõnnikuvedu . Maine — nojah , seda võib-olla hakkab nüüd vähehaaval kujunema . " Mispärast — nüüd ? " " Nüüd , kui ma alustan tööd uues ja väga mainekas büroos . " " Millal sa seal siis alustad ? " " Lepingu järgi esimesest septembrist . " " Ja mis nimeline büroo see on ? " " " Haavel ja Haak " . Oled võib-olla kuulnud — ? " Ei , ma olen peaaegu kindel , et olgugi isand Luuk seda advokaadibürood nädala eest maininud , ei tõmmanud ma selle nime ja oma Tahtamaa-afääri vahele esialgu mingit punktiiri . Vähemalt mitte esimesel korral , kui Mihkel seda nimetas . Mina küsisin talt hoopis , et mis alusel ta nüüd siis sesse büroosse kuulub ? Ja tema seletas , et muidugi töölepingu alusel , nagu ta juba oli öelnud , ja mitte kaasomanikuna . Kuigi talle oli selleks saamise asjas niiöelda väljavaadet osutanud . Ja seda härra Haaveli enese poolt . Aga arusaadavalt edaspidise mõttes . Ma ei hakanud talt küsima , kui palju talle lepingu järgi maksma hakatakse või mismoodi talle tasumine toimub . Sest tundsin : niisugusteks avameelsusteks oleme teineteisele alles liiga võõrad . Selle asemel tarisin džinni ja tooniku lauale ning lasksin tal jutustada tema kodusest elust . Ma ju teadsin , et ta oli varsti kümme aastat naisemees . Pulmakutset polnud ta mulle saatnud , aga Eesti taolises tillukeses ühiskonnas oli võimatu seda mitte kuulnud olla . Nii et naine — Akadeemia süsteemi kuuluva juurainstituudi juhataja tütar ( ema kuulu järgi venelanna ) — ja viieaastane poeg . Ja kolmandat aastat oma maja Meriväljal , mitte vist nii suur , et peaks küsima , mille eest saadud rahaga ( meie hiljutistes oludes ! ) ostetud . Aga igatahes korralik maja . Otsevaatega üle lahe Tallinna siluetile . Nüüdsel ajal läbi ammu istutatud pärnasalu maja ümber , ja mitte läbi lageda tuule , mis sel nõlval , ma mäletan , neljakümne aasta eest harilikult vuhises . Nojaa . Nii , et minu poja lugu oli veel väikekodanlikult probleemitu — nimelt-nimelt , üldse mitte probleemitsema kutsuv lugu , võrreldes tema peaaegu vist kursusekaaslase Tim Tingliku looga : Armetult ausa , tobedalt tööka pesunaise poeg . Vallaspoeg pealegi . Kelle onude või lellede seas oli vist keegi punakisakõrist laiskvorst , poisile edaspidiseks mugavuseeskujuks . Nii et poiss lõpetas ema pikkade nuttude peale kolmandal katsel Tallinna töölisnoorte keskkooli . Ja kuhu mujale ta's ikka — anno <arv> — võis oma õnne otsima minna kui töötava maailma südamesse , see tähendab , Moskva linna . Kuskil suveöisel vabaõhutantsupeol paplivatis küllastunud hämaruses paberlaternate valgel silmas ta oma Carmenit ja too teada , valgepäise poisi kohmakas ujedus ja jäik ettesööstvus oli tõmmule tüdrukule äkitselt huvitav , armeenlanna või juuditar või kes ta õieti oli , igatahes teise kursuse majandusteaduse tudeng Varblase mägedelt . Kelle papa ja mamma , julgeolekupolkovnik ja polkovnikuemand , olid tütre õnneks või õnnetuseks äsja datšasse sõitnud . Nii et seks ajaks , kui nad kolme nädala pärast oma linnakorterisse tagasi tulid , oli Tim nende tütrega maganud nende abieluvoodisse parandamatu lohu ja tütar tutvustas isale-emale nende väimeest . Ja tegi seda nii endastmõistetavalt ning apelleerimatult , et papal ei jäänud muud kui hakata kohendama väimeespoja sotsiaalset asendit . Sest julgeolekubossid olid kõigis neid pruukivais maades ja režiimides teatavasti kui mitte parimad kanakasvatajad , siis eeskujulikud perekonnaisad . Sügiseks pressiti Tim Moskva ülikooli õigusteaduskonda sisse . Aga et teda samal ajal äia branšile lähendada — ta ju oskas oma ametikoolist raasuke joonistamist ja oli selle peale ka loomuldasa natuke mehka . Ja kuigi ta oli elus vaid mõned korrad fotoaparaati käes hoidnud — aga siis igatahes pisut endeliselt F. E. Dzeržinski nimelise vabriku järeletehtud " Leicat " — pärast vastava kursuse lõpetamist sattus ta Sovavtotranspordi kaugvedude autojuhiks . Ta sõitis oma päratu loheveokiga mitukümmend korda läbi Soome ja Rootsi ja Taani , läbi Lääne-Saksa , Hollandi , Belgia ja Prantsusmaa . Ja kui ta oleks oma sõitude kohta täpseid päevikuid pidanud ja meil oleks juhus olnud neid lugeda , ja kui me selle järgi oleksime kandnud kaardile kõik punktid , kus tal oli mootor seletamatul põhjusel seisma jäänud või karburaator ummistunud või küünal streikima hakanud , oleksime võinud märgata , et vastavad punktid olid asetsenud alati tähtsamaist maantee- ja raudteesildadest mitte üle saja meetri eemal . Ja muuseas : imestuseks iseendale ( ja veel suuremaks imestuseks tema Moskva kolleegidele : oma autojuhitöö kahe-kolme aastaga oli ta omandanud kõigi tema poolt väisatud maade keeled , noh , muidugi mitte perfektselt , aga enam-vähem sujuva lobisemiseni , mida ta paksu eesti-vene segaaktsendiga halastamatult praktiseeris . Circa <arv> suunati ta teaduslikule tööle . Ta kirjutas ( või mõnede lobasuiste sõprade jutu järgi oli selle küll kirjutanud pigemini tema Carmen ) teemal " Väikeste rahvast õiguste kaitse kui Nõukogude Liidu välispoliitika põhiprintsiipe " . Olgu selle autorlusega kuidas tahes , kraadi sai selle eest igatahes Tim . Ja suunati pärast mõneaastast tööd mõnedes Moskva instituutides rahvusahelisele orbiidile . <arv> oli ta rahvusvahelise õiguse professor Bisono ülikoolis vastiseseisvunud endises Portugali Guineas . Esialgu pidas ta oma loenguid seal vene keeles ja Nõukogude saatkonnast talle abiks antud tõlk pani need portugali keelde ümber . Poole aasta pärast jätkas ta loenguid inglise keeles ja veel aasta pärast portugali keeles . Nii et ta oli igatahes õige tubli . Ja nii edasi . Aga <arv> ilmus ta , keegi ei tea , kas Bissaost või Moskvast , Tallinna . Ainult selles pole ma kindel , kas ta võttis oma Carmeni siis kaasa või laskis tal Moskvas asjade kulgu ära oodata . Igatahes liikus ta ise mitu kuud poliitilistes ja akadeemilistes ringides kui läbini oma mees . Kõik sosistasid : " Vaadake , meie mees Gorbatšovi isiklikus läheduses ! " Kuni ta nimetati , ma usun , et Karl Vaino ja Arnold Rüütli ühise aktiga , Eesti NSV ja hiljem ka Eesti Vabariigi justiitsministri asetäitjaks . Igatahes küll mitte väga kauaks . Sest mõne aja pärast kadus ta siit uuesti märkamatult Moskvasse . Ja kui ma teadjalt mehelt , Timi vanalt sugulaselt , pärisin , kus ta siis praegu , <arv>-nda kevadel , oma kõrgeid kvalifikatsioone — ainult et pole teada , kellele — kasulikuks teeb , ühmas see : " Praegu ta pidi vist olema Mandelat abistamas . Lõuna Aafrika Vabariigi Londoni ülikoolis . Aga ma ei kahtlegi , et varsti jõuab ta päris Londonisse välja . Sealsed filtripoisid on selleks parajad mõhmud . " Nii et minu Mihkli lood olid sellega võrreldes vaata et täiesti korras . Igatahes lahkusime sõpradena ja nädala kahe või kolme pärast helistas ta mulle ja kutsus mu oma naise ja iseenese nimel neile õhtust sööma . See Mihkli Merivälja maja polnud õieti suurt tühjagi . Säherdusi on Tallinna aedsemais eeslinnades sadade viisi ; tüüpiline meil miskipärast puuduvaks väidetava keskklassi maja . Igaühel — ja tollel ka — omad ajastukohaste ehituspiirangute rangihõõrded kaelas . Esimesest ja põhimisest rangist — krundi ahtusest — oli see siin imemoel pääsenud . Sest kuigi maja asetses sel lahe poole laskuval poolsaarenõlval , kus ehituskruntide omandamine oli pärast sõda pikaks ajaks soikunud ning alanud siis alles vist <arv>-ndate lõpul taas ning tavaliselt — nagu kõik tollased individuaalsed asjad — ikka võimalikult pisikeste juppide kaupa , minimaalne krunt <arv> , maksimaalne <arv> ruutmeetrit , oli siin , jumal ise teab , milliste vanemate kuuluvusaluste tõttu — või tollaste vahepealsete tegutsejate mõjukuse tõttu , vähemalt neli nonde aegade normaalkrunti üheks tervikuks sulandatud . Ja puuderühmade , peamiselt pärnade ja kastanite rahulik paigutus krundil näitas , et see oli pidanud toimuma juba aastakümnete eest . Kusjuures nüüd oli sellele tervikule klassikaline valgeks võõbatud raudaed ümber ehitatud . Umbes nõnda , nagu neid praegu Nõmme aedaderägadikku mõnede vastsete suursaadikuresidentside ümber rajatakse . Muuseas , säherduste raudaedade ajalugu Eestis tekitab mõningaid küsimusi . <arv>-ndail aastail leidus neid üksnes surnuaedadel . Nende keskmine kõrgus oi siis circa <arv> sentimeetrit . <arv>-ndail hakkas neid siginema eeslinnadesse — ja nende kõrgus tõusis järsult . Neljakümnendail-viiekümnendail aastail , kui vastavaisse majadesse olid asunud kõrged funktsionäärid , kadusid valged raudaiad enamjaolt hallide plankude varju ja plangud ehitati veelgi kõrgemaks . Nüüdsed uued valged raudaiad , nii harva kui neid küll leidub , on eelkäijaist taas paarkümmend sentimeetrit kõrgemad — nii et ma küsin : kui kõrgeks tahavad nad areneda — et meid meie huligaanide eest kaitsta — ? Pigemini üllatas mind rohkem garaaž kui maja ise . See oli kaheboksiline , üht otsa pidi madalasse mäenõlva ulatuv tõstetavate alumiiniumikarva plekist ustega , mõlemad uksed parajasti heiskel . Nii et ma nägin ka maja autod ära . Vasakpoolses garaažis seisis mingi harjumatult madal hõbedane loom , kaheistmeline " Sport-Lancia " , milletaolist ma polnud Tallinnas vist veel silmata jõudnudki . Teise , parempoolse boksi auto oli viieukseline hiiglakõrge just nagu jämedatest raudplekkvorstidest kokku keeratud " Landrover " — nii et ma otsustasin : normaalseteks vajadusteks kasutamiskõlbmatu nii üks kui teine . Aga maja oli üsna tavaline . Tajusin muuseas hästi oma majasse-suhtumise kahepaiksust : väikest uhkusenõksatust — minu poiss , kellest ma ju mitte kui midagi ei tea — ja ikkagi maja . Ning samas pettumust , et see oli nii üsna tavaline maja . Selle ehitamist oli ilmsesti alustatud individuaalehituse nõukoguliku piiratuse täiskehte aegadel . Siis , kui ehitatava eramu pind ei tohtinud olla vist üle kuuekümne ruutmeetri ja toapugerike koguarv ei tohtinud olla üle viie . Siin oli — halli silikaatkivvi kehastunult näha : ühel päeval , ma ei mäleta enam , millal , aga kunagi kaheksakümnendail , langes kuuekümnemeetri-piirang ära . Silmapilk oli maja tollane omanik alustanud juurdeehitust . See liigendas maja L-i kujuliseks ja pidi kujunema selleks avaraks elutoaks , kuhu nüüd terrassilt edasi minnes astutakse . Aga muuseas , siis oli tollast omanikku tema tegevuses ikkagi takistatud . Kõige tõenäosem vististi , et punavõimud hakkasid osutama huvi tema ehitustegevuse rahaliste allikate vastu — ja kui ta osutus juhtumisi majanduslikult mingil määral mõjukaks , aga parteiliselt mõjuta ametmeheks , oli lausa loomulik , et tema tegevuses hakati otsima süstemaatilise riigivarguse tõendeid . Kahtlustustest vabanemiseks müüs ta oma pooliku ehituse rutuga maha . Järgmine ostja — tõenäoliselt polnud see veel üldsegi Mihkel , sest müük toimus Mihkli jaoks liiga varasel ajal , polnud oma ostust nähtavasti suuremat huvitatud — kuni see kahekordse alustusega ja ikka veel lõpetamata maja sattus , ma kujutlen , et umbes <arv>-ndal aastal , Mihkli omaks . Poiss polnud hakanud siin midagi liiga kapitaalselt ümber ehitama , vaid oli võtnud asja üle enam-vähem sellisena , nagu see oli . Igatahes ütles ta , mind lävelt sisemale juhatades : " Arvatavasti kuulen ma sult nüüd sedasama , mida mu võõrad siin korduvalt on ütelnud : ruumi teil ju on — aga ka asju on rohkem kui tarvis — " Mina vaatasin ringi ja ütlesin : " Ohoo ... Ma ei tunne sind ju piisavalt . Mul polnud aimugi , et sa oled kollektsionäär — " Sest umbes neljakümne ruutmeetri suuruse pikliku valge ruumi seintel rippus vähemalt paar tosinat õige mitmesugust õlimaali — Jüri Arraku inglite ja hansakaupmeeste puistest kalanägudest kuni ühe , kiivriga mehe portreeni , mida mul oli suur kiusatus ( lapsik kiusatus muidugi ) arvata Rembrandti enese omaks . ( Aga muuseas , ega säherdune ootamatus tarvitsenudki olla suurim siitmaiste , ütleme <arv>-nda aasta apokalüptiliste ( nii inimlike kui esemlike ) teisalesattumiste seas . ) Peale selle oli toas veel küllap oma sadakond skulptuuri — kips , marmor , pronks , puu , enamasti lauaformaatides koopiad jumal teab mis aegseist ja sajandivahetuse aegseist toodetest vaheldumisi päriste nipsasjakestega . Mihkel oli heameelest , usu või ära usu , põsist õhetama hakanud . Ta seletas : " Kollektsionäärlus on minu juhtumi kohta muidugi liialdus . Aga advokaadil tuleb see mõnikord nähtavasti ametitegevusega koos . Tema töö pakub talle selleks erilised soodumused . Saad aru : klient , kes sulle summakese võlgneb , aga kel sularaha napilt käes on , toob sulle midagi omalt seinalt — eriti kui ta sinu koduseid seinu on enne tähele pannud . Esimese liigutusega toob ta oma pildikese võib-olla üldse laenuks . Omaenese võla esialgseks tagatiseks . Pandiks , nagu vanasti öeldi . Kuni see jääbki sinu kätte , pantserdubki sinu seinale , nagu pandid sageli teevad , sest klient rikastub aja jooksul harvemini kui vaesub . Või ütleme : sa korraldad kellegi pärimisasju . Ja seal jääb mõni kunstiasjakene ripakile . Ja su tähelepanelik klient on ammu su huvitatud pilku selle suunas tähele pannud . Ja siis meenub talle , et peale tolle onu , kelle pärandiasjadega sa tema kui su kliendi rahusoluks just oled lõpule jõudnud , on tal ju veel paar onukest ja ehk ka mõned tädid — kõigil inimestel muidugi ei ole , aga mõnedel on — , ja siis ta toob sulle , tuleviku peale mõeldes , selle marmorkujukese portfellis või kohvripõhjas ise koju kätte : " —Kuulge , mulle on eluaeg räägitud , et see jäigavõitu neitsi olevat võib-olla vana Weizenbergi enese oma — " Siinkohal astus mu tähendab minia nende poisiväänikuga tuppa ja Mihkel kuulutas : " Saage tuttavaks : minu naine , meie poeg — minu isa ! " Nad olid mõlemad küllalt väikesed ja haprad , nii ema kui poeg . Ja vähemalt emal olid tõesti olemas need minu poolt kuuldu järgi kergelt peljatud bulgaaria või bütsantsi ikooniinglikeste natuke liiga tumedad kräsujuuksed ja kaarjas juustepiire , mida kulmukaared pisut allpool saatuslikult kordasid . Aga poisinääpsule oli Issand pistnud tema kitsejäljenäkku sihukesed hallid valgete ripsmetega ida-balti silmad ja otsaette sihukese tuhkja idabalti juuksepasmase , et mulle meenus ainult kuidagi nurga tagant seik , et mu minia sees istub tema ema ( mis mulle küll ainult kuidagi kaudu korda läheb ) ja mu pojapoja sees ( mis mind kuidagi väga otseselt puudutab ) istub üks vanaema , kes ulatub minuni siiski ainult üsna kaudselt — üks vanaema , nimega — kuidas see pidi olema ? — Gloria Ivanovna Adamovitš ... Ma ei teagi ju , kes ta niisugune pidi olema — väikevene odrakulakute või suurvene õllepruulide , tatari vürstide või Konstantinoopoli kirja kreeklaste lapselaps , aga igatahes õnnetul moel meie vana riigiõigusekoi Jüri Jürilo naine ... Oma äia ning ämma polnud Mihkel mulle täna tutvumiseks välja pakkunud . Aga äia mõju pidi mujalt minuni kostnu järgi olema ilmne — nii mu minia Naima kui mu pojapoeg Tom rääkisid absoluutselt puhast eesti keelt . Olin vana Jürilo koduse keeletürannia kohta ammu kuulnud , et see pidi olema veel totaalsem kui tema diktaatoritöö tema intsituudikeses , mis tegeles eestikeelse juriidilise terminoloogia säilitamise ja päästmisega . Igatahes sõin oma poja perekonnas täiesti maitsva õhtusöögi — praetud koha sidrunikastmes — ja veetsin seal igati meeldiva õhtu . See Naima oli lõpetanud Tartus kunstiajaloo ja töötas Tallinna Kunstimuuseumis ja tundis kas või Lebedevi eestlaseks osutumise lugu paremini kui mina . Aga see oli esmajoones tema professionaalne kohus — ja nende sellele Tomile pidi olema Vanalinnakooli teisest algkooliklassist alates , tähendab tulevast sügisest alates kehtestatud mingi isiklik õppekava — kui eriliselt andekale jõmmile . Aga nii hõlpus see kõik siiski ei olnud , et Mihkel oleks pidanud sellesama eest kogu oma rahvusliku laadatembu andeks saama . Andestuseks või vähemalt selle alustuseks pidi ta sooritama midagi tõsisemat kui lihtsalt kutsuma oma isa korraks enda poole õhtust sööma . Ma helistasin talle nädala pärast . Et kas ta saab tulla minu poolt samal õhtul põgusalt läbi . Ta sai . Mitte ainult et ta sai , vaid ta tundus olevat seda tehes , noh , mitte ju jumal teab kui sügavat õhinat , kuid siiski meeldivat valmisolekut täis . Ma rääkisin talle džinni ja tooniku juures kogu oma Tahtamaa afääri ära . Ravimuda leiupaiga moment kaasa arvatud . Ja minu huvi kiirendatud korras omandiõiguse objektiks saada kaasa arvatud . Ma küsisin : " Kas sa oled valmis selle asja seal liikuma lükkama — selle isand Poogna juures , ma mõtlen ? " Tema hüüdis : " Aga milles küsimus ? ! Muidugi ! Seal saab ju ainult mingi minimaalne summa kõne alla tulla — ? " " Kui palju , sinu kogemuste järgi — ? " " Paar tuhat . Aga sa pead kirjutama mulle volituse . Muidugi mitte sinu nimel pistise maksmiseks , vaid sinu nimel Tahtamaa asja ajamiseks . " Minu poolt alla kirjutatud volituse sai ta silmapilk . Ta lubas selle homme oma büroos lõpuni viimistleda — allkirja tõestajate allkirjad etc . Aga siis kallas ta enne mulle , siis iseendale , uue rüübi džinni ja toonikut , ei unustanud jäätükki ei endale ega mulle , raputas oma klaasi , kuulatas jäätüki meloodilist kõbinat ja ütles , vaadates mulle silmanurgast otsa : " — Muidugi ei arva sa ju vist et — see on siis kõik — ? " " Mis mõttes ? " " Altkäemaksu mõttes . " " Noh , kui ei , siis ei — " Ma pean tunnistama , et tegelikult olin seda tõesti uskunud . Ning et olin selletõttu oma vastusega eriti rahul . Sest poisi täiesti neutraalsest toonist võisin järeldada , et ta polnud näinud naiivsust läbi . Ta jatkas puhtinformatiivselt , vähimagi mõnitava irooniata : " Nojaa . Sest nüüd ütleme ületunahomme , saadab Kampsun — või kuidas sa teda kutsusid — selle Maavalitsusse edasi — " Ma paljastasin enda vist ikkagi , sest hüüdsin : " Ja sa arvad , et see kunagine Yamaha-sõitja , see Märdi-poiss hakkab mult omakorda altkäemaksu ootama — ? Sa arvad , et meie vabariigi asjad on nii halvad — ? " Mihkel vastas vastiku rahuga : " Ega ma teda isiklikult ei tea . Kui sa arvad , et mitte , siis mitte . Aga tal on seal ju terve aparaat . Kõigepealt maamõõtjad . Nemad on , mulle paistab , ülemaaliselt otsustanud : kõik taastaoteldavad maaomandid mõõdetakse uuesti üle . Pooltel juhtudel poleks seda ülepea tarvis . Sest omanikel on vanad paberid alles . Nagu sinul . Aga ei . Ja nagu sulle öeldi — taotlusi on tuhandete viisi . Ja et sinu asi kiiresti ette võetaks , tuleb masinat mõistagi vajalikus paigas määrida . Nii et ma käin homme-tunahomme Kampsuni juurest läbi ja pistan talle ütleme kaks tuhat . Ja siis ootame ära . Ja kui nad hakkavad sult midagi ootama — noh , see on ju nende mökutamisest otseteed tunda — , siis otsusta ise , kas see on alt- või pealtkäe , mis nad sult ootavad . " Mina küsisin : " Ja sa oled nõus seda asja edasi ajama , kuni see maa on minu omandisse taastatud ? " " Noh , miks mitte — ? " muigas Mihkel . " Kõigi tuhandete seas , kes praegu nende asjade ümber tiirlevad , on ju nii otseselt õigustatud taotlejaid kui sina — ma ei tea , võib-olla veerand . Kolmveerand on kurat teab kes , esindajad , volinikud , asjaajajad , advokaadid , vennatütre tädimehed . Mina olen Tahtamaa suhtes ikkagi — sinu ainus seadusjärgne pärija . " Elmar on neljandat kuud järelravil mingis Pärnu sanatooriumis . Ta paranevat " nojaa — aeglaselt . Aga enam-vähem hästi . " Nagu Marge on mulle , selle jutuks tulles , paaril korral kinnitanud . Paaril korral on Tiina sõitnud teda sinna vaatmaa . Ja ühel korral ka Marge . Muidugi pole ma esitanud küsimusi . Aga Tiina sinnasõidud on tundud mulle olevat kulgenud probleemitult : laupäevahommikul bussiga sinna , ennelõunal isale külla , ühine lõunasöök sanatooriumi sööklas , tass kohvi — koos isaga — sanatooriumi terrassil , õhtul bussiga Tallinna tagasi . Ma ütlen : küsimusi ei ole ma esitanud , aga Marge enese Pärnus-käik tundus mulle algusest peale olevat tekitanud probleeme . Ta oli kuidagi hajevil ja närviline . Kuni ma vist sooritasingi erandi ja ühmasin — kui ta oli istunud mu kõrvale diivanile ja võtnud vermutiklaasist pisikese lonksu ja ma olin tundnud sõõrmeis ta juuste šampoonilõhna , mis oli ju peaaegu et kodu lõhn : " Mis seal siis juhtus — ? " Marge rääkis . Doktor Kallasmaa , Elmarile järelravi andva sanatooriumi peaarst , polnud ju Marge kaaskursuslanna , vaid temast paar aastat varem Tartus stuudiumi lõpetanud terapeut . Aga ta oli õpinguteajast saadik Marge hea tuttav . Ei lausa niisugune sõbranna , kellega jagatakse intiimsusi , aga peaaegu sedagi ( peaaegu — nagu ma aru sain — ainult Marge suhteliselt kinnise loomuse tõttu ) ja igatahes püüdlik ning vastutulelik kolleeg . Marge oli Pärnu-sõidu lävel doktor Kallasmaale helistanud ja pärinud Elmari tervise järele . Muuseas , ma kujutan ette , muidugi pisut murelikult , aga üsna ebaemotsionaalselt , vastavale motiivile aastate jooksul loomulikult kohandunud stiilis . Mille peale doktor Kallasmaa oli vastanud : " Ei-ei , kallis kolleeg , muretsemiseks pole nüüd enam põhjust . Ta toibub täiesti normaalsel moel . " Telefonikõne lõpul oli Marge tähendanud , et tuleb laupäeval Elmarit vaatama . Seda viimast oli ta doktor Kallasmaale teatanud , ma kujutlen , teatud üldise salajase Elmarile-midagi-võlgu-olemise-tunde survel , võib-olla ka seltskondlikust rutiinist , et nende abielu tuli välismuljelt jatkuvana esitada . Saabudes oli Marge kõigepealt doktor Kallasmaa kabinetti sisse astunud ja too oli tulnud temaga Elmari juurde kaasa . Ja siis oli selgunud : peaarst oli paigutanud Elmari tema tavalisest ühele patsiendile määratud sanatooriumitoast abikaasa külaskäigu puhuks kahevoodilisse lodžaga tuppa . Muidu vastasseinte ääres asetsevad voodid olid lükatud kõrvu . — " Et teil oleks üle mitme kuu vähemalt võimalus korralikult seksida . Ja-jaa — see on tõhusamaid võtteid depressioonide vastu ! Kas siis südamearstid nii elementaarseid asju ei tea ? ! " Kusjuures Elmar oli vaadanud nende sõnade juures üle doktor Kallasmaa õla Margele nii meeleheitliku näoga otsa , et — " Saad aru — " rääkis Marge mu Vana-Posti tänava diivanil , " ma taipasin , et Elmari põhihäda polnud üle viieteistkümne aasta , ühest riigist teise , ühest raviasutusest teise , sinna Pärnu saadetud paberitesse üldse jõudnudki . See ei teinud Elmari palvet tõsiseltvõetavamaks , aga mõistetavaks tegi see selle küll — kui ta doktor Kallasmaa lahkudes pomises : " Marge — ma palun — ära jookse siit nüüd niimoodi minema , et see Kallasmaa istub oma kabinetis ja näeb aknast , et sa lähed ära — " Marge pigistas mu nägu vastu oma põske ja rääkis katkendlikul sosinal : " Ma tahtsin talle ütelda — aga ei suutnud : " Issand jumal , ütle talle , et mul olid pahad päevad — " Ja mina pean tunnistama , ma ei saanud tema erutuse põhjusest aru . Aga erutus tundus olevat sügavam , kui olin kunagi varem Marge juures märganud . Ta liibus mu vastu ja pigistas parema käsivarrega mu kukalt peaaegu valusägedalt ning haardus sõrmedega mu juusteharvikusse . Ja rääkis äkitselt , ilma et oleksin tarvitsenud midagi küsida : " Sa kujuta ette — Elmari ja minu vahekord lõppes kolmeteistkümne aasta eest . Aga ta kujutleb siiamaani , et me peame mängima säherdusi lapsemänge — " Mina ütlesin , ja ma tunnistan , mitte ilma vastaka kibeduseta , mis oli sealsamas valmis naljaks osutuma , tõeks või naljaks , vastavalt sellele , kuidas ta reageerib : " Ja mis tal viga mängida ? Kui teised mängivad kaasa . Mitte ainult tema ja sina , vaid mina ju ka . Nii et sinu ja minu elu ongi paljas mäng — tema taktikepi all — " Ja äkitselt selgus , et Marge ei läinud mu sõnadest eiramisi mööda ( nagu ta mul sellesuunaliste vihjetega alati oli teinud — kui harva ma neid ka endale lubasin , kaheteistkümne aasta jooksul oli neid ikkagi juhtunud ) . Ootamatul kombel ütles ta täiesti nõustuvalt ja traagiliselt : " Mis me võime teha ? ! Kui ta hoiab meil oma ähvardusega kogu aeg püstoli rinnal ... Need tema tabletid — aprillis — ma ei uskunud , kui Tiina rääkis , et insener Linder oli hommikul Kuressaarest helistanud ... Aga nüüd ta rääkis mulle oma suuga — " " Kes rääkis ? " " Elmar . " " Millal siis — ? " Marge seletas : " Mineval nädalal . Minu Pärnus käigul . Ma jäin ju tema palvel sinna õhtuni istuma . Meie jaoks sisse seatud tuppa . Nii et tal oli aega rääkida — " Minu ammune küsimata-jätmise põhimõte pigistas mul suu kinni . Ma ei küsinud , mida siis Elmar oli rääkinud . Aga tuli välja , et Marge erutus oli sügavamgi , kui olin arvanud . Siiamaani oli ta vastanud minu küsimatusele omapoolse vaikimisega . Nüüd rääkis ta äkki pidurdamatult , põsk vastu mu lõuga : " Kõik oligi juhtunud nii , nagu Tiina kohe alguses arvas . Insener Linder oli tol hommikul helistanud . Et tema ei saa kokkulepitud ajal Elmariga kohtuda . Sest tema on ikka veel Kuressaares . Nende Suure väina sillaehitust kavatsevate ärimeestega kõnelemas , kellest ta oli Elmarile rääkinud ja kelle ideed ta tahtis temaga arutada . Ja siis oli ta lisanud , Linder , tähendab , vana värvitud vuntsidega edvik , nagu ta oli : " Teie , Elmar , võiksite ka hoopis siia sõita . Teie proua ongi ju juba siin . Ja-jaa , eile õhtul kohtasin ma teda Kuursaalis . Ühe mehega , keda ma olen kuskil kohanud , aga keda ma ei tunne . Ei-ei-ei . Et see teie proua oli , selles olen ma surmkindel . Nii ilusad naised jätab vana Linder endale alati meelde . " Selle peale oli Elmar lasknud Linderil vanduda , et see olin olnud tõesti mina , keda ta oli seal näinud . Ja siis oli ta lasknud kuuma vee vanni ja võtnud habemenoa vannituppa kaasa . Ta oli kavatsenud käesooned läbi lõigata , aga oli siis sellest loobunud . Ta ütles : Tiina pärast , kes oleks verisest vanniveest võinud ülemäära ehmatada . Nii et ta oli läinud , hommikumantel seljas , oma tuppa tagasi ja toonud sealt mantlitaskus seda luminaali — ma ei tea , kus ta seda oma toas hoidis — ja oli neelanud need tabletid ära — Ma ei küsinud — ei suutnud ikkagi küsida , kui palju ta neid neelas ja kas ta teadis surmavat annust või ei teadnud — ja kas ta tahtis endale ellujäämise tagaukse lahti hoida või ei — Ja tema seletas : " Sa saad aru : ma pidin ju seda tegema . Sest ma olin sulle ütelnud , et kui sa mind nii sügavalt alandad , et ma kolmandatelt kuulma pean , mismoodi sa oma vabadust pruugid , siis mürgitan ma enda ära — Aga alandus oli ju veel palju sügavam , kui ma olin osanud mõelda . Sa lasksid Tiinal mulle rääkida , et sa oled oma kardioloogide rühmaga Käärikul , aga siis korraga — sa oled mitmeks päevaks ära sõitnud — ja mulle vannutakse : sa olid eile õhtul tundmatu mehega Kuressaare Kuursaalis — " " Marge pigistas mu kukalt aina valusamalt ja küsis aina lämmatatumal häälel : " Ütle , Aabel , mida me peame tegema ? See piinamine on ju talumatu — " Ma silitasin ta juukseid ja ütlesin rahustavalt , nagu alati neil vähestel kordadel , mis me olime oma olukorrast nii selgesti kõnelnud : " Armas — mis minusse puutub — ma olen sinuga ka meie praeguses pentsikus situatsioonis seevõrra noh õnnelik , et ma kannatan selle nimel tema väikluse ära . Ja loodan , et sina oled ka . Ja kannatad ka — Sest niikaua meil teist teed ei ole , kuni sa ükskord lihtsalt tuled tema juurest tulema . " Marge tõmbus minust pisut eemale ja vaatas mind poolsuletud laugude alt : " Aga sa pole mind kordagi selleks õhutanud — ? " Mina ütlesin : " Ja sa tead , mispärast . " " Mispärast — ? " küsis ta põgusal sosinal , õieti mu vastust teada tahtmata , sest seda juba teades , vaistlikult ja ammu teades . Aga mulle tundus vastus liiga oluline , et seda mitte taas tema teadvusse tuua — sel moel , et see öeldakse kuuldavalt välja . Ma ütlesin : " Sest ma pole tahtnud sind mõjutada , et sa võtaksid endale vastutuse . Kui sa tuleksid tema juurest ära — ja ta astuks selle peale oma fataalse sammu — Mingil määral jääks süütunne sind eluks ajaks rõhuma . Ja mind ka . Ja ma ei taha seda koormat endale võtta . Ega sinu õlule panna — Sa saad sellest ju väga hästi aru — " Ma hakkasin teda suudlema ja ta laskis seda sündida . Ja siis tõmbasin ma ta ära magamistuppa . Ja me armatsesime ägedamalt kui mõnel eelmisel puhul . Muuseas , Marge on ammu rääkinud , et neljast mehest , kellega tal on vahekord olnud , olevat mina parim . Ning seda arvu — neli — võib minu meelest usaldada . Sest ma arvan , kui naine juba hakkab ses asjas fantaseerima , siis ta kas tahab olla neitsilikum , kui ta on , ja ütleb , et tal on olnud üksainuke mees — Marge pidanuks ütlema , et kaks — , või ta unistab enda liiderlikumaks , kui ta on , ja räägib , et tal on olnud neid tosina võrra või kui palju , unistusele vastavalt . Nii et kui neli , siis vist tõesti neli , kuna see on nii tõepäraselt hall arv . Aga mina neljast parim . Sest ma olevat neist neljast ainus , kelle riist ulatub talle otse vastu emakasuud . Nii et ta saab minuga alati orgasmi . Ja parematel kordadel kaks või koguni kolm . Kella poole kümne aegu õhtul , kui olin korteriukse nagu harilikult ta järel sulgenud ja oma kirjutuslaua taga istet võtnud , tuli mulle korraga mõte : kas ma ei peaks — meie narri olukorra lahendamiseks — siiski midagi ette võtma ... ? Kas ma ei võiks näiteks minna Elmari juurde ja seletada talle olukorda ära — ? Ja panna talle ette : võtku oma ähvardus nüüd , kus see kaksteist aastat on meie pea kohal rippunud , võtku see lõppude lõpuks tagasi — ? —Seda tuleks teha kunagi hommikusel ajal , kui Marge on juba Tallinnas , oma vastuvõtul , ja kui tal endal , Elmaril endal , pole — näiteks teisipäeva ennelõunati — tema Tehnikaülikoolis loenguid . Ja kui ka Tiinat pole kodus , sest ta on oma instituudis loengutel . Kõige parem siis , kui tal , tähendab Elmaril , pole kolmandaid läheduses . Kui tal pole võimalust tirida kedagi meie jutuajamisele juurde ja muuta see sel moel võimatuks . Või käänata juurdeveetu endale kuidagi kilbiks . Ma kujutlen millegipärast , et seda ta mingil odavosaval viisil nimelt teeks . Ühesõnaga , ma peaksin uurima sobiva hommiku ja kellaaja Tiina abiga välja ja sõitma sobival tunnil kohale . Oma tulekust ette teatama ma ei hakkaks . Ses siis — jumal teab , mismoodi ta reageeriks . Kui mu nimi talle midagi ei ütleks , küsiks ta , mis asjas ma tahan temaga kõnelda , ja siis ma peaksin kas midagi välja mõtlema või juba välja mõelnud olema , midagi kõrvalist , aga tema jaoks niivõrd huvitavat , et ta võtaks mind vastu . Või ma peaksin astuma saapaga telefoni ja kuulutama : " Tahan kõnelda teiega Marge heaolust — " Siis ta arvatavasti keelduks minuga rääkimast . Ta paneks toru käest . Nii et oma tulekust talle ette teatada ma ei saa . Ma pean lihtsalt vajutama ta ukse taga kellanuppu , ja kui ta mulle avab ( aga ta avab ise , sest passija Lilli pole veel saabunud ja teisi sel silmapilgu majas pole ) , astun ma mühinal sisse . Ükskõik , kas mu nimi talle midagi ütleb või ei — Muuseas , ma kahtlen , et see talle midagi ei ütle . Kahtlen , et ta kaksteist aastat mitte midagi ei tea . Kuigi ta on , niipalju kui teada , alles kaheteistkümnendal aastal luminaali võtta proovinud . Ta peab mu nime oma naisega seoses kuulnud olema . Vastupidiseks on meie linn ja terve meie ühiskond liiga väike . Siin tunneb enam-vähem igaüks enam-vähem igaüht , nagu juba korduvalt öeldud . Aga teadku või ärgu teadku , aimaku või ärgu aimaku — ütlema peaksin ma seda talle alustuseks nagunii : " Elmar — mina olen Marge tegelik mees . Ma ei tea , kas te seda teadsite või ei — nüüd on see teil igatahes teada . " Ma pean rääkima temaga nii otse kui võimalik . Ilma iga keerutuseta . Ma pean võtma seal Vaikna maja tumesinise tapetiga kabinetis — mul pole aimu , kust ma tean , et tapet on sela tumesinine — ma pean võtma seal , tema kirjutuslaua otsa juures istet ja ütlema otse : " Elmar — inimene — me teame kõik kolm , et teie ei ole meie narri olukorra algpõhjuses süüdi — " Kusjuures ma ei ole tema süüdimatuses sajaprotsendiliselt kindel . Eriti mitte , kui ma jälgin , kuidas ta oma kirjutuslauatoolil istet võtab , pikk kahvatu mees vöödilises hommikumantlis , ja momendi ebameeldivusest nähtamatult vabiseb . Tema tõrje on minu suhtes täiesti passiivne . Ta ei tee mitte midagi enese kaitseks . Ja ma kahtlustan teda , et ta ei teinud enese kaitseks mitte midagi ka siis , kui keegi kandilise näoga kindral , niisugune , nagu nad kaheksakümnendail olid , rääkis talle ta isamaalisest kohusest ja saatis ta fataalse katkise kiiritusallika juurde midagi mõõtma või parandama — Aga see selleks . Ma ütlen talle : " Inimene , te olete hoidnud Marget ja mind kaksteist aastat oma enesetapuähvarduse ora otsas . See on ju armetu temp. Ma ütlen teile : nüüd aitab ! Oma õnnetuse alguses oli teil ehk millekski õigus . Tiinale ta kodu säilitamine oli ehk isegi argument . Aga nüüd — teil on ju Tiinaga normaalsed isalikud suhted . Te peaksite teadma : Tiina ja tema Tiit abielluvad septembris . Tiina kolib teie juures ära . Tiina kodu siirdub mujale . Selle siinse seebimulli säilitamiseks pole enam mingit tarvet . Peale teie naiivse ja halastamatu egoismi . " Ta on laskunud oma kirjutuslauatoolile . Ma näen , kuidas ta mu tiraadi jooksul paar korda just nagu võpatab — aga võib-olla ka mitte . Igatahes tõmbab ta kaela kergelt kõveraks ja kallutab pea pisut paremale . Otsekui puhuks kõle tuulevingam talle vastu vahtimist . Nii et ta vastab sellele kitsaks muutunud , kriipsjaks muutunud suu vastumeelsust väljendava muigega , mis ju pole päriselt muie , vaid midagi pigem vastupidist . Ta küsib suukriipsu vaevalt liigahtudes ja üsna tasas , aga sugugi mitte sosinal : " Ma ei saa aru , miks te arvate , et minu egoism on meie kahest egoismist halastamatum — ja teie oma järelikult halastavam — kui minu oma — ? " " Ah sellest ei saa teie aru ? ! " hüüan ma mõnitamisi . Ja tema vastab , kuidagi pedantselt , püüdlikult , vastikult : " Ei . Sellest ei saa ma aru — " Ja mina vastan talle : " Noh , väga taiplik teie ju just ei ole . See vahe tuleb ju silmanähtavalt juba sellest , et teie egoism teenib ühtainukest inimest — teid ennast . Aga minu oma , see on Marge ja minu oma , teenib vähemalt kahte . Nii et see on vähemalt kahekordselt , kui soovite , halastavam . " Ja siis ma lõpetan : " Nii et tehke , nagu tahate . Kui te tahate olla kuritegelik idioot — aga seda vist ei taheta olla , vaid lihtsalt ollakse — , siis — mürgitage ennast ära . Tooge oma tabletid ülevalt alla ja kühveldage endale sisse . Ja siis juba surmav annus — nelikümmend tabletti — ja mitte kolmkümmend , nagu viimane kord — et ehk ikkagi näkkab ja te jääte ellu edasi — Nii et laske aga käia ! Tooge oma luminaal alla . Ega mina teid tagasi ootama ei hakka . Mina lähen vahepeal minema . Te saate ise toime . Ma tahan ainult ütelda : meile , see tähendab Margele ja mulle , on nüüd küllalt . Me oleme küpsed võtma vastutuse teie surma eest eneste kanda — " Viimaste sõnade juures mu hääl vististi tasaneb veidi — Sest mulle torgatab meelde : Margega pole ma oma käigust Elmari juurde üldsegi rääkinud . Mul pole tema nõustuvat sõna selle kohta , et tohin laiendada endalt ka temale vastutuse Elmari surma eest — kui ta tõesti peaks enese tapma . Ja , jumala nimel , mul pole ju ikkagi täit lõpunikujutlust Marge suhtumisest Elmarisse . Mida õieti mees talle tähendab ? Mille nimel on Marge ametlikult jatkanud oma abielu temaga siiamaani — ? Ja siis tajun ma äkitselt , kui päratu koorem mu õlgadel — ja järelikult ka Marge õlgadel — oleks vastutus Elmari surma eest . Ja samal sekundil mõtlen ma midagi välja . Nagu sellistes olukordades teinekord juhtub . Mõtlen välja — aga näen oma välme samal silmapilgu kogu selle armetuses ka läbi — näen , kui puine , kui lapsik , kui formaalne see üleni on ja kuidas sellest ei saa ju olla mitte kõige pisematki kasu — Aga laon selle parema puudusel ikkagi lauale : " Muuseas — kui te arvate , et peate enese tapma — jumal teeiga . Aga teil ei ole ju — ka teie enda loogika järgi — mingit tarvidust seda teha . Mis teid sunnib ? Teie arvates teie alandatuse häbi . Te olete ju kuulutanud : kui te peaksite hakkama maailmalt kuulda saama , kõrvalistelt isikutelt kuulda sama , kellega ja kuidas Marge seda absoluutset vabadust pruugib , mille te olete talle möönnud — siis — Kuulge , selle peale , et härra Linder nägi Marget Kuressaare kuursaalis , hakkab ainult hull ennast tapma . Ja pealegi on teil vastav katse juba seljataga . Aga meie tänahommikune jutt , see , mis ma praegu teile räägin , see ei puuduta teie enesetaputõotust ju üldsegi — " " Kuidas nii — ? " küsib Elmar pettunud ja rahulolematul häälel , mis võiks mind teises olukorras naerma ajada . " Aga lihtsalt , " teen ma asja talle puust ette . " Sest mina , kellelt te seda kuulete , pole ses asjas tõesti mitte maailm või tänav või kõrvaline isik . Vaid otsene asjaosaline . Ja selliseks juhuks pole te end üldse mitte sidunud . " " —Te arvate ? " " Aga muidugi mõista ! " tõttan ma talle tema lootustandvalt ebaleval häälel öeldud sõnade peale vastu . " Me oleme — Marge ja mina — hoidnud teie ja meie " ühist saladust " nii hoolsalt kui üldse võimalik . Juhtum härra Linderiga on õieti ainus , mida saab meile ette heita . Aga see on teil — ja meil — , nagu ütlesin , juba seljataga — " Ja äkitselt märkan — ta vaatab , Elmar vaatab kummitust nägeval pilgu üle mu vasaku õla , ja ma kuulen , kuidas ta hüüatab : " Marge — kuidas sa siis praegu — " Ja ma pean ütlema : täpipealt sedasama tahaksin mina Margelt küsida . Et kuidas ta siis praegu siin on , nii ebasobivalt siin , minu ja Elmari esimest kontaktivõttu segamas , kui ta peaks olema hoopis Viru tänavas , oma vastuvõtutoas , oma patsientide juures , valge tohtriürp seljas ... ? Seesama on tal küll praegugi seljas . Ja seda imelikum see tundub . Midagi ootamatut peab olema juhtunud . Ta on ilmsesti kiiruga oma haigete juurest lahkunud . Ta on nähtavasti sõna otseses mõttes jooksuga koju tulnud . Muidu ei ripuks tal ju stetoskoobivoolik valge ürbi küljetaskust kahe vaksa pikkuselt välja ... Aga ma ei küsi midagi . Sest nõnda on mul tavaks . Ja pealegi — Elmar on ju juba küsinud . Ja ta on jätnud Elmarile vastamata . Võib-olla pelgan ma sedasama — et ta ei vasta ka mulle — , aga mina ei taha osutuda vastuseta jäetavaks küsijaks . Ja küsimusega viivitamiseks pole mul aega . Sest ta tõttab mu toolist mööda . Ma tunnen põse ja kõrvaga ta möödumisest tekkivat tuult . Ma ei jõua otsustada , kas see tuul on tuline või jäine , sest Elmari suunas minust möödudes tõmbab ta oma ürbinööbid — kolm-neli valge riidega kaetud nööpi — lahti , et ürpi seljast heita . Ja — jumal hoidku — ma näen : ürbi all ei ole tal mitte midagi seljas ! Ürbi all on ta täiesti alasti . Nii et ma tunnen , kuidas ma üllatusest ja nördimusest võpatan , kui ta viskab ürbi põrandavaibale — enne on ta tõmmanud stetoskoobi ürbitaskust välja — ja seisab keset vaipa minu poole pöördudes ihualasti Elmari ja minu vahel — rinnanibud kui kibuvitsamarjad — torkab mulle pähe — ja häbedus kui pruun lendoravanahk , lõnku vajuv parem käsi selja taga , stetoskoop rippu käes nagu kahepiuline piits — Nii et ma lõnksatasin ärkvele ja sain aru : olin toetanud küünarnuki lauaservale ja lõua pihku ja pilt oli vajunud hetkeks eest ära — või pigem kerkinud hetkeks ette — ja küünarnukk libisenud laualt — Oktoober on käes . Oktoober <arv>. Minu teine ärimeheoktoober , kui soovite . Minu otsustav hommikune käik Elmari poole on ikka veel sooritamata . Olgugi et Elmar on ammu sanatooriumist tagasi ja elab Marge kaasavaraks osutuvas majas Nõmme mändide all . Ja türanniseerib oma olemasoluga oma naist ja mind . Nii et mu kitsamas mõttes isiklik elu kulgeb igasuguste muutusteta . Aga kui isikliku elu mõistet pisut avardada ja heita pilk ka selle nii-öelda välimistesse kihtidesse , siis seal on igatahes toimunud mõningaid peaaegu et üllatusi . Mullu oktoobris , tähendab aasta eest — ehk pool aastat pärast meie Tahtamaa-projekti algust , seisime sellega täiesti lähtepunktis , täiesti sealsamas , kust olime alustanud . Või , ütleme , peaaegu sealsamas . Mihkel oli käinud oma sportlik-kiuslik-rõõmsal moel ma ei tea mitu korda Lüütjalal ja Kuressaares , igatahes oma viis või kuus korda . Kuna ta ajas asja agaramalt , kui ma olin oodanud ( ikkagi mu esimene seadusjärgne pärija , nagu ta ütles ) , ja kuna ta oli asjatundja nagunii , olin jätnudki selle tema õlule . Ja ta oli maksnud noh , mitte vist viis või kuus , aga ikkagi paar-kolm korda minu arvel tuhandekrooniseid summasid . Nimetagem seda siis selle õige nimega — altkäemaksu . Mitte küll vist enam Muhu kampsunile , vaid tema ameti- ja mentaliteedivendadele siin ja seal . Ja Tahtamaa asi oligi justkui nihkunud . Mihklile oli aasta eest isegi öeldud : Nüüd on teil kõik nõutavad dokumendid olemas . Enne lume tulekut mõõdistatakse teie piirid ära . Me helistame teile kahe nädala pärast . Siis võite saada oma piiriprotokolli ja plaani ja omanditõendi kätte . Aga kuu aja pärast oli see ikkagi Mihkel , kes oli vallavalitsusse helistanud . Talle oli seletatud : Meie oleme saatnud kõik teie kraami ammu maavalitsusse . Aga tagasi ei ole saanud . Ei . Helistage sinna . Sealt oli talle kinnitatud : " Meie saatsime teie dokumendid vallavalitsusse . Millal ? Oo , kuu aja eest , vähemalt . Ah seal neid ei ole ? Selle eest meie ei vastuta . " Kui Mihkel oli niisuguse vastuse peale häält kõrgendanud , et " Kuulge , vabandage , teil pole seal ju minu teada Nõukogude Liidu aegse teedeministeeriumi kadunud rongide otsimise peavalitsus , vaid on vallavalitsus Eesti Vabariigis " — siis oli talle öeldud : Kallis härra — ärge meie peale karjuge ! Kas te kuulete tõesti esimest korda , et kuskil on mingid paberid kaduma läinud ? ! Mihkel sõitis kohale ja jamas Kuressaare ja Lüütjala vahet nädalapäevad . Ja tegi ära ootamatult viljaka detektiivitöö . Kuressaares , omaaegsel Leitnant Lineikini tänaval ( ma ei teagi , misnimeliseks see nüüd on ristitud ) oli ta leidnud , Mihkel tähendab , maamõõdu- ja kaardistustööde büroo , mis tegutses firmanime " Macabyx " all . Ja polnud see ülepeagi kreeka või keldi nimi , vaid oli puhas eesti värk , ainult rahvusvahelisema immitsi asjus natuke mimikritatud : sõnadest maa ja kaart ja büroo . X iluripatsiks sabas . Samasugune segasodi nagu tänapäeval kolmveerand kõigist firmade nimedest ( ja pooled vastsündinute nimedest ka ) . Muide , selle nime oleks Mihkel võinud minultki teatavaks võtta , sest firma " Macabyx " oli mulle juba mõne kuu eest kirjutanud ning pakkunud oma teeneid Tahtamaa vormistamiseks , nagu nad kirjutasid . Aga just firmanime matslik võõrapäratsus oli keelanud mind nendele vastamast . Nüüd oli Mihkel nad iseseisvalt üles leidnud ja usalduslikus vestluses kellegagi oma Kuressaare kolleegidest saanud teada : " Macabyxil " oli maavalitsusega ametlik kokkulepe kaastööks . Sest maavalitsuse kaks kartograafi ei tulnud äkitselt kolme- ja neljakordseks paisunud töömahuga toime . Aga " Macabyx " tegi ka veel muud : selle eest maksma nõustuvate isikute soovil ja näipeil nihutas ta tema poolt vormistamisele võetud materjale nende kallal toimuma pidavast protsessist kõrvale . Viivitusriiulile . Või , kui firmale oli selle eest soliidsemalt makstud , kaotas mõned vajalikud paberid lihtsalt ära . Nii et sügisel <arv> istusime alles täielikult soos . Mihkel sõitis Tahtamaalt Tallinna tagasi ja tuli otse minu juurde Vana-Posti tänavasse . Ta laiutas käsi ja küsis , missuguse taktika peaksime nüüd valima ? Mina küsisin : " Missugused taktikalised võimalused meil sinu arvates üldse olemas on ? " Ja mõtlesin , kui olin küsimuse sõnastanud : ükskõik , mis ta mulle vastab , ei keskendu ma päriselt seda kuulama , olgugi ma täiesti kindel , et poiss vastab mulle asjalikult ning annab mulle tõenäoliselt parima võimaliku vastuse . Selliseks ootuseks oli mul temaga juba piisavalt kogemust . Ei-ei . Kuigi me polnud Tahtamaa asjus õieti veel kübetki saavutanud , olin ma poisis pettumisest kaugel ja keskendumatuseks tema kuulamisel oli mul hoopis meeldiva põhjus : Eelmisel päeval olin üle mitme nädala saanud maha uue ja mu enese meelest eriti õnnestunud Du Belley-tõlkega . Ja selle soneti , " Kahetsuste " kolmekümne kaheksanda numbri mõte oli mu mudamiljonäri-aspiratsioonidega igatahes nii ärritavas vastuolus , et ajas mind vägisi naerma : Oh , õnnelik see mees , kes elab eluaja kesk endataolisi , ning elab vabalt , nii auahnusluuludest kui kadedusest prii ja tasameelsel moel peab oma kehva maja . See rumal kihk , et tal on aina rohkem vaja ta tervet aru eal ei tasakalust vii . Ta suurim soov , ka see soliidne nagunii , ei torma üle teps ta päranduse raja . Ta võõrais asjades ei püüdle üle jõu . Ta loodab endale , on ise enda õu ja enda soosija ja vürst ja kuningaski . Ei oma leiba eal ta võõrsil sööma pea . Ta teiste ohtudes märklauaks end ei sea ja endast kuldsemat ei ihka kanda maski . Imesujuvalt sõnastunud eestikeelne struktuur . Ja sealjuures ebatavaliselt täpne tõlge . Aga mina ei ole ju see ärimehest buldog , keda ma peeglisse vaadates vahel näha pelgan — see , kes on hambad Tahtamaasse sisse löönud ega lase enam lahti . Kes ei saagi — loomupärase lõuakrambi tõttu — enam lahti lasta . Mina teen seda kõike ju ikkagi ainult mängides . Ja ainult mänguks . Paljalt nihutan natuke figuure . Möödaminnes ja vasaku käega . Muidugi : pisut-pisut asja nautides ju ka . Ega ma seda ei salga . Milleks siis mäng , kui seda ei naudita ? Aga miks ma peaksin loobuma isa ja vanaisa maast , kui seadus annab selle mulle tagasi ? Kui selle äravõtmine oli omal ajal rööv , nagu me seda tajusime ? Miks ma peaksin sellest nüüd keelduma ? Et jumal teab kes selle maaga äri hakkaks tegema ja kasu lõikama ? Mihkel on ju mulle eelmisel korral juba rääkinud : Lüütjala vallavanem — keda ma muuseas polegi veel kohanud — vallavanem ja mõned tema sõbrad ... Ma kuulsin Mihkli rahulikku , natuke lavasosinalist häält : " Ah meie taktikalised võimalused — ? Vähemalt kaks . " " Nimelt ? " " Me võime jatkata senist taktikat . Lootuses , et see kannab varem-hiljem vilja . " Ma taipasin muidugi , mida ta mõtles . Ta oli siiamaani tilgutanud , Muhu kampsunist alates , masina õlitamise peale circa neli tuhat krooni . Muidugi minu raha , eks ole . Tähendab , esimene võimalus oleks jatkata samas vaimus . " Ja taktika number kaks ? " " Avaldada survet . " Macabyxile " . Ja nendele , kes on tema taga . Olgu ametlikult või de facto . " " Survet — millega ? " " Võimalusega , et me saadame neile riigikontrolli kaela . Või et me kaebame nad kohtusse . Sihiliku viivitamise pärast . " Mina ütlesin : " Neil on ju kuratlikult paks nahk . Ja kõik meie survevahendid on hirmus aeglased käivituma . Kui nad üldse käivituvad . Aga põhimõtteliselt meeldib mulle surve avaldamine rohkem kui pistis . Nii et viimistle vastavaid variante . Ja peame homme-tunahomme nõu . " Selle nõupidamiseni me ei jõudnud . Sest järgmisel päeval , tähendab oktoobri alguses <arv> , saabus Lingo Luuk . Ja klaaris meie poolt alles kavatsetud lahendused üheainsa nädalaga ära — noh , võib-olla ka paari-kolme nädalaga , tegelikult , aga igatahes rabavalt ruttu , kuuldamatult ja sujuvalt . Selle tema sooritatud miraakli seletus on muidugi äärmiselt lihtne , vihastavalt lihtne , ma ütleksin . Ei muud , kui et tal oli kord meie vahel kõneks olnud summas , hiljem tema poolt maha tingida püütud ja siis taastunnustatud summas — nelja miljoni Eesti krooni eest — Rootsi pankade tšekke kaasas . Muide , kui sel ajal juba ehk leiduski moodsamaid raha ühelt maalt teise toimetamise viise , siis jäi Lingo ootamatul moel vanaaegsele tšekkide-moodusele truuks . Ja mõjus mulle sellega , ma tunnistan , lausa sümpaatselt . Ja veel enam sellega , et ta ei asunud üldsegi elama ütleme Palace-hotelli , kahetoalisse sviiti , nii jubekallisse , aga sel ajal veel nii odavasse kui kuussada krooni ööpäev , vaid kolis ilma iga probleemita Kodu tänava vanasse puumajja , oma tädi luuletajanna Helene Luha kolmetoalise korteri aiapoolsesse tuppa . Ta helistas mulle samal õhtul , tund aega pärast seda , kui ta oli pärale jõudnud . Ta oli valmis tulema otseteed minu juurde Vana-Posti tänavasse , aga ma pidurdasin teda pisut . Nii , et ta tuli järgmisel hommikul kell üksteist . Ta kandis helehalli džentelmeniülikonda ja kiirgas , noh mitte just lapsikut , aga igatahes lapsemeelset eneseusku . Ta oli juba Hansapangas ära käinud ja oma tšekid seal loovutanud . Tal oli seal nüüd , esialgu tema enese nimel , nelja miljoni kroonine arve . Ta näitas läbi minu akna alla tänavale . Seal seisis väike sitikmust " Ford " . " Escort " või mis selle mudeli nimi on . Igatahes siit ülevalt silmaga vaadata täitsa uus masin . Ja miks ka mitte , eks ole . Isand Luuk ütles , käsi hõõrudes : " Rendiauto . Näete , ka siin juba võimalik . Ja fantastiliselt odav . Kakskümmend krooni tund . Nüüd ma sõidan siit otsekohe Saaremaale ja ajan seal meie asja korda . " " Autosid meil ei rentida , vaid üüritakse , " ütlesin ma kiusuks , " aga missugust meie asja te silmas peate ? " " Teie omandiõigust Tahtamaale . Te peate omandmaa õiguse müüa Tahtamaa talust vajalikud hektarid " Tahtamaa " aktsiaseltsile maha " . " Missugused hektarid ? " " Noh , me oleme kaalunud — esialgu vahest neli võis viis hektarit . Aga — kui eelistate müüa kõik viiskümmend — väga hea . Muuseas , kohaliku bürokraatia peale mõeldes olekski see vist kõige lihtsam " . Mina küsisin : " Ja ostjaks oleks , nagu te ütlesite , aktsiaselts " Tahtamaa " ? " " Nimelt . Välismaalastel pole ju õigust siin esialgu maad osta — " " See aktsiaselts asub siis — kus ? " " Esialgu — mitte kuskil . See tuleb alles asutada . " " Ja kus te selle asutate ? " " Me asutame selle siin muidugi mõista . Eestis . Arvatavasti Tallinnas . See on mitmeti kõige hõlpsam . " " Ja nüüd te lähete ja organiseerite seal mulle minu omandiõiguse ära ? " " Kuni selle katastrisse-kandmiseni . " " Katastrit neil seal vist veel ei olegi — " " Noh , siis ilma selleta . Kuid teie müügiõiguse mõttes täielikult . " " Aga kas teil selleks minu volitus on ? " " Teie volitus ? ! Kuulge , bestickelse't ei maksta ometi volituse alusel ! " " Hm . Ja millal te tagasi jõuate ? " " Ülehomme . " Noh , ülehomseks ta igatahes tagasi jõudnud . Ja tunnistagem , oleks ta jõudnud , oleks mul hakanud oma vaestest saarlastest isegi natuke hale . Sellepärast , et mu vaesed saarlased alistunuksid massiivsele rahale ikkagi liiga ruttu . Nii ruttu see siiski ei toimunud . Muidugi , nad alistusid kiiremini kui vanad valjalalased sakslaste linnapiiramismasinate ees . Läti Henriku järgi alistusid nood , kui ma ei eksi , kaheksandal päeval ja võtsid ristimise vastu . Lüütjalalased olid kuuendal päeval küpsed . Aga nende kiituseks peab lisama : Lingokene üksi ei saanudki nendest jagu . Nad alistusid alles siis , kui ma olin ( Lingo helistamise peal ) saatnud Mihkli talle appi . Muuseas , Mihkel oli ju selleks abistamiseks kujuteldavalt sobivaim isik , " Haavel ja Haagi " advokaadibüroo kinnistuvaidluste osakonna juhataja , nagu ta nüüd oli , ja isand Luuk kõige otsesemalt tema klient . Nii et mina võisin seista kõrval ja muigamisi jälgida härrade sebimist . Lingo oli nädala pärast ja Mihkel kahe päeva pärast Tallinnas tagasi . Ja neil olid minu ja nende eneste jaoks tipp-topp paberid kaasas : Viiskümmend üks hektarit vanaisale kuulunud Tahtamaad oli siitmaalt vaieldamatult minu . Ja siis võttis isand Luuk alles õieti kalossid jalast , ma olen kindel , et needsamad kalossid , millega ma pooleteise aasta eest oma esikus tutvust olin teinud , ning sööstis tegevusse . Ma ei ole talt iial küsinud , kui palju ja kuhu ta masinaõli kallas , ma pole isegi küsinud , kas ta kuskile midagi kallas või osutus meie noore vabariigi bürokraatia tema ees lihtsalt juhusliku miraakli korras käbedaks ja lahkeks niisugusel määral , nagu ma ei enne ega pärast pole kogenud . Nii et Lingo ja Mihkel jõudsid ühel reedesel õhtul koos Saaremaalt tagasi ja nende esimene küsimus mulle oli : kas ma nõustuksin sellega , et homme õhtul toimub minu korteris aktsiaselts " Tahtamaa Mudaravi " asutamise koosolek ? Ja kui ma nimetan seda siinkohal nende küsimuseks , siis sellepärast , et see oli nimelt nende ühine küsimus . Lingo oli nende ühisaktsioonide ajal avanud Mihklile oma kaardid ja kaartide seis oli jätnud poisile piisavalt sügava mulje . Seda enam , et Lingo kommenteeris sealsamas , minu ja Mihkli juuresolekul : " Ja-jaa . Teie poja , härra Mihkli , me tõmbame kindlasti oma ärisse kaasa . Ja mitte ainult sellepärast , et ta on teie poeg ja tulevane aktsiate pärija . Vaid veel enam tema suurepärase kohaliku know-how pärast — " Mina irvitasin : " Aa — tähendab mitte paljalt tõu ega au pärast , vaid ka know-how pärast — Noh , ega ma vastu ei vaidle . Laske käia . Sest ma usun küll , et ta võib olla asjale kasuks . " Asutamiskoosolekule pidi kutsutama viis-kuus inimest . Ma palusin Margel hoolitseda tikuvõileibade ja kohvi eest ja tõin ise paar korralikku pudelit . Esialgu oma isiklikust rahast . Muuseas — märksõna raha . Aktsiaseltsi asutamisega seoses oli see ju veel olulisem kui nagunii . Ja tegelikult oli seda , tähendab raha , minu teada ainult Lingol . Tema " Hansapanka " paigutatud neli miljonit . See fantastiline summa , mille olid pannud kokku , nagu ta ütles , " mõned väga kaalukad eesti arstiteadlased ja praktilised arstid Usas , Kanaadas ja Kuningriigis " ja mille käsutamiseks tal , Lingol , pidid olema kõik vajalikud notariaalsed volitused . Minul oli muda . Aga raha mul muidugi ei olnud . Vähemalt mitte oluliselt rohkem kui et osta aktsiaseltsi asutamiskoosolekule kaks pudelit " Ballatine'i " . Kui palju raha oli Mihklil , sellest polnud mul mingit kujutlust . Ja Lingo oligi ju lausa välja ütelnud , et Mihkel tõmmatakse ärri kaasa tema asjatundlikkuse tõttu — nojaa , seda Lingo lausa välja ei ütelnud , aga mõista andis küll — tema asjatundlikkuse tõttu altkäemaksu maksmise asjades . Muuseas , hiljem on ta teinud sellest ise juttu ja öelnud selle välja ka : " Teate , teie poeg , härra Mihkel tähendab , on mõjunud minu peale väga tasakaalustavalt . Ja-jaa . Te panite võib-olla isegi tähele : mina kaotasin siin uutes oludes esialgu orientatsiooni . Alguses tundus mulle teinekord , et ma esindan siin Lääne noh suhtelist kokkuhoidu , ja tulemuseks oli , et ma hakkasin bestickelse'ga koonerdama . Ja vastupidi tundus mulle teistel puhkudel , et siin ollakse vaesuse tõttu hirmus kitsid , ja mina kui jõukamate harjumustega isik kukkusin tarbetult laiutama . Neis asjades on härra Mihklist olnud mulle otse ootamatult taktiküllast abi : " Aga mis puutub asutamiskoosolekusse , siis sinna oli Lingo otsustanud kutsuda muidugi ka Marge . Ikka jälle tema know-how tõttu . Sest Marge oli teinud minu poolt Tahtamaalt kaasa toodud mudaga oma vastuvõtu laboratooriumis mõnda aega mitmesuguseid katseid . Tema idee oli iseendast äärmiselt lihtne . Tema püüdis saada mudast kätte kõigist tarbetuist lisandeist puhtaks uhutud enam-vähem värvita pulbrit , mida saaks vees uuesti lahustada — või õieti peab vist ütlema , emulsiooniks muuta , nii et emulsioonil säiliksid muda raviomadused . Ta seletas mulle : " Aabel , kujuta ette , mis see tähendaks ! Kui pulber oleks niisugune , et seda tuleks võtta sobivalt vähe ja kui see oleks pealegi sobivalt ja mitmele maitsele vastavalt lõhnastatud ! Siis oleks ju igas koduses vannitoas võimalik mudavanne võtta ja vann pärast seda tühjaks lasta — ilma et mingid torud ummistuksid ! Ja ilma , et peaks harjade ja käsnadega vanni pesema — Tähendab , võiksid tekkida täiesti uued mudaravialased harjumused ... " Ma mäletan , ma küsisin iga kord , kui jutt sellele läks , kas see ei tooks kaasa mudaraviasutuste käibe olulist vähenemist — Tähendab , kas see ei töötaks kuidagi väga otseselt meie kujuteldava Tahtamaa huvidele vastu ? Aga Marge tõrjus mu kahtluse iga kord naerdes tagasi . Ta tsiteeris ses seoses oma väimeest , see tähendab Tiitu . See oli minu kahtluse kohta ütelnud : " Onu Abee mure on just samal tasemel kui — nagu olen kuulud — kolmekümnendatel aastatel Tartu tudengite oma — Kui Le Coqi õllevabrik oli seal kavatsenud õlle pruulimist laiendada , olid tudengid tõstnud kisa , et laevaliiklus Emajõel pidi sattuma selle läbi ohtu . Kusjuures Le Coq ei võtnud oma õlle tarvis vett ju üldsegi mitte jõest , vaid vastavaist kaevudest . Ja Tahtamaal pidi olema võimalik seesama ; võtta Marge mudavannipulbri tarvis muda ühtedest ja lausvannide jaoks teistest aukudest . Nii et ämm ja väimees itsitavad minu üle tagaselja — aga neil pole selleks üldsegi põhjust . Sest kui Marge oma idee teoks peaks tegema , tähendaks ju iga tema pulbri abil kus tahes võetav mudavann ühte Tahtamaa lausmudavanni vähem — Tähendab , seesinane Tiit ongi siis nüüd Marge väimees . See iseenesest üsna sümpaatne poiss , kes on veel nii noor , äsja vinnide-east väljas , ja nii sile , et neile , kes pole ta vaimset vilkust tähele pannud , peaks ta vaata et ilmetu tunduma . Aga Tiina on tema plusse ammu märganud ja neile iseenese jaoks ilmsesti veel lisa juurde luuletanud ja vahib ammu tema poole alt üles . Ja mis võiks minul olla selle vastu — isegi kui mul oleks ? ! Sest Marge väimees on ju mingil ümbernurga moel pisut minu oma ka . Nii et A/S " Tahtamaa Mudaravi " asutamiskoosoleku asemel meenutangi kõigepealt Tiina ja Tiidu pulmi septembris <arv>. Need peeti pruudi tollases kodus ja enam-vähem mõistlikes mõõtmeis , poolteise tosina külalisega . Sest nõukogude ajal välja kujunenud maitsetus , ma mõtlen rahatutegi perede laiutamist sajakohalistes pulmalaudades ja mitme päeva pikkuste trallidega , on viimastel aastatel õnneks vaibumas . Ja vastupidiselgi juhul , kui see meie uustõusikluse õlul praegu levimas oleks , poleks see siiski olnud Taaverite stiil . Ega ju ka mitte Vooglate oma ( see oli Tiidu ja nüüdsest siis ka Tiina uus perekonnanimi ) — niipalju kui neil esialgu oma stiili oligi . Nii et Tiidul-Tiinal oli poolteist tosinat võõrast . Ma kujutan ette , pulmalaud oli ikka veel täiskaloorne , nagu meil üha moeks . Aga kaks tundi pärast lauda istumist toimus hargnemine ja " töö sektsioonides " , nagu meil seda ikka veel kutsutakse . Tähendab vanem põlv , isad-emad onude-tädidega allkorrusel , kohvitasside ja Gammel danski või Vana Tallinna pitsidega , ülakorrusel pruutpaar ja selle eakaaslased tudenginokad oma õlleplekkide või viskiklaasidega . Ja kui ma ütlesin , et ma kujutan seda ette , siis sellepärast , et mina ei saanudki ju olla sinna kutsutud . Pulmad toimusid pruudi vanemate majas ja pruudi-isa silme alla ei söandanud ta ema mind kutsuda . Ega oleks ma muidugi ka sinna läinud . Aga järgmisel päeval kolis Tiina oma Tiiduga Nõmmelt Meriväljale . Isa ja ema olid ostnud talle sinna pisikese maja . Ja sinna , vähem kui kilomeeter minu Mihkli elamisest eemale , kutsuti mind järgmisel nädalal külla . Ja sinna ma riskisin igatahes minna . Sest risk polnud tõesti kuigi suur , et Elmar just neil tundidel tütrele ja väimehele külla tuleb , kui mina koos Margega nende pool viibin . Kusjuures Elmaril on pealegi just siis , kolmapäeval kella seitsmest , tema iganädalane inseneride klubiõhtu . Ja kusjuures , kui Elmar ootamatult ikkagi Tiina juurde ilmuks — oma tütart tema uues kodus üle vaatama — , võiksin ju mina esineda seal kellena tahes . Näiteks Tiidu onuna . Sest Tiit oli ju ammu kogu olukorraga , tähendab Tiina perekonna lõhestumisega , kursis ning osutanud Marge ja minu leerile mõistvat solidaarsust . Ja lõppude lõpuks ( viimase häda korras ) oli ju Tiina-Tiidu tillukesel majal ka aiapoolne sisse- ja väljapääs olemas . Nii et kolmapäeva õhtul sõitsin ma Meriväljale Tiina ja Tiidu uude koju . See maja oli , nagu mulle öeldi , maksnud täpselt kolmsada tuhat krooni . Mis oli <arv>-nda aasta keskpaigas , varsti pärast rahareformi , täiesti ebareaalne summa , vähemalt lihtkodaniku käes . Sinna võis see sattuda ainult mingi poolmusta tehinguga , olgu tagasisaadud metsamaa lageraidest või pooliti varastamisel põhinevast metalliärist , või ehk pisut ausamaist aktsiamängudest , kes mängida oskas . Aga õnneks ei läinud Tiinal neid oskusi teps tarvis . Sest temal oli olemas vanatädi , kadunud professor Vaikna vanem õde , muuseas Marge ristiema , kes elas Tallinnas Pikal tänaval , oma kadunud mehelt jäänud kolmetoalises korteris . Elas seal elupõlved ja pidas korterist oma vananeval pisikesel käel vankumatult kinni . Kõigi saksa ja vene sundüürnike ja kõrgendatud üüride kiuste . Siis tagastati maja seadusjärgsele omanikule , kelleks oli tädile tundmatu poolrootslasest pagulane . See ilmus Tallinnasse ja nõudis , küll enam-vähem viisakalt , et maja tehtaks üürnikest vabaks . Ja tädi alustas kauplemist ning kauples mõne aja jooksul kolmsada tuhat välja . Kui ta Marge juurde ilmus ja abi palus enda paigutamiseks Viimsi hooldekodusse , ajas Marge nii kaua asja , kuni saigi talle sinna koha . Aga et tädi on otsustanud pärandada Tiinale kolmsada tuhat , polnud tal sel ajal üldsegi teada . See selgus alles mõni nädal enne tädikese surma . See uus kodu oli neil esialgu alles üsna improviseeritult sisustatud . Ja väike oli see muidugi ka . Aga selle kolmel väheldasel toal pluss köögil — kaks tuba ja köök ala- , kolmas tuba katusekorrusel — ei puudunud funktsionaalne endastmõistetavus , mis vähendas üllataval viisil ruumide tegelikku ahtust — kas või lükandukse abil , mis lubas soovi korral ühendada mõlemad alakorruse taod . Nii et ma mõtlesin : noh , kui nad seal ülemise korruse toas ( see oli mõeldud magamistoaks ) ei kuku kohe perekonnale juurdekasvu muretsema , ajab see majake nende asja esialgu ladusalt ära . Pealegi Margel ( ta oli jõudnud mulle jutustada ) , või õieti Elmaril ja temal , eks ole , oli õnnestunud osta see maja Tiinale väga soodsatel tingimustel . Sest eakas leskproua , kes tahtis kolida sealt keskküttega südalinnakorterisse , tegutses nähtavasti nõuandjata , kes teadnuks , et see väike ja võrdlemisi korrast ära maja esindas noore Edgar Volbri omaaegsete eramuprojektide parimaid jooni . Kuigi see maja ise polnudki vist Volbri enese , vaid oli kellegi ta epigooni projekteeritud . Selle väikese maja koolkondlik kuuluvus ise oleks võinud lisada hinnale , mis tema eest nõuti ( kolmsada tuhat krooni , oli Marge ütelnud ) , veerandi juurde . Aga sisustus oli siin esialgu , nagu ma ütlesin , peaaegu kavatsuslikult boheemlik : elutoas oli järelpulmapeo tarvis vana söögilaud kahe kirjutuslauaga ritta lükatud , kõik kolm lauda mõne sentimeetri võrra isekõrgused , plekiline ja mõnslik , just nagu tsaariaegse polstriga sohva pluss tosinkond päikesest luitunud ja vihmadest uhtud puidust aiatooli reas ümber selle ühendatud laua , ühed toanurgad alles tühjad , teised lahtisidumata pakke täis . Aga seintel — jaa ! Tiina kolmesaja tuhande kroonise kaasavaramaja seintel oli Tiit enese poolt oma abiellu kaasa toodud varanduse lahti rullinud ja esialgselt üles riputanud : tükki kolmkümmend korralikult raamitud graafilist lehte , peamiselt tänapäevseid puu- ja linoolilõikajaid ning metallisöövitajaid , Tollisid ja Keerendeid ning muid , aga ootamatul moel ka neli-viis Viiraltit hulgas . Tuli välja , et Tiidu vanaisa oli kergel kujul kunstikogujaks osutunud , " pisikene Rõude " , nagu Tiit vasakut õlga kehitades , aga ikkagi tunnustusega ütles . Ja pisikene Rõude niisuguses mõõdus , et Tiit , oma vanaisa lemmiktütre ainuke poeg , oli pärinud talt ka sadakond õlimaali . Ja mitte asjatundmatus juhuvalikus , vaid Malini ja Pääsukese ja Subbi ja Arraku kõrval ka mõned täiesti üllatavad Mäed ja Vabbed ja Triigid ja Kallised . Pluss tema pärandi põhimass : Areni portreid , Nymani maastikke , Greenbergi teatrivisoone . Ja veel jumal teab mida . Nii et mingil määral ärimehena , nagu ma ju juba tol ajal olin ja praeguseks aina enam olen muutunud , haarasin nende piltide arvatavaid hindu kokku ( traadiga ühte seotud kolmest-neljast pildist koosnevaid pakke pidi Marge ja Tiidu enese teadul olema siinsamas pööningul veel omajagu ) — haarasin nende arvatavaid hindu kokku ja jõudsin järeldusele : need ei saanud maksta ühtekokku vähem kui maja , mille seintele nad nüüd olid paigutatud . Ja ma mäletan : ootamatul moel oli mul selle tasakaalu pärast nende kahe , Tiidu ja Tiina niiöelda panuste vahel — hea meel . Ma ei tea isegi , kumma jännijäämist teisega võrreldes olin peljanud . Aga á propos , sellesinase Rõude kohta tuleks — Eesti kunstileksikoni kunagise vaevalt et väga peatse ilmumiseni kas või siinsamas lisada : RÕUDE , Alfred ( sündinud <arv> , surnud <arv> ) , eesti kõige suuremaid ja fantastilisemaid kunstikogujaid — ja siis tingimata arvud : kolm tuhat Viiraltit , seitsesada Vabbet . Ja nõnda edasi . Ja siis tuleks meenutada seda , mis tunahomseksi kunstileksikonis vaevalt et mainimist leiab : et ei meie kunstiajalugu ( oma teaduslikes käsitlustes ) ega meie kunstiavalikkus ( oma kuluaarivaidlustes ) ega vastavat laadi ilukirjandus ( mõnes biograafilises romaanis ) ole ikka veel otsusele jõudnud , kumb see sekeldav raamatupidaja-hing , see pisike punetav püknik tegelikult oli : kas oma hiiglakire fanaatiline ohver , kes oli võimeline nälgima oma hoolealustega koos , kes oli võimeline müüma oma isatalu maha , kes müüski selle maha — et võimaldada Viiraltil reisida Marokosse ja teha sel reisil sada viiskümmend oma keskea parimat pilti — ? Või oli ta , tähendab Rõude , siiski ainult omakasu arvestav mängur , ainult verd imev puuk nagunii üha näljase ja igavesti veretu eesti kunstniku krae vahel ? Kas üks või teine ? Või siiski midagi kolmandat ? Nimelt alles selgitamatus proportsioonis nii üks kui teine ? Nagu inimene vist harilikult on . See selleks . Tiidu vanaisa , seda pisikest Rõudet pole ma kunagi kohandu . Päris-Rõudet paar korda . Ja oma vanaisa ning Rõude seostamise eest vastutab Tiit ise . Nii et seal ja seal ja niisuguste piltidega dekoreeritud seinte vahel peeti siis minu peaaegu et kasutütre pulmad teistkordselt ehk niiöelda sisemise ringi tarvis maha . Ja sel väikesel peol olin ma mullu septembris igatahes kohal . Sest peamiselt selleks , et mulle kohalolekut võimaldada , see väike pidu ju toimuski . Marge aitas Tiinal selle korraldada . Külalisi — kümmekond , mõned Tiina sõbrannad , mõned Tiidu semud . Pluss sellesama Tiidu isa , keda ma kohtasin esimest korda . Tiidu ema , peigmehe ema oli sõitnud juba poolteise kuu eest Austraaliasse , külastama üle poolesaja aasta oma õde . Ilmsesti oli reisimine inimeste teadvuses — nõukogude aja pärandina — alles nii jäik protsess , et kui kord keegi oli otsustanud kasutada oma uut vabadust ja külastada oma õde , kes oli sattunud ajaloo puhanguis maakera vastaspoolde ja keda reisilemineja polnud näinud viiskümmend aastat , oleks teelemineku-kuupäeva muutmine tundunud isegi tütre pulmade põhjendusel ilmvõimatu asi ... Nii et Tiidu emaga ma ei tutvunud . Tema isa , väike punapäine , aga peamiselt kiilaspäine raamatukaupmees , oli igatahes üllatavalt terane mees . Aga seltskonna pärisüllatus — või üllatused — pidid veel saabuma . Või õieti oli neid siiski ainult üks . Sest kui see kohale jõudis , polnud ju teine enam üllatav . Nii et peaüllatus , minu meelest täielik ootamatus sel , nagu ma Marge sõnu korrates juba ütlesin , sel sisemise ringi pulmapeol — oli liisinglimusiinilt majja tuhisenud — Lingo : " Jaa — ma käisin vahepeal Rootsis ära . Aga nüüd ma olen jälle siin . Ja proua doktor oli nii lahke ! Ma käisin täna hommikul tema vastuvõtult läbi . Härra Abee teab ju juba muidugi — " ( Mina ei tea mitte midagi . Sest Marge pole mulle rääkinud . Tal pole lihtsalt olnud selleks juhust . Sest mina olen saabunud viis minutit enne Lingo kohalelendu ) — " Ah teie ei tea ? Nojaa — ma käisin hommikul proua Marge juurest läbi . Ikka oma südame asjus — " Mina teen selle peale vist mingisuguse grimassi . Igatahes küsin ma nöökamisi : " Tähendab — kas südame asjus ühe või kahe sõnaga — ? " Muuseas , praegu , seda meelde tuletades , küsin ma endalt : kas oli siis kas või kõige pisemat põhjust ühesõnaliste südameasjade võimalusele osutada ? Ja vastan iseenesele : oo ei . Mu teadlikul minal igatahes mitte kõige pisemat põhjust . Nii et see pidi olema sõnakõlks , tühi kalambuur , mis mulle kohe Marge elukutse teadasaamisel oli pähe turgatanud . Ja mille olin jätnud selle lameduse tõttu välja ütlemata . Või see pidi olema alateadlik , kaemuslik ettehaardumine . Lingo igatahes jatkas mulle silma vaadates pärast sekundilist jõnksatust täiesti sujuvalt : " Ei-ei-ei . Ärge saage minust valesti aru . Mina olen ju proua doktori ammune patsient . Ja proua doktor oli nii lahke ja jutustas — hommikul — tänasest väikesest peost tema tütre uues kodus , eks ole . Ja tähendas , et mina kui teie äripartner , kes ma ju olen , võiksin astuda siia kella seitsme ajal sisse . Nii et siin ma nüüd olengi . Ja te näete — koguni kahes isikus — " Ta ulatas Margele suure kimbu krüsanteeme ning astus , igavene tsirkuse-konferansjee , ukseavalt kõrvale ja tiris oma selja tagant esile väikese ümariku naise . " Saage tuttavaks . See on proua Helene Luht . Ja-jaa . Luuletajanna . Just nimelt . Proua Luht on minu ema noorem õde — õieti poolõde . Minu ema oli oma isa vanem tütar isa esimesest abielust . Aga proua Luht on oma isa noorem tütar oma isa kolmandast abielust . Ta pöördus luuletajanna poole . " Helene , anna andeks , et ma seda niimoodi seletan — aga muidu seltskond arvab , et ma luiskan sinust rääkides algusest peale . Sest ma seletan , et sa oled minu , nojaa , minu tädi . Aga sa oled ju minust noorem ! Ja see on ju silmaga näha . Aga ikkagi — tädi . Kui palju sa õieti must noorem oled ? Proua Luht pomises : " Ah , aastat poolteist — " Ja Lingo seletas seltskonnale : " No näete . Aga ikkagi — tädi . Nii et ma elangi siin Tallinnas tema korteris . Ja mul oli lihtsalt kahju teda täna õhtul koju igavlema jätta , kui ma ise proua doktori kutsel siia tulen — " Proua Luht ütles tasa naeratades : " No Lingokene , nii tähelepanelik olid sa minu igavlemise suhtes õieti esimest korda — ja ma pean ütlema : ma ei saa siiamaani aru , miks — ? " Lingo igatahes ei tõtanud oma pooltädile tema taipamatuses appi — ja mina silmitsesin luuletajannat lähemalt . Olen vist varemini öelnud , et ma teda tunnen , ja see on tegelikult õige ka , aga õige siiski ainult sellevõrra , kui tuntakse kollegi üldkoosolekult . Kellgea on vahetatud aeg-ajalt mõni formaalne lause . Helene Luht on umbes neljakümneaastane , heledapäine , pehmete piirjoontega , aga kuidagi neiulikuna tunduv naine . Ja nimelt mitte tolle vanatüdrukuile omase närbunud neiulikkusega , mida me näeme nagu läbi unustatud suvila ikka veel roosa , aga ammu pragulise veranda-akna klaasi , ja mis tekitab meis alati ebamugava kahetsusvudina . Ei-ei , proua Luha puhul — lähedalt vaadatuna — kõike muud kui seda . Ta seisab oma loomupärase ümarusega õieti veel nooruse ja keskea vahel ja jätab kummaliselt tabamatus proportsioonis ühtaegu pisut lapseliku , aga siiski sportlikult kogenud inimese mulje . Ta minkimata naeratus on niihästi õhev kui enesekindel . Ta nisukarva kräsupea võiks ajada märkaja heatahtlikult naerma . Ja ta liigutused lasevad aimata treenitud elastilisust — Karl August Herman ütles : tagasikargamise väge . Ha-ha-haa . Ma ei mäleta , kas see oli Tiina või Marge , kes suunas külalised lauda . Aga mäletan , et sattusin luuletajanna kõrvale — sur l'oreil de la poétesse ( eesti keel sooritab ikkagi võluvaid tobedusi ! ) — ning et istusin seal terve õhtu . Ei , prantsuse keelt ta ei mõistnud . Ja Du Belley oli talle paljas nimi . Aga eesti luule asjades orienteerus ta suurepäraselt . Ainult et tema noorus — ta oli ju üle kahekümne aasta minust noorem — paistis tema maitseotsustustest selgesti välja . Mitte sellest , et ta pidas Paul-Eerikut suuremaks luuletajaks kui Jüri Üdit . Vaid ennekõike sellest , et tema meelest oli August Sang luuletõlkijana Ants Orasest parem . Proua Helene ütles : usaldusväärsem . Ta ütles , et tema arvates on Oras jumal-teab-miks keeldunud teostamast end luuletajana ja suunanud oma vastavad võimed tõlkimisse — ja teinud seda viimast sedamööda — noh — ta ütles : liiga suveräänselt . Mina ei jõudnud ju Orast isiklikult tunda . Aga Sanga pidasin viisteist aastat oma peaaegu et lähedaseks vanemaks sõbraks . Kuid taotlesin — proua Helene ees — Orasele siiski , noh , vähemalt Sangaga võrdväärse tegija õigusi . Ühesõnaga , meil jatkus , proua Helenel ja minul , seal Tiina ja Marge lihtsavõitu , aga nagu ma ütlesin , täiskaloorse laua ääres ka vestlusainet enam kui küllaga . Seda enam , et konjakit oli seal mitu pudelit . Proua Helene küll ainult puudutas huultega oma " Renault' " — pitsi serva , aga selle eest võtsin mina paar korralikku rüüpi . Koguni nii palju , et tegin , mida ma uue tutvuse esimestel tundidel üldiselt kunagi ei tee või teen ainult harukorral : hakkasin esitama luuletajannale tema isiklikku ellu puutuvaid küsimusi . Sain teada , et ta töötas toimetajana kirjastuses " Uperpall " . Sest ka suhteliselt juhtivaid luuletajaid ei toida nende töö vabakutselisena enam ära . Aga muuseas : kui ma — vestluskaaslasena — tahtsin ses asjas teatud oludekriitikat arendada , ütles ta leebelt , aga innukalt : " Aga kuulge , asjade praegune seis on ju täiesti loomulik . Ja tingimata ajutine . Mina küll ei usu , et me ei oska jõuda mõne aasta jooksul ütleme umbes sinnasamasse , kus Eestis esimese iseseisvuse aegu juba oldi — " Ja mis sa talle selle peale ütled ? ! Eriti kui loodad sisimas täpipealt sedasama ? Mina igatahes keerasin jutu ainult selletõttu teisale , et pääseda vajadusest luuletajannale järele kiitma hakata . Ja õieti sellepärast , et tema tasakaalukas optimism äratas mu uudishimu tema teistegi tahkude vastu . Nojaa , praegu " Uperpall " . Enne seda , jumaluke , keskkool , ülikool . Emakeele õpetajaks , muidugi . Siis — sisemine vastuhakk . Tahtmatusest sisendada lastele Pavlik Morozovi ideaale . Siis luue juurde jõudmine . Siis abielu . Helilooja Peeter Luhaga nimelt . Ja siis lahutus . " Kas see oli pikk abielu ? " " Jaa . Kuus aastat . " Ma ei hakka pärima lahutuse põhjust või asjaolusid . " Kas te praegu luuletate ? " " Tegelikult — ei . Nüüd ma kasvatan oma kümneaastast Tarmot . " Tähendab nii . Aga siin , ammu häälekaks ja õhetavaks ja higiselaubaliseks muutunud laua taga ei takistanud see meid milleski . Ma jätsin ta isiklikud asjad puudutamata ja me lobisesime taas ja pikalt-laialt eesti nüüdisluulest ( ta tähendas : " Kui seda pärast Paul-Eerikut ja Jüri Üdi ja Viivi Luike üldse veel olemas on " ) . Ja siis me rääkisime jälle võimalikuks muutunud reisimisest . See oli neil aastatel ju ikka veel üks tavalisi kõneaineid : kus keegi oli hiljuti reisinud või varsti reisib . Või vähemalt kuhu ta reisiks . Proua Luht ütles : " Ei . Mina ei kavatse kuskile kaugele reisida . Umbes oskan ma ju kõike ka ise ette kujutada . Ja pealegi : kuni mul pole mahti olnud Vilsandil ja Vormsis ja Piirissaarel ära käia , oleks mul ju ikkagi veidi narr kuskile Kanaaridele kakerdama karata . Nagu öeldakse : enne Pariisi käi Nuustakul ära . " " Nii et teie ei reisi siis põhimõtteliselt ? Ka mitte Pariisi ? " " Pariisis ma käisin . Mullu . Nädala võrra . " Uperpalli " lähetusel . Ja teate , sain eriti selgesti aru , et kõik niisugused reisimised , mõni päev siin , mõni päev seal , on paljas reisimise mäng . Kui mul pole võimalik sõita mind huvitavasse kohta ja jääda sinna , noh aastaks otsaks — siis ma sinna parem ei lähe . Ja peale selle : tõsisteks reisideks peaks olema viisteist aastat noorem kui mina — " " Kallis proua — " hüüdsin ma pooliti protestimisi , pooliti viisakusest , " selle loogika järgi on ju nii , et kõige tõsisemateks reisideks tuleb olla mähkmetes ! " " Ja ongi nii ! Või peaaegu nii — " kuulutas proua Luht . " Mida varasemad reisid , seda sügavamad muljed , seda suurem edaspidine mõju . " " Kallis proua , " tahtsin ma vaielda talle vastu , aga leidsin siis , et ta räägib ju täpselt mu enese ammust mõtet . " Aga issand jumal — " ta heitis pilgu randmekellale . " Kell on juba pool üks — ammu aeg koju kobida — " Mina ütlesin , kuidagi mitte just sügavviisakalt : " No , kuulge — Tarmo on ju kümne aastane , mitte enam kümnekuune — " " Ega kümneaastane ei vaja oma ema kümnekuisest vähem . Ta vajab teada teisiti , aga vist veel rohkem . Nii et olge kena ja vaadake ringi — teie olete siin ju igatahes omam inimene kui mina — kuhu see Lingo on enese unustanud . Ma tahaksin , et ta sõidutaks mu nüüd koju . " Mina tahtsin , kui Marge Tiina poolt koju hakkab minema , tema kaasa võtta ja talle enda juures öömaja pakkuda . Nii et ma ei pakkunud ennast luuletajannale tema kojuviijaks Lingo asemel . Tähendab vaatasin Lingo järel ringi . Tema esialgsel kohal siin suure laua vasakpoolses otsas teda polnud . Mulle paistis , et ta oli sealt ammu lahkunud . Üldse polnud peale proua Helene ja minu enam rohkem külalisi lauas kui kaks tundmatut paari , kumbki paar sellest Peepude ja Pillede põlvkonnast , kel perekonnanimesid enam ei ole , pikajuukselised poisikarvuskid ja pikakaelalised poisipeaga plikad , kes , ühed teiste võidu , kraapisid lusikatega suurelt rosoljeliualt viimseid suutäisi oma taldrikuile ja kallasid pudelipõhju kergitades viimaseid klaase täis . Vanahärra Voogla , tähendab Tiidu isa , oli nihutanud oma aiatooli laua äärest elutoa nurka , näppinud põrandal asetseva raamatupaki nööridest lahti ja luges , ninapidi raamatus . Kui ma , teel Lingot otsima , vanahärrast möödusin , ütlesin " pardon — " ja pistsin näpu tema raamatusse , nii et sain tiitellehele pilgu heita ja näha , mida vanamees nii andunult luges , prillid laubale tõstetud ja nina vastu kollakaid lehti : Johann Benedikt Haberland , Esimäne klahfiri mängu õpetus , Haapsalu <arv>. Ma ütlesin möödaminnes : " Noh , kui teie Tiidul niisugust kraami piisavalt kaasas on , võivad tema raamatud rohkem maksta , kui ta pildid maksavad — " " Ma vaatan jah , et — " " Kui palju teie kui asjatundja näiteks selle Haberlandi hinnaks arvate ? " " Noh , kui asjatundja asjatundjale müüb , " arutas isand Voogla . " See on ju ilus terve eksemplar , aga neid on minu teada ülepea kolm või neli tükki olemas — vähemalt kaks ja pool tuhat — " " No näete — " hüüatasin ma natuke kerglaselt — umbes nii , et no näete , missuguse varanduse teie poeg majja kaasa toob — ja oma kerglast tooni ise pisut häbenedes . " No ega's kõik need raamatud — " ta viipas raamatupakkidele seinte ääres , " niisugused haruldused ole . Aga midagi on poiss oma isa kõrval õppinud ka — " " Eemalt näha — " kinnitasin härra Vooglale ja astusin kööki sisse , koputamata muidugi , nii et tabasin Tiidu ja Tiina in flagranti . Ei-ei , see ei tähenda , et tabasin nad seksimiselt . Selleks on neil noortel voostritel nende vanematemajast liiga kõva koorik vanaaegset kasvatust peal . Kes endale midagi säherdust lubaks — omaenese järelpulmapeolt kõrvalruumi libiseda ja külaliste veel majas viibides oma kaasaga keplema kukkuda , see peaks olema ( vähemalt nõnda mulle tundub ) pärit läbini traditsioonitust ja pudedast kodust . Või jumal teab . Nemad igatahes suudlesid ainult . Aga kuigi järsult Tiinast eemalduda ei arvanud Tiit üldsegi tarblaseks . Tiina istus tal ruumi nurka ehitatud kõrgel köögilaual , kuklaga vastu seinakapi ukseklaase , ja Tiit seisis oma naise — ja tulebki ütelda oma naise — ees või pigem koogutas ta kohal . Ma ei mäleta , kas ma köhatasin või ei . " Tiina — kus su ema on ? " Tiina pöördus minu poole , nii et ta suu sai Tiidu suust vabaks , aga käsi nad teineteise ümbert lahti laskma ei hakanud . " Siin teda ei ole . Kui teda all ei ole , vaata üles — " Ma panin köögiukse oma selja taga kinni — jumal nendega ! — , astusin sisetrepile ja mõtlesin trepist üles minnes : ma nägin ju oma silmaga , et nad ei seksinud . Nägin ju . Aga köögi poolpimeduses ( mispärast oli köök poolpime ? ) ei või ma vist olla päris kindel . Seal põles ju ainult mingi öölamp , mis oli pealegi tõstetud nõudekapi otsa . Nii et valgustatud oli ainult Tiidu kukal . Ja ka Tiina nägu , kui ta selle minu poole pööras . Aga kas ta põlved polnud või olid laiali kahel pool Tiidu püksitagumikku , seda ei saanud ma ju näha . Ja mida kõrgemale ma treppi mööda tõusin , seda enam mu teadmatus mind vihastas . Kuni otse naeruväärse määrani . Olgugi et sain samal ajal selgesti aru ja see ajas mind vägisi muigama : need kaks olid ju teist nädalat abielupaar , isegi kiriklikult laulatatud — nii et isegi peapiiskop Pajula poleks saanud nende tegevust ( kui nad seda seal köögis ülepea tegid ) kristlikult kõlvatuks , vaid üksnes seltskondikult häbematuks nimetada — Katusekorra väikesel trepitõral ma seisatama ega uksele koputama ei hakanud . Marssisin maja , nagu oli öeldud , magamistuppa sirgelt sisse . Laelambis põles arvatavasti <arv>-vatine pirn . Ka see laelamp oli nii ütelda Tiidu kaasavara . See oli hiinlaste kõige odavam toode , kahevaksase läbimõõduga vattvalgest paberist kera seitsmest hieroglüüfist kirjareaga , mis ulatusid põhja polaarjoonelt alumise , lõunapoolse polaarjooneni — ja pidid tähendama ( mul oli olnud sellest Tiiduga juttu ) : Soe kõrkjates jõgi poiss ühel tüdruk teisel pool teineteist piilumas kumbki häbeduseni vees Ma ei tea , kes selle talle oli tõlkinud . Või kas see ehk ei olnud Tiidu enese fantaasia . Või šarlataanlus . Ma ei tunne teda ju kuigivõrd hästi , et otsustada , kumb see võiks olla . Ja muuseas : kas neil on põhimõttelist vahet — ? Aga tilluke tuba oli igatahes tühi . Siin polnudki midagi muud kui mõned üles riputamata pildid seinte ääres , mõned raamatupakid nurkades , ja keset tuba , pea kogu põrandat katval vist professor Vaiknale kuulunud kaltsuvaibal õhuke kaheinimesemadrats . Samas kostis teispoolt klaasruuduga ust ( ilmsesti toast mingile rõdule viivat ust ) Marge hääl : " Aabel — tule-tule . Me oleme siin — " Tõmbasin ukse lahti ja astusin üllatavalt lämbesse õuepimedusse . Silmapilgu pärast nägin toast rõdule langevas valguselaigus : keset väikest pulkrinnatisega ja katuseta rõdu seisis lühike korvsohva . Sohval istus või lesis isand Luuk , jalad kaugele ette sirutatud , kukal sohvakorjul , lõug püsti . Ta tõstis pead ja laskis selle siis uuesti peaaegu et üle sohvakorju rippu : " Ma vabandan — Mulle tuli peavaluhoog kallale — " Marge ütles , mulle selgituseks : " Ma olen ju sulle rääkinud . Tal käivad niisugused — migreeni laadi — " Lingo seletas : " Ja proua doktor tuli mulle appi — ja masseeris — Oimukohti ja kukalt — Ja tal on maagilised käed — Nüüd on valu juba peaaegu et möödas — " Mina ütlesin : " Siis ongi hea . Proua Luht saatis mu teid otsima . Ta tahaks hakata koju sõitma . " Marge oli astunud korvsohva taha ja masseeris isand Luugi pead . Käevõru ta paremal ja kellakett vasakul randmel välgahtasid toast rõdule langevas valgusevihus . Marge ütles : " Noh , kui teile tundub , et saate roolis hakkama , lähme siis alla . " Me läksime alla ja kümne minuti pärast sõitis proua Luht Lingoga minema . Minnes ütles luuletajanna särava naeratusega kõikide poole pöördudes : " Inimene , kes on külaskäimisest võõrdunud nagu mina — laske ta korraks seltskonda ja ta teeb tingimata kõige tobedama faux pas' — ta hilineb kojuminekuga kaks tundi — " Sealjuures vaatas ta mulle kõige loomulikuma koketsusega otse silma . Lingo kinnitas , et ta on juba suurepärases vormis ja toimetab kalli tädi Helene viperusteta pärale . Kõik , kes veel kohale jäid , peale kahe rosoljet sööva noorpaari muidugi , läksid luuletajannat ja Lingot aiaväravale saatma . Marge andis Helenele mingis karbis mingeid koogilõikusid autosse kaasa . Kui ma Lingo auto kõrvale astusin ja luuletajannal läbi avatud autoakna kätt surusin , olin kindel , et ta jättis oma käe järelemõtlemisele kutsuvaks silmapilguks mu kätte . Poole tunni pärast sõitsime ka meie Margega Meriväljalt linna . Ma ei mäleta , mida või kas üldse me ärasõidul kõnelesime . Tõenäoliselt mitte midagi . Sest küsimusi ma talle ju ei esitanud . Ta võis ju kogemuse järgi kindel olla , et seda ei sünni . Ja tema püsis mu meelest üha vakka . Rahutuks tegevalt vakka . Sest ta oleks pidanud midagi ütlema . Kui mitte muud , siis kordama seda , mida ta juba oli öelnud . Et isand Luugil — ta oli vist ütelnud Lingol — Lingol — või ehk ka mitte — oli tekkinud peavaluhoog . Ja tema , Marge , oli siis astunud seal selle korvsohva selja taha ja masseerinud ta kukalt ja oimukohti ... Niisugune tekst oli Margel ometi juba välja töötatud ! Miks ta seda siis nüüd uuesti ei esitanud ? Ta ei tarvitsenuks ju korrata , mida Lingo oli selle peale hüüdnud — et proua doktoril on maagilised käed ... Aga asja uuesti üle seletada oleks ta võinud . Oleks ta pidanud . See oleks andnud mulle sujuva võimaluse küsida midagi läbini neutraalset , nii et oleksin tulnud sellega toime . Näiteks : " Ja kui kaua sa pidid teda masseerima — kuni valu läks enam-vähem üle — ? " Aga Marge on vait . Ma mäletan : Pirita ranna männik paremal on rullinud enese nagu must kuliss lahetaguse tuledes linna ette . Ainult üksikud tuletäpid vilksatavad sealt veel läbi , ja siis pole enam ka neid . Minu tublisti logisema hakanud " Moskvitš " rõntsub parandamata asfaldiaukudes ( olen jala gaasipedaalile unustanud ) ja Marge on aina vait . Nagu pakuks ta mu kujutlusele nimme vabu käsi maalida nad kahekesi sinna korvsohvale valguslaigu veerde , aga ikkagi pimedusse ... Maalida nad — mingi hullumeelse äkilise kahtlustuse tõukel ( aga kust võin ma teada , et seda ei juhtunud ! ) — maalida nad sinna teineteisesse haardununa , Marge selle korrektse ärimehe süll erebituna — või ehk koguni sinna sööstnuna — ( kust võin ma teada — ) Ja Marge on vait , vait , vait . Mida kauemini ta vaikimine kestab , seda sügavamasse võimatusse vaovad kõik võimalikud küsimused . Ja siis avan ma suu ning ütlen , ja see on mul surmselgelt siiamaani meeles — Ma ütlen : " Mind sa ju sellevõrra tunned . Sa tead , et ma ei hakka niisuguse pealesattumise tõttu — " Ta küsib ägedalt : " —Mis pealesattumisest sa räägid — ? " Mina ei reageeri . Ma jatkan : " Sa tead , et mina ei hakka niisuguse pealesattumise tõttu luminaali neelama . Nii et sul oleks targem korraldada selliseid stseene seal , kus sellest — võiks tolku olla — " Marge ei vasta . Kui tahan hakata Vabaduse väljakul paremale pöörama , ütleb ta : " Vii mind Hiiule . " Ma lasksin ta Metsa tänaval , sada sammu Vaiknate väravast , maha . Ta vaikis kolm päeva . Ja mina ka . Neljandal hommikul helistasin vastuvõttu . Ta ütles : " Jaa . Täna kell seitse ? Hea küll . " is puutub A/S " Tahtamaa Mudaravi " asutamiskoosolekut kahe nädala pärast kahe pudeli " Ballantine'iga " , minu pool Vana-Postis , siis selle kohta on vaevalt midagi olulist lisada . Aga koosolekule järgnenud kuude kohta seda enam . Koosolekust ainult niipalju , et kohale olid tulnud peale minu Marge ja Tiina ja muidugi Lingo , aga ka proua Helene . Ja mõistagi Mihkel . Põhikiri loeti ette . See iseendast üllatusi ei sisaldanud . Peale mustvalgele kantuna ikkagi rabava kinnituse , et aktsiaseltsil on Hansapanga nii- ja niisugusel arvel põhikapitali — loe ja usu — neli miljonit krooni . Põhikirja mööda emiteeris aktsiaselts esialgu kaks tuhat á tuhandekroonist aktsiat . Suurem osa neist pidi jaotatama põhikapitali kokkupanijate vahel Rootsis , Kanadas ja USA-s . Veerand aktsiatest nominaalväärtuses viissada tuhat krooni jagunes võrdsetes osades minu , Marge , Mihkli , Tiina ning — Lingo tungival soovil — tädi Helene vahel . Meie ei vaielnud sellele enam vastu . Sest luuletajanna oli võtnud selle eest endale kohustuse varustada aktsiaseltsi kõige selle lobaga , mida kaasaegses ettevõttes nimetatakse ettevõtte logonduseks . Proua Helenel polnud ses asjas küll vist mitte kõige pisematki kogemust , aga Lingo oli meid veennud , et kui tädike selle asja oma õlule nõustus võtma , siis ajab ta selle ka — nagu Lingo ütles — på ett lysande sätt ära . Siiamaani oli luuletajanna teadaolevalt kirjutanud üheainsa reklaamsalmi ja saatnud selle omaalgatuslikult ka minema nimelt meiereile nimega " Paide Piim " — ja saanud sealt mõne kuu pärast lahke vastuse , et vajaduse korral võtab firma selle salmi võib-olla ka kasutusse . Nagu proua Luht naerdes meenutas , oli salm kõlanud nii : Lehmad jooksid ähkides Linna teadet viima : Auml ; rge jooge pähhide — Jooge Paide piima Aga siis oli " Paide Piimale " — ilmsesti pähhide poolt — mingi firmade-kett kaela sokutatud . Ja kaelaketikandjad ei saanud enam iseseisvalt oma logo üle otsustada . Igatahes üüris Mihkel meie kodumaistele aktsionäridel eHansapangas vajalikud seifid . Sest uhiuued helerohelised aktsiapaberid olid meil juba järgmisel nädalal käes . Uudishimust küsisin Lingolt , millise summa eest ta aktsiaid endale kavatseb jätta , aga vastust sellele — nagu ma ju eeldasingi — ei saanud . Lingo ütles : " Oi , teate , selles asjas tuleb mul veel meie väisaktsionäeridega kokku leppida — " Asutamiskoosolekust veel niipalju , et aktsiaseltsi esimeseks sünnijärgseks vääksatuseks oli leping aktsiaseltsi ja minu kui Tahtamaa talu vastse omaniku vahel . Lepingu järgi müüs kodanik Aabel Haljand kui Lüütjala valla taluomanik aktsiaselts " Tahtamaa Mudaravile " viis hektarit maad . Selle maa piiripunktid olid firma " Macabyx " poolt looduses juba ära märgitud ja punaste sõõrikestega Tahtamaa talu plaanile kantud . Viie hektari maa eest loovutas aktsiaselts mulle mu sajale aktsiale lisaks veel kakskümmend helerohelist kapsalehte ideaalselt siredaks ja sirgeks triigitud kujul . Muuseas , kuidagimoodi on Mihkel korraldanud asja nii , et minu poolt aktsiaseltsile müüdud hektarid hõlmavad küll osa Tahtamaa kunagisest paremast maast , ka selle kruusaseljandiku , kus asetsevad taluhoonete kunagised asemed , nii palju kui neid veel on , aga Tahtasaarele ei ulatu müüdud maa ülepea mitte ja väina mandripoolset mudasisaldusega kallast jääb müüdud hektareisse vaevalt poole hektari võrra . Aga kui ma mõni kuu pärast müügilepingu allakirjutamist , igatahes juba uue aasta alguses , Margega Tahtamaale sõitsin , oli seal ehitustöö kahel või kolmel või vaata et neljal rindel käimas . Lüütjala alevi poole viivalt kruusateelt ei pöördunud Tahtamaale enam aleviteega võrreldes veel hüljatum ja unustatud kadarikuvaheline kuja , vaid ootamatult sile bituumenkattega tee , peaks lausa ütlema maantee . Kilomeetri pooleteise järel väljus see nagu härmavalge lohemaojälg , veoautorataste mustad mustrid seljal , kadarikus rannalagedale , enam-vähem vanasse Tahtamaa õue . Sanatooriumi peahoone seisis nagu nõiduseväel juba seal , poolik veel muidugi , aga kõigis mõõtmetes ettenähtud kaks korrust juba püsti ja katus kogu kaadervärgil peal . Ja muidugi mitte laiguline ja luitunud ja igihall ja igavesti kübeke kiivas eterniit , mis oli aastakümneid olnud Eesti ainuke mõeldav katusematerjal , vaid bordoopunane ja nöörsirge õhukesest plekist kivi-imitatsioon , tegelimitašuun , nagu Lingo asjatundlikult tähendas . Ja seesinane imitašuun niisugusel tasapindsuse ja täisnurksuse tasemel , nagu me seda ikka veel pisut võõrastasime . Sest meie olime ju sisimalt üha veel harjunud ehitustegevusega , nagu seda meie maal oli poole sajandi jooksul harrastatud : algul vastavalt ajastule , kus lood ja joonlaud olid veel leiutamata , selle järel ( " hruštšovštšinast " alates ) ajastule , kus lood ja joonlaud olid küll juba leiutatud , aga esialgu üksnes projekteerimisbüroode jaoks , nii et ehitusplatsidele polnud nad veel jõudnud . Mitmel pool üheksakümnendate keskpaiga Eesti ehitusplatsidel — ja ilmselgesti ka Tahtamaa omal — olid need kaks imeasja , lood ja joonlaud , siiski juba kohal . Lingo andmeil oli sanatooriumi peahoone projekteeritud noorte pagulaseesti arhitektide poolt Rootsis , nagu ta ütles — meie endi kuulsa Ervin Pütsepa õpilaste poolt . Igatahes jättis see hoone mulle seal keset lumetupsulist kadarikku võõrastava ja usutamatu mulje . Ta polnud ju üldsegi nii ülemäära suur , aga tundus olevat tõstetud siia siiski ühest sootu teisest maailmas . Ja peegeldavat oma laiades akendes ja sissekäigu peegelklaasist poolümartornil ikka imepuhtalt neidsamu ümberringi kasvavaid kadakaid — aga ilma mingi kavatsuseta neid mõista . Peahoones , nagu Lingo oli seletanud , pidid leiduma mõned arstikabinetid , söögisaal ja köögikorpus ning tosinkond tube haigete tarvis . Pluss laboratoorium — " sanatooriumi otsesteks vajadusteks ja , saate aru , teatud privaatsemas osas — kaks tööruumi proua Marge jaoks . Tema eksperimentaallaboratoorium , eks ole . " Ja see kõik oli nii kaugel , nagu see oli , fantastiliselt ruttu , vaata et kolme-nelja kuuga . Nii et see pidi olema projekteeritud imekspandava kiirusega . Ja veel palju imekspandavam — või üldsegi mitte ? — pidi olema seik , et kõik üheksateist ( või kui palju neid oli ? ) hädavajalikku kokkukõlastust kohalike võimudega , mis kohalikke tavasid mööda võisid kesta kokku paar aastat , olid sujunud siin paari nädala jooksul ... Ma peatasin auto ja me kõndisime Margega üle väikese asfalteeritud väljaku hoonesse sisse . Siin õiendas tosinkond meest . Halli betoonpõrand oli juba valatud ja kõndimiseks küllalt tahe . Apelsinikarva tööpluusides mehed paigaldasid kahe korruse kõrgustes aknavahedes helesiniseid keraamilisi seinaplaate . Noor valges kaitsekiivris töödejuhataja astus meile juurde , võttis teatavaks , kes me oleme , uskus pagulaseestlasliku lihtsameelsusega meie seletust ( et oleme aktsiaseltsi " Tahtamaa Mudaravi " juhatuse liikmed ) ja juhatas meid läbi ruumide . Läbi tunahomse televiisorivaatamissalongi ja raamatukogu ja söökla kuni nelja juba enam-vähem valminud protseduuritoani , kus kiiskavvalged " Gustavsbergi " ravivannid ootasid oma mustavat imesegu-täidet . Me tulime alla tagasi . Kui olime hallist väljumas , ütles töödejuhataja : " Minge seda asfaltrada pidi <arv> meetrit kadarikku . Vaadake , seal on üks meie eksperimentaalmaju suviste külaliste jaoks juba enam-vähem valmis . Proua doktor on seal korra juba ööbinudki — Ma annan teile võtme — " Me kõndisime Margega tihedast lumetupsulisest kadarikust läbi : Tõsijutt : mõne kuu eest oli Lingo rääkinud plaanist ehitada aktsiaseltsi poolt ostetud maale katseks mõned majad jõukamate ravialuste tarvis . Niisuguste tarvis , kes jõuaksid selle eest maksta . Ja keda ta lootis vähemalt Rootsist saabuvat piisaval arvul , et eksperiment tasuks end ära . Lingo oli öelnud , et tal oligi juba leitud Kuressaares sobiv väike ehitusfirma , neli või viis kohalikku kutti , endise Kuressaare tööstuskooli poisid , aga nimi nüüd muidugi " The Öösel Wood " , ja kui mitte õigekeelsuses , siis ehitustöös siiski täpsed ja usaldusväärsed poisid , ja Marge tunnistas nagu minagi , et ta ei saa lihtsalt aru , millal nad selle maja olid jõudnud püsti panna — aga püsti see seal pisikese välu ääres keset kadarikku oli . Mitte veel kõik neli , nagu Lingo pidi olema projekteerinud nende esialgseks arvuks , aga esimene neist juba küll . Maja avanes laudpõrandaga terrassile ja seal oli õieti ainult suurte akendega ja kööginurgaga elutuba , oma paarkümmend ruutmeetrit suur , pluss trepp , mis viis elutoast vahekorrusele . Viimase põrand oli maja tagaküljel asetseva autohoidla laeks . Aga vahekorrusel endal asetses magamistuba ja lükanduksetagune vann . Ümarpalkidest seinad , mis kinnitasid , et Saaremaal leidus veel küllaga suurepärast enam-vähem oksteta puitu , olid seest ja väljas värvita peitsiga kaetud , nii et puit mõjus nagu roosakas värskelt küpsetatud sai . Ka mööbel , voodipesu kaasa arvatud , oli kohal ja elektriradiaatorid maja kuivatamise asjus madalamal küttekuumusel töös . Ma ütlesin : " Marge — mis tarvis me hakkame Kuressaarde sõitma — ja kuskile sööma minema ja jälle vahele jääma ? Tule , sõidame Autlani , sööme seal , mäletad , selle sõrasilma juures tema härjasilmi , võtame midagi hommikuks kaasa ja tuleme ööbime siin — " Ja nõnda sündiski . Selle vahega , et õhtusöögiks tuli meil ikkagi sõita Lüütjala alevisse ja minna nende " Seedrisse " einet võtma . Sest sõrasilma topeltveranda aknad oli laudadega kinni löödud ja trepil polnud tollipaksuses puhtas lumes mitte varesejälgegi . Nii et sõrasilma äri oligi nähtavasti saanud silmuse kaela . Või paremal juhul lõpetanud talveks tegevuse . Mis ju viitas vist umbes sedasama . Tähendab me sõime " Seedris " mingit kartulisalatit ja jõime tassi üllatavalt head kohvi , võtsime õhtuks pudeli " Kadarkat " ( paremat neil ei olnud ) ja hommikuks võileibu kaasa ning olime kell kaheksa tagasi Tahtamaa esindusmotellis või kuidas seda peaks kutsuma . Marge seletas , Lingo pidi olema talle rääkinud , et " Öösel Vuud " ( nõnda ta seda nime hääldas , ma ei tea , kas omal algatusel või Lingot matkides ) — " Öösel Vuud " pidi ehitama neli maja kevadeks valmis , sada tuhat krooni tükk . Nii et need oleksid tal — või meil — siis fantastiliselt odava hinnaga käes . Aga neljal suvekuul , juunist septembrini , pidi ta lootma saada nende eest ööpäevas á tuhat krooni — " Mis muidugi ei tähenda , " arutas Marge , " et ehituskulud oleksid üheainsa hooajaga tasa . Kõik külmkapid ja televiisorid maksavad ju teist niipalju kui " Öösel Vuud " — " Mina ütlesin , natuke kiusamisi , aga iseendast õige muretult : " Kui ta ainult leiab sealt piisaval arvul piisavalt reumaatilisi ja rikkaid — " Me lülitasime kütte astme võrra jahedamaks , sest õues oli paljalt kolm-neli kraadi külma . Me amelesime elutoa nailondiivanil . Me nippisime oma odavat veini . Mina ütlesin : " Nuusuta — missugune männipalkide lõhn siin majas — " Tema ütles : " Ja kadakate lõhn ümber maja — " Ja mina tähendasin : " Nii et meie " Kadarka " ajab — keset neid kadakaid — asja ikkagi ära — ? " Ja tema osutas leplikkust : " Oh , enam-vähem — " Ma alustasin ta kõrvanibude suudlemist . Kui ma ta rinnanibude poole liikusin ( aina veidi liiga pehmed , kuid üha ootamatult fantastiliselt siledad rinnad ) , sirutas ta käe ja kustutas diivanilaual lambi . Ja kui ma olin ta rinnahoidja eemaldanud ja tahtsin ta kirsiaeda uitama minna , tõmbas ta mu aiaväravalt tagasi : " Kuule — proovime magamistuba ka — " " Jaa ! Miks mitte — " Vupsatasime need seitse trepiastet üles . Ma pöörasin ribakardina ette . Kuigi töömehed olid sanatooriumi ehituselt kahe tunni eest õhtule läinud ja lähema naabrini , Lepiku Priiduni , oli üle rannakarjamaa kilomeeter maad . Tuba oli ju soe , aga mitte niivõrd , et värske voodipesu rõskus poleks olnud säärtele ja põlvedele ja küünarnukkidele tuntav . Marge selja võib see seda enam judisema ajada , mõtlesin ma kuidagi tänulikult . Ja siis ei hälvitanud meid enam miski . Ikka veel parasjagu tormakast mäkketõusust ja peaaegu üheaegsest üdiniulatuvast plahvatusest kõrvale . Rea minutite järel , ma ei oska ütelda mitme järel , tulin aega ja paika tagasi . Nagu oleks keegi või miski ulatanud mulle tagasitulekuks esialgu tabamatu udeme ja siis mingi punktiirse niidi . Kuni ma taipasin : niit polnud midagi muud kui Lepiku krantsi kilomeetritagune haukumine ... Mäletan , ma mõtlesin , täiesti äraolevana , täiesti neutraalselt : Karavan , karavan , karavan . Koerad hauguvad , karavan jatkab teed — Ja olin siis korraga patoloogiliselt virge . Ja küsisin endalt : Kui mitu korda oli Marge täna meie Saaremaa-sõidul Lingot maininud ? Kas kaks , kolm või neli korda ? Ja kas see tähendas midagi ? Ja mida ? Seisin oma idiootse küsimuse ees nagu silmili vastu pimedat planku . Kuni vajutasin öölaualambi põlema . Marge lebas siinsamas mu kõrval , hele mahlakas juus ruudulisel padjapüüril pisut sassis , põskede õhetus juba vaibumas , kuid veel silmaga näha . Ei-ei , lambivalgus peletas mu armetu mõtte eemale . Ma sirutasin suu ta kuklakarvade ligidale ja puhusin neile peale . Nii tasa , et karvad liigahtasid , aga Marge siiski ei ärganud . Tajusin , kuidas mu süda füüsiliselt kokku tõmbus ja sooritas selle järel mõned kiired tuksatused . Tabasin enda mõttelt , et võib-olla peaksin Marge äratama . Võib-olla peaksin paluma tal suruda kõrv vastu mu rinnakorvi ja küsima , kas säherdune põgus arütmia pälvib ülepea tähelepanu — Oh , kurat : muidugi peaksin talt küsima ! Aga ometi mitte seda ! Mis kardioloog ta on — kui ta pole ühtlasi psühholoog ? ! Ta peab ju suutma mulle vastata , millest see tuleb , et Tiina ja Tiidu järelpulmapeost saadik on mind kolm või neli korda tabanud niisamasugune ehmatushoog nagu praegu — ? Nii et mul jääb süda tõesti silmapilguks seisma ja ma nagu seisaksin viivu — noh , kurat , see kõlab ju pentsikult , aga tõepoolest — viivu keset tühjust — Kuni kolm-neli põgusat pabistavat südametukset teadustab , et mäng jätkub ... Peaksin küsima , millest see tuleb . Aga ei küsi . Miks ? Sest selle küsimuse taga on teised küsimused . Mida mu uhkus , mu vabadusiha ( või argus ? ) keelab mul esitamast — Ma peaksin arvatavasti küsima : Mis teil , tähendab sinul ja Lingol , tol Tiina järelpulmapeol seal valgustamata rõdul ikkagi toimus ? Või ei toimunud seal tõesti mitte midagi ? Peale peavaluhoo leevendamise katse ? Aga kui nii , miks mulle siis äkitselt tundus — esimest korda kogu meie kaheteistkümne aasta jooksul tundus — , et midagi on juhtunud — ? Juba enne seda , kui ma kuulsin su hüüdu teiselt poolt rõduust : " Aabel — tule-tule ! Me oleme siin — " — juba enne seda , juba trepil altkorruselt üles sammudes — vähemalt praegu tundub mulle nõnda — jäi mulle õhku hingamise tarvis napiks . Nii et ma ei lükanud rõdu-ust mitte ainult su kutsele järgimiseks , mitte ainult teie juurde jõudmiseks , vaid vist veel enam hingata saamiseks lahti — aga astusin õueõhu varem nagu üldse mitte märgatud lämbusse — justkui täielikku hingamissulgu ... Võib-olla polnud seal lämbes pimeduses tõesti mitte midagi juhtunud — Aga miks ma siis tundsin , et nimelt oli — ? Kust ma tean , et Lingo ei haaranud sind viivu eest endale sülle ? ! Ning et sa ei rebinud omaenese käega oma lupsikuid põlveõndlateni alla , et need teid ei takistaks — ? ! Kust ma tean , kui kaugele te olite enne Marge hüüatust jõudnud ? ! Kust ma tean , et — noh , kuidas seda kutsutakse — immissio membri't siiski ei toimunud — või et see oli juba viie või kümne minuti eest saanud teoks ? ! Kui ma talt seda ei küsi , ei saa ma seda iial teada ... Kui ma küsin — kas võin siis tema eitavat vastust uskuda — ? Aga ma ei küsi ju nagunii . Sest mis tähendust oleks tema eil või jaal ? Kui olukord on kord tekitanud küsimiskiusatuse — ? Õieti peks võib-olla küsima ka seda , kas ta magas siin voodis , kus ma seda praegu arutan — kas ta magas siin kahe nädala eest , kui ta käis siin oma laboratooriumi-ruumide valmimist vaatamas , üksi või Lingoga koos ? Ma tunnen , kuidas mu sõõrmed avarduvad , et tabada Marge sirelilõhna sees Lingo Marlboro-suitsu jälgi — Aga ma ei küsi . Sest ta ei jaata seda nagunii . Ja kui ta peaks seda jaatama — umbes nõnda , et : " Aga — Aabel — " — pisut trotsliku halli pilguga kergitatud kulmude alt otse mulle silma vaadates — pisut halvakspanevalt , pisut tüüdatult , pisut litsakalt . " Aga , Aabel — mis mängu sa minuga mängid — see peab ju olema sul juba mõnda aega teada — " Nii et kui ta seda korraga jaataks , paiskaks ta mu harjumuseks muutunud elu siiski rööbastest välja . Noh , ütleme , mitte väga kauaks loodetavasti , aga ebasoovitaval määral ikkagi ... Nii et ma pean jälle kord oma küsimatuse-otsusest — oma vabaksjäämise-otsusest — kinni ... Ma ei pigista teda ta soojast , ta fantastiliselt siledast õlavarrest ärkvele , ma ei pööra ta nägu , ta avanevate silmadega nägu enese poole . Ma ei küsi erutusest kähedalt : " Kuule — Marge — ütle mulle — kas sa oled viimasel ajal minu selja taga — selle — Lingoga üleaisa löönud — ? " Mida ei küsita , seda ei saada iial teada . Takkajärele võib meile olla tundunud , et napi nädala jooksul , mis eraldas meie ühist Saaremaa-sõitu maavärinast , mis meid sedamaid tabas , ei mahtunudki ju enam midagi olulist juhtuma . Tegelikult mahtus küll . Olgugi et esialgu ei tajunud meist kumbki selle tähtsust . Vahelelükke korras : ma pole siiamaani arvutiga töötamist ära õppinud . Kuigi Marge aina kõneleb mulle sellega saadavast hõlbust . Tema käis ju mullu mingeil kolmenädalastel kursustel ja ostis endale vastuvõtu ja linna-laboratooriumi tarvis kümne või kaheteistkümne tuhande eest veidi tarvitatud " MicroLink <arv> " ära . Ja jutlustab mulle seda enam selle kasulikkusest . Aga mina olen jäänud seni oma vanale " Erikale " truuks . Ja muuseas hoidunud Margele seletamast , et sel mu uuendustetõrksusel on võtke-jätke midagi ühist asjaga , mida ta näib kõigest hoolimata hindavat — või asetavat igatahes mingite enam-vähem vaieldamatute nipsasjade riiulile : minu muutumatu , vähemalt mu enda arvates muutumatu püsimise tema orbiidil . Ja mis puutub mu ükskõiksusse või isegi sallimatusse arvuti kasutuselevõtu vastu — olen vastanud Marge soovitusele küsimusega : ütle , miks peaksin sõitma paigast teise kas või maailma kõige elektroonilisema ratastooliga , kuni mu jalad on käimiseks laitmatult korras ? Noh , ma ei arva ju , et see oleks väga üldpädev ja päästev argument maailma äraraalindumise vastu , aga Marge pisut kiusliku raalivalmiduse vastu on see just paras . Mõõdukate tehniliste uuenduste suhtes ei arenda ma ju üldsegi mingit sõgedat tõrksust . Näiteks fonokellast , mis ühendaksid tänavale avanevat trepikojaust mu viienda korruse korteri esikuga , unistasin juba kümne aasta eest , kui selliseid leidus meil ainult üksikuis kõrgema nomenklatuuri poolt asustatud valikmajades . Kui sealgi . Sest ega ma sealseid asju ju täpselt ei tea . Nende majade valmimise ja õitsengu aegu ma nendes ei liikunud . Kui üldse , siis ikka üksnes pool- või veerandsakste majades . Näiteks siinsamas Harju tänavas kirjanike majas . Aga seal on näiteks fonolukkude hankimisest alles viimasel aastal rääkima hakatud . Ja isegi trepikodade valgustus on seal alles Brežnevi-aegne . Nagu ma ühel õhtul Vetemaa poolt tulles kogesin : " Mine siit trepist nüüd käsikaudu alla . Lüliti — ja rikka mehe püsilüliti — on all . Pane tuli põlema — ja kui sa tahad teravat satiirilist elamust saada , tule valgustatud treppi mööda üles tagasi ja mine siis uuesti alla . " Ei-ei . Meie majas on normaalsed kolmeminuti-lülitid mullusest saadik trepikodades sees . Tõsi küll , vist tänu poolmafioosode kohvipoele , mis meil tänavakorrusel töötab . Ja fonolukud igatahes ka . Ühe märtsikuu algusnädala hommikul mu fonolukuga uksekell heliseksi . Ja nii vara , kella veerand kaheksa aegu , et olin õieti täitsa juhuslikult juba virgunud — oma hilisõhtust Bellay-kritseldust selge peaga üle silmama . Ühmasin torinal " Kes kurat see's nii vara seal pläristab — ? ! " ja läksin ning hüüdsin uksetelefoni : " Kes tont seal nii varakult helistab ? ! " Hetke pärast vastas ebakindel mehehääl : " Äää — mina — " Ma ei tundnud häält ära , aga midagi tuttavlikku selles tundus olevat . " Kas mehel nimi ka on ? " Pärast vihastavalt pikka pausi : " Ei tunne ära või — ? Näh — Juss ju — " Mu teksti lugejale on mõistatamine muidugi palju hõlpsam kui oli minul . Sest igaühe teadvuses ja selle perifeerias vibeleb vähemalt tosin Jussi . Aga tekstis leidub neid ainult üks . Ja tekstis leiduva nime tagasituleku seadus on lugeja mõistatamiskatsele kindlaks toeks . Samal ajal kui minul tuli helistaja äraarvamiseks vaevata esikus tükike aega oma monsieur-Poirot rakukesi : " Soova Juss või — ? " " No-neh . Hädaga ikka mõtlesid välja — " " Kust pagan sina siis — ? Noh , tule üles . " Viivu pärast astus ta mu korteriuksest sisse . Muidugi , ta oli täiesti seesama , kes viimati , aasta eest , Kuressaares ja Tahtamaal või veel enam meie esimesel taaskohtumisel üle poolesaja aasta , Vabaduse väljaku bussipeatuses : seesama päevinäinud vatijopp seljas , needsamad kummisäärikud , ma ei tea , mis kunstiga — märtsipakase kiuste , kergelt porised . Nii muutumatult endine , et ma alles silmapilgu pärast , alles siis , kui olin ta tuppa juhatanud , märkama hakkasin , kuivõrd teistmoodi ta ikkagi korraga oli . Ta jättis vatijope esikusse varna ja kõndis mu töötuppa sisse . Ta heitis pilgu mu ahteaegseist akendest üle linna ja mühatas heatahtlikult : " Päevavalges vaadata on su varesepesa vist kuradi kenas kohas — " —Märkus , mida Lingo polnud oma esimesel minu poole ilmumisel vaevaks võtnud sõnastada , kuigi ma ta köhatusest tajusin , et ta seda märkas . Nojaa , must pintsak , mis Jussil seljas oli , polnud talle vist tõesti just leeripäevaks õmmeldud , vaid ikkagi pisut hiljem . Ja kosunud polnud ta selle kaugest valmimisajast saadik ka kuigi märgatavalt . Aga siiski niipalju , et see oli praeguse õlaka mehe seljas naeruväärselt napp . Ja kaunikesti äratrööbatud oli see igatahes ka . Ning üllatuse tipuks oli tal ka lips kaelas . Ja mitte tavaline , silmapaistmatu , või ka tavaline ja silmapaistev , aga enam-vähem nüüdisaegne . Ei , Jussil oli ta keskmiselt kortsulises ja karvakasvanud kaelas vist kunagi kahekümnendatel aastatel moodsaks osutunud pruuni-rohelise pikivöödiga kootud lips — hallil ruudulisel särgil ... Kui ta istet oli võtnud , asetas ta põrandalt lauanurgale selle , mis tal näpus oli olnud ja mida ma alles siis tähele panin : rohelisest ( võib-olla lipsuga sobimise nimel rohelisest ? ) niidist võrkkoti . Niisuguse , mida me eelviimastel aastakümnetel oleme hakanud vene sõna eeskujul ja venelike olude survel avoskaks nimetama . Ja noh , kuna siinsamas naaberlaual just tõlkimisprobleemidega maadeldi , mõtlesin : selle eestikeelseks vasteks võiks ehk ollagi natuke seikluslikul moel äkknäkk — kott , mida kodanik kannab igaks juhuks alati kaasas ja kuhu ta pistab toidupoolise või asja , mis talle ootamatul kombel antakse , see tähendab , mis tal imemoel õnnestub osta ... Sellest oma äkknäkist võttis Juss " Eesti Aega " keeratud pudeli , mis osutus korralikuks kõrreliseks poola subrovkaks — " Ega sind , kuradit , ju enam ei tea — " ühmas Juss pooltõsiselt , pooleldi , ma loodan , muigamisi . " Sina jood nüüd juba võib-olla ainult Johnni Vookerit ja Napuleonksi — " Ja selle asemel et ütelda talle kas või kõige lihtsamat ja tõesemat asja , et kulla mees , võta teatavaks , et nii varasel kellaajal ei joo ma peale kohvi mitte midagi , hakkasin ma mökutama ja mõtlesin , et noh , kui ta on endale isegi lipsu kaela sidunud ja nii edasi , peab tal selleks ikkagi põhjus olema ja seda oleks ehk isegi huvitav teada saada . Nii et ma ütlesin keeldumise asemel : " Juss — kui ma olengi sinu meelest tõusik , ega ma ju ei tea , siis igatahes mitte niisugune tõusik , kes , tead isegi — timmis kümne aasta eest mõnuga seda kena subrovkat , aga praegu lähevad tal veel ainult ingliskeelsete siltidega lutikad kõrist alla — " " Noh , too siis kaks pitsi — " ütles Juss — " ja tead — leivaviilakat sul ju köögis ikka leidub ? Ja tüki võid leiad sa ka ? " Ja mina vastasin — ja ma panin tähele , et isegi peaaegu püüdlikult toonil : " Leian , leian . Ja mul on kohvikann kuum nagunii — " Kui ma kandikuga tuppa tagasi jõudsin , kandikul leivalõigud ja võinapp ja tassid ja pitsid ning juustutükk leivale peale lõikamiseks , oli Juss oma äkknäkist kohlu paberit lauale pannud ja sellest oma poolekilose soolasiia välja koorinud : " Sakummiks võetakse siit — " Me tegime pudeli lahti , viskasime esimesed pitsid ära ja rüüpasime esimesed kohvitassid pooleni . Mina ütlesin : " Räägi nüüd , mismoodi sa niisugusel kellaajal Tallinna jõudsid ? Sealt ei tule ju praegu ei praami , ei bussi ? " " Miks ei tule , kui tuli . Kuivastu ja Virtsu vahel on praegu niisugune jää , et praam tuli seda kaheksat kilomeetrit kaheksa tundi . " " Ja millal sa siis Tallinna said ? " " Buss jõudis kella viie ajal linna . " " Ja kus sa siis siiamaani olid ? " " Istusin bussijaamas . " " Ma ei saa aru — Kui sa niisuguse jääga tulema hakkasid , pidi sul hirmus kiire olema pärale jõuda — ? " " Ei ole mul kiirekriipsu — Mul on talvepuhkus . " " Soo ? Kas sul seal läbitalvehaigeid ei olegi ? " " Ma ei tea . Ma ütlesin : mul on talvepuhkus . " " Ammu või ? " " Sügisest saadik . " Me võtsime uue pitsi ja hammustasime uut siialeiba ja rüüpasime uue kohvilonksu . " Ja mismoodi sa seda puhkust siis sisustad ? " " Reisin ringi . " Mina täpsustasin nöökamisi : " Ma näen — Tallinnas . Ja kus veel ? Nüüd tahad — " Ma püüdsin oma sõna alla neelata , aga juba oli hilja , nii et ma prahvatasin : " Nüüd tahad Tahitile — ? " Ja olin mures , et viimati tõlgendab ta seda kui viidet oma kunagisele maailmareisile ja solvub . Aga ei . Sest ta ütles rahulikult : " Ei . Tahitile ei taha . Aga Tahtamaal käisin ära — " Mina olin tõsiselt imestunud : " Tahtamaal — ? " " No-neh . Kas ei oleks tohtinud või ? " " Mis tohtimisest sa jampsid ! Millal sa seal käisid ? " " Paari nädala eest . " " Ja mis sind sinna vedas — ? " " Tahtsin vaadata . Kõik Kuressaare mudakonnad krooksuvad — " " Misasja nad krooksuvad — ? " " Et igavene vägev värk seal tulemas — " " Kas sinu peremehed pelgavad , et tuleb konkurents — ? " " Ma ei tea , kas pelgavad või ei . Pole minu asi . " " No-noh , ma tean : sa oled sõltumatu sell . Aga natuke on see ju ikka sinu asi ka — " " Ei ole . Ma saatsin nad persse . " " Tulid ravilast tulema ? Millal ? " " Mullu sügisel . " " Mispärast — ? " " Ei viitsi seletada . " " Ja mis sa nüüd mõtled tegema hakata — ? " " Vaata ringi . Midagi ikka leiab . " Ta kallas meie pitsid uuesti täis ja me võtsime nad tühjaks . Mina ütlesin : " Sul on ju vist ühed vanad meremehepaberid ka — ? " Juss vaatas mulle otsa . " Ah sul on meeles ? Nojaa . Kui me seal Tahtamaal käisime sinu muda mõõtmas , siis ma vist rääkisin . Nii et mootorpurjeka motoristiks kõlbaksin ma küll — " Ta pigistas silmad väikeste paksuraamiliste prillide taga kissi ja vedas ülahuule kõrgele , nii et konikollased , aga üsnagi terved hambad paistsid — ning ütles suveräänselt irvitades : " Saab viimaks vanuigi veel maailma näha . Sa ju tead — mu reisimised jäid omal ajal reisimata — " Ma ei teadnud , kui paks tema üleolekukoorik ta lapsepõlise titetembu suhtes ikkagi on — ja ütlesin : " Ainult , et ega vist mootorpurjekaid praeguseks enam suurt ei olegi — ? " " Mõni ikka veel kuskil Sõrul või Sõrves ehk podiseb — " arvas Juss . Aga mina ei andnud järele , sest tahtsin teada , kuhu ta välja jõuab : " Noh , ütleme , et mõni kuskil ehk ka veel ongi — paberid on sul ju iid-ammused . Ja merd sõitnud sa ju õieti ei olegi . Nii et vaevalt sind laevale võetakse . Praegu , kus merekoolidest tuleb värskeid mehi ja keegi enam ei tuhni nende isade ankeete , vaid iga jõmm pääseb vabalt merele . Kui vana sa õieti oled ? Üle kuuekümne igatahes ? " " Seda küll . Mina olin ju sinu naabripoisiga ühes klassis . Kaleviga . Tema oli kolm aastat sinust vanem ja mina olin temast veel aasta jao — " Mina ütlesin , kohvi rüübates ja pidades silmas niihästi sotsiaalset tõtt kui ka tillukest isiklikku kiusu : " Ei lase sind , kõbi , tänapäeval enam ükski kipper laeva . " " Noh , võib-olla ka . Eks siis vaatame midagi muud — " Meil olid meie neljandad pitsid parasjagu täis kallatud ja sakummisuutäis valmis pandud ja me pilgutasime teineteisele üle oma klaaside silma . Kui olin oma pitsi tühjaks rüübanud ja lauale tagasi pannud ( arvatavasti lisas see mulle , kuidas ütelda — sirgejoonelisusnõudlikkust ) , ütlesin : " Kuule — kas sa ei käinud seal Tahtamaal kiikamas , kas ehk ei sünniks ennast sinna tööle sokutada — ? " " Ei , kus , kurat — Mitte sinnapoolegi ! See oli ju eelmisel korral hoopis sinu idee . Kas sa ei mäleta ? Et te pidite olema arutanud — selle sinu doktoriprouaga või kes ta sul on — arutanud , et mind sobiks Tahtamaale tehniliseks direktoriks kutsuda — Ma sain ju silmapilk aru , et see oli sul tühi pläma . Ja eriti kui ma nüüd Tahtamaal käisin ja nägin , missugust kuradi glasuuri ja glamuuri seal ehitatakse . Nii et paljas laadanali . Sülg tõi suhu — ja sina lartsatasid välja — " Ja siis ta jatkas , ja mulle tundus , et sallimatusega , mida ta oma pärise eesmärgi kiuste ei suutnud oma kollaste hammaste taha suruda : " Saaremaal räägitakse , et sina pidid olema selles äris ülepea kõrvaline isik . Tühikargaja . Kes on tõmmatud mängu paljalt selle tõttu , et see maalapp oli kunagi sinu vanaisa oma . Ja nüüd pidid sa olema müünud neile tarviliku tüki neile maha ka . Nii et seda kõrvalisem ratas sa seal oled — " Mina mõtlesin : no hakka nüüd tema vana vingami peale sellepärast vihastama — ja küsisin : " Sooh ? Ja kes siis , saarlaste tarkust mööda , pidi seal noh juhtrattaks olema — ? " Juss seletas , ja korraga , äsjase vaata et häbematu tooni järel ootamatult puhtsüdamlikul moel : " Kuule , ega mina neid meretaguseid tegelinskeid ei tea . Seal pidid olema ikka koledad rahad taga . Rootsist ja Ameerikast saadik . Aga siit-inimestest pidi olema roolirattaks või roolis-istujaks , noh , kes muu kui ikka see , kes seda mudanduse asja kõige paremini tunneb — " " Kes siis — ? " olin ma kõigest hoolimata uudishimulik . " Noh , see sinu , ma ei tea , mis ta sul on — see sinu doktoriproua . " " Marge ? ! " " Muidugi . Teistel pole sellest ju aimugi . Ei sel teie Luugi-isandal ega ka su pojal . See Luuk pidi jagama rahaasju õige ludinal . Ja mudast pidi ta mõistma ka õige ludinal lobiseda . Aga ega ta sellest tõsisemalt sittagi ei tea . Ja sinu poeg niisamuti . See pidi olema kõva paragrahviratsanik ja tal pidi täpipealt teada olema , kui palju ja kellele pista . Aga peldikuhaisu ja muda-uitsu vahel ei tee ju tema nina ka õiget vahet . Sinust enesest rääkimata . Nii , et — " " Nii et igatahes Marge — ? " täiendasin ma natuke tänitades . " Temale on asi põhijoontes klaar . Ega's talle sinna asjata oma laboratooriumi ei ehitata , " oli Juss tähele pannud ja järeldanud ... Mina ütlesin : " Kuule , kui ma sust õieti aru saan — sa tulid töökoha leidmiseks Tallinna ? Sa tahad , et ma su doktor Taaveriga , Margega , kontakti viiks ? Ja et tema su — mitte kui kõrvaline tühikargaja , vaid kui ainus inimene , kes Tahtamaa ehitajate seas midagi asjast teab — paneks sinna — kuidas see oli — tehniliseks direktoriks ? " Juss ütles peaaegu falsetiga : " Sa oled niisama loll kui kõik teised ! Ma ju ütlesin juba korra : mitte sinna poole ! Kas sa ei saa siis aru ? ! Sa ütlesid , et võib-olla oled sa minu meelest tõusik — aga siis igatahes mitte niisugune tõusik , kes — ja nii edasi . Mina ütlen nüüd : võib-olla olen ma sinu meelest tola — aga siis ometi mitte nii tola , et ma mõtleksin seda tehnilist direktorit tõsiselt ! Niisuguses kohas , nagu teie seal rajate , on tehniline direktor ju mingi parasiidist valgekrae — " Mina ütlesin : " Noh , olgu nii . Aga mudajumalaks , nagu sa seni olid , tähendab mudameistriks — selleks võiksid sa ju ka Tahtamaal olla , ilma et sa tarvitseks oma proletaarlase-au pärast muretseda — " " Aga see — " hüüdis Juss , " on ju igatahes sinu idee , kuradi kurat , ja üldse mitte minu oma ! " Mina ütlesin : " Sinu või minu — ükskõik . Sellest sõltuvalt pole ta veel ei hea ega halb . Ja mina ei hakka end nagunii selle sisse segama . Kui kõrvaline isik — " ( Selle viimasega reetsin muidugi oma solvatud oleku — aga jatkuga tõestasin loodetavasti , et saan sellest üle . ) — " Nii et muidugi mõista ja palun väga : doktor Marge Taaver . Südamehaigused . Tallinn , Viru tänav <arv> , teine korrus . Käi seal ära , aja temaga juttu — " Me jõime oma pudelile sõbralike vandeseltslaste nägudega põhja peale — kusjuures tähelepanelikule silmale oleks võinud ära paista , et kaheliikmeline vandeselts koosnes õieti kahest väikesest vandeseltsist . Kui Juss läinud oli — et kella üheksa ajaks Marge vastuvõttu jõuda ( Margele ta tulekust ette helistada oli ta mul ära keelanud ) , tuli mulle meelde : minu töö vastu Du Belley tõlkimise kallal polnud Juss üldsegi huvi osutanud . Aga tõtt-öelda : miks ta oleks pidanud ? Samal õhtul , pärast seitset nagu tavaliselt , jutustas mulle Marge : see minu naljakas koolivend , nagu ta ütles , oli olnud hommikul kell üheksa Viru tänava ootetoas platsis . Registratsiooniõde Pille oli ütelnud : nagu külgekasvanud pookoks puus . Sest Pille oli talle kolme-nelja registreeritud haige juuresolekul seletanud : " Kallis härra , aega teil täna hommikuks kinni pandud ei ole . Ja mingit ägedat tervisehäiret — te ju möönate seda isegi — teil ka ei ole . Nii et tulge pärast kella kahteteist tagasi . Võib-olla on doktoril siis vaba hetk — Ma kirjutan teid sisse . Kuidas teie nimi on — ? " " Mistarvis minu nime ? Mis te mu nimega teete ? Sellest tuleb paljast jama . Seda pole üldse tarvis . Doktor tunneb mind nagunii . " " Noh , kui tunneb , " oli Pille ütelnud , " tulge siis ilma sisse kirjutamata kell kaksteist tagasi . " Nähtavasti polnud Pille seda tundmise-juttu kuigi sügavalt uskunud . Nähtavasti oli ta lootnud tüütuvõitu patsiendist sel moel vabaneda . Aga minu veider koolivend oli otsustanud , et ta ei lähe kuskile , vaid ootab doktori kohalejõudmise siinsamas ära ja laseb doktoril endal talle visiidiaja nimetada . Kui doktor viivu pärast saabus , nägi Pille oma üllatuseks , et tülikas onu oli doktorile tõepoolest tuntud ning et doktor sai temaga sujuvamalt toime , kui see Pillel oli õnnestunud . Üsna sõbraliku õiendamise järel , mis küll oli olnud tolle naljaka onu poolt ootetoatavadest pisut rohmakam ja valjuhäälsem , oli onu soostunud naasma kell kaksteist . Kell kaksteist oli Marge võtnud Jussi vastu ja vestelnud temaga oma kabinetis kolmveerand tundi või koguni tunni . Juss oli koorinud vanast ajalehest esile poolkülmunud rohekasvalge krüsanteemi — sihukesi ja muud lillepuru oli meil ju nüüd igas lilleputkas müügil , enamjaolt Hollandist toodud ja enam-vähem kulla hinna eest läbi talve saada . Ja rohelise avoska teisest nurgast oli Juss tarinud Marge kirjutuslauale helepunase ( ma kujutasin ette — soolalõhega täiesti ühte värvi ) pudeli " Liviko " tehtud pihlakanastoikat . " Ei-ei , kulla proua doktor — ega ma ei mõtlegi , et te peaksite selle praegust lahti tegema ! Teil peab ju pea töö tarvis selge olema ! Tohtri töö on ju veel hullem kui kellassepa oma . Iseäranis südametohtri töö . Ja mina saan oma jutu ka ilma viinata enesest välja . Kuigi see võtab nii harjumatus kohas — vabandage — natukse aega — " Ja natuke rohkem kui natuke see aega nõudiski . Pool tundi rääkis ta Margele iidamast ja aadamast kokku ja jõudis viimaks ka selleni , et oli käinud veebruaris Tahtamaa ehitust vaatamas . Marge enam-vähem igavlevale küsimusele , mida ta seal siis ka oli tähele pannud , vastas ta , et paar asja võiks seal igatahes väheke teisiti teha — tema arvates . " Nimelt ? " oli Marge juba peaaegu et huviga küsinud . Ja Juss oli seletanud : " Teate , proua doktor , see raudtee , mida mööda mudavagonetid sanatooriumi majandusõue lükatakse , tuleks ehitada nii , et vagonetid tulevad otse peahoone taha . Ja mudabassein ei peaks asetsema majandusõues , vaid peahoone keldris . Nii et vagonetid kummutatakse otse basseini suubuvasse kanalisse . Millel on vastavalt kaldus põhi . " Et cetera . Marge ütles : " Noh , ja niisuguste äkitselt täitsa asjalike märkuste peale jõudis ta asja tuuma juurde välja : küsimuse all oli Tahtamaa mudameistri koht . Kui ma seda taipasin , tundus mulle , et kuigi ta pidi olema su koolivend , on ta sanatooriumi jaoks natuke liiga veider . Ning isepäine ja räme nagunii . Tuleta meelde , kuidas ta meie õhtusöögile-kutse tagasi tõrjus . Muidugi , oma mudasid ta vist tunneb . Ja meie ravialuste eliit teda õhtusöögile kutsuma ei hakka — et ta neid solvata saaks . Aga — ikkagi vist liiga ettearvestamatu kuju ... Nojah , ma ei tea — " arutas Marge — " aga siis ma leidsin väljapääsu . Ma ütlesin : " Kallis härra Soova , ma usun küll , et me ei leiaks vist tervelt Saaremaalt meie ravila jaoks paremat isikut . Aga mina või vähemalt mina üksi ei saa seda otsustada . Sest sanatoorium on aktsiaseltsi oma . Ja kõik niisugused tähtsamad asjad otsustab aktsiaseltsi juhatus . Mina olen küll juhatuse liige , aga sellel on üheksa liiget . Ja need pole sugugi kõik võrdse tähtsusega — kui nad midagi hääletama hakkavad . Siis on esimehel , vastavalt oma aktsiatepakile , nii palju teistest enam kaalu , et teised on temaga võrreldes — ph — putukad — " Juss oli selle peale küsinud : " Ja kes teil siis see peaputukas on ? " Ja kui Marge oli öelnud : " See on meie härra Lingo Luuk — " , oli Juss vangutanud pettunult pead : " Siis ei tule sellest asjast keda kuraditki — Või ehk ainult juhul , kui teie , proua doktor , mind neile tarkadele tõesti tungivalt soovitate . Aga miks te peaksite seda tegema ? Te tunnete mind ju vaevalt-vaevalt ... Nii et , nagu Marge möönis , oli tal vahepeal hakanud tüütust vanamehest isegi omajagu kahju . Ja seda varmamalt oli ta ladunud Jussile oma soovituse välja : " Teil on ainult üks võimalus : te peate kirjutama avalduse ! " " Oh kurat — seda ma küll ei tee " Aga Marge arendas oma ideed juba edasi : " Ja mitte ainult seda . Arvatavasti tuleb teil tulla ka meie juhatuse ette . Ja-jaa . Aga selleks peate te — andke andeks — muutma natukene oma välimust . Ei-ei , kuulake mind ära . Te peaksite ajama oma näo kas korralikult puhtaks — või jätma sinna kasvama kolmemillimeetrise halli tüüka , nagu teil kohati on . Ja see on ju nüüd nagu öeldakse trend . Aga siis üleni ja mitte niimoodi , et siit on ja sealt ei , nagu teil praegu . Ja särgi ning lipsu vahel tuleks teil ka midagi ühendavat leida — " Juss oli ühmanud : " Te ütlete avaldus . Missugune see peaks teie meelest olema ? " Marge oli seletanud : Lihtne . Muidugi ei saa te seal oma sünniaastast mööda . Aga muu on teil ju väga kohane . Haridus ja varasemad töökohad . Marge oli teda õpetanud : " Aabel on rääkinud , et teil pidi olema kolm või neli aastat Tartu ülikooli loodusteadusi taga — " Mille peale Juss oli muianud : " Aga peamiselt astronoomiat — " " Ärge oma avalduses siis sellest rääkige , " oli Marge teda puhtast kaastundest õpetanud . Ja soovitanud kirjutada oma kümnest või kahestkümnest aastast Kuressaare ja Haapsalu mudaravilates ja kus . Ja öelda siis , et nüüd tahab ta rakendada end suuremas ja kaasaegsemas raviasutuses . Ühesõnaga , nad olid leppinud kokku , et Juss kirjutab avalduse ja toob selle Marge kätte . Ja avalduse valmimine oli võtnud tegelikult kolm või neli päeva aega — kusjuures ma üldsegi ei teadnud , kelle juures Juss Tallinnas ulu all oli . Igatahes käis Juss nende päevade sees kolm või neli korda Marge poolt vastuvõtust läbi . Sest kuigi ta polnud — vähemalt mitte klaaside ja viinapudeli paistel suu peale löödud mees , oli ta kirjutaja-käsi saanud jumal ise teab , kuidas ja kellelt üpris saamatuks muutva obaduse . Nii et ta tuli järgmisel päeval ja näitas Margele ette avalduse mustandi . Mis oli tegelikult allpool igasugust arvustust . Eriti kuna seal tõesti mainiti kolme kursust loodusteadusi Tartu ülikoolis . Järgmisel päeval oli Juss toonud Margele avalduse uue Marge poolt talle soovitatud täienduste ja parandustega redaktsiooni . See oli tekitanud neil koguni vaidluse teksti õigekirja üle . Sest Juss oli seal kirjutanud : Pärast seda s. t. pärast ülikoolist lahkumist olen mitmelkümnel aastal püüdnud oma teadmisi enam-vähem stüühiliselt täiendada . Kui Marge — nõukoguliku kooli produktina — oli siis tema stüühilise stiihiliseks parandanud , oli Juss talle kuulutanud , et tema seal pikast üü-st ei loobu . Aga siis , naljade nali , oli Juss ilmunud kolmandat või juba neljandat korda vastuvõttu ja loovutand Margele avalduse lõplikul ja enam-vähem laitmatul kujul — ning näidanud talle ka oma puhtaks pügatud kukla ja siledaks aetud lõua ette ... neljapäeval pidi aktsiaseltsi juhatuse esimees teda näha tahtma — Mina sõitsin kolmapäeval Tartusse . Mul oli seal õiendamist ülikooli kirjastuses . Teiseks , pidin pidama Descartes'i gümnaasiumi abituuriumile ettekande prantsuse ja eesti kultuuride esimestest kokkupuudetest . Mäletan , et alustasin Dequekeri hüpoteesiga piiskop Fulco eesti päritolust ja O. W. Masingu esseega eesti keele küündivusest filosoofilise mõttekäigu arendamiseks , ja nimelt selle essee prantsusekeelseist lõikeist . Pärast küsisid abituriendid , kas hiljem pole siis keegi enam Dequekeri hüpoteesi jälgi ajanud ja miks pole seda tehtud ? Ja miks pole Masingu essee <arv> aasta jooksul uuesti avaldatud ? Kuigi jäin neile vastused võlgu — nagu me ju kõigile sellistele küsimustele vastused võlgu jääme , ei aimanud ma Tallinna jõudmiseni midagi halba . Ka Vana-Posti tänaval õue sõites — mitte midagi halba . Ega ka veel siis mitte , kui ma õue õhtuhämarast üles vaatasin ja nägin , et mu töötoa nurgaaken viiendal korrusel oli valge . See , vastupidi , rõõmustas mind . Sest aastapäevad tagasi , just enne seletamatute kahtlusehmatuste teket Lingoga seoses , olin loovutanud Margele oma korteri võtme . Muuseas õieti Tiina vastava küsimuse peale . Et kas on võimalik , et on tõesti nii , nagu talle , Tiinale , tundub — et emal polegi minu korteri võtit — ? Selle küsimuse peale — ning Marge ja minu läheduse kaheteistkümnenda aastapäeva tähistamiseks . Ja nüüd oli mulle korraga meeldiv teada , et Marge oli seal — ning et see mind rõõmustas . Aga nii kui ma tuppa astusin ja teda nägin , teadsin , et midagi on juhtunud . Ta istus mu diivanil , sukkades jalad istumise all rõngas . Ta sillerdav-hele kräsujuus oli harjumatult sile ja matt ning ta näonahk silmade ümber õhetav . " Mis sul on ? ! " Marge ütles : " Ta tegi oma teo ära . " Ma sain muidugi silmapilkselt aru , kellest ja millest oli jutt . Nii et ma küsisin ainult : " Millal ? Ja kuidas ? " Marge ütles : " Kalla mulle üks klaas . " Ma märkasin alles nüüd , et tal oli diivanilaual tühi klaas ja kuiva vermuti pudel , millest oli paar sentimeetrit joodud . Kallasin talle lonksu ja kordasin küsimusi . Ning ta seletas , aga nõnda , et pidin talt lause lauselt välja rebima , mis ta teadis . Elmar oli läinud eile õhtul kodust välja . Ta oli möödaminnes ütelnud , et läheb kateedrisse , see tähendab Mustamäele , ja tuleb hilja . Seda oli viimasel ajal ennegi juhtunud , sest ta pidi juba mõnda aega töötama mingite arvutuste kallal , milleks ta koduarvuti polnud piisav . Neil kordadel oli tal olnud alati tavaks helistada kella üheksa ja kümne vahel koju : " Ma tean , et sa ju ei muretse , eks ole , aga kella kaheteistkümneks olen ma kodus . " Ning oli siis ka alati ilmunud . Margele oli aeg-ajalt tundunud , et selles koormavas pedantsuses ei puudunud etteheide : kas sa ei võiks osutada oma mehe suhtes osaltki niisamasugust tähelepanelikkust — eriti kui viimasel ajal juhtub hiliste liiklejatega nii sageli igasuguseid murettekitavaid asju — Eile õhtul polnud ta helistanud . Ja imelikul , rahutuse ja võlatunde tiheneval ajel oli Marge helistanud — kell üksteist — kateedrisse . Keegi ei vastanud . Marge oli püsinud voodis kella poole üheni ärkvel , kuulatades , kas maja uks ei käi , ja pannud siis Virginia Woolfi " Tuletorni juurde " käest ning kustutanud tule . Hommikul oli Marge teinud kindlaks , et Elmar polnud öö jooksul saabunud . Siis oli ta rüübanud tassi kuuma kohvi ja istunud autosse , et sõita vastuvõttu ja otsustada teel , mis ta peaks antud olukorras tegema . Aga ta oli vaevalt kohale jõudnud , kui Pille ulatas talle telefonitoru : professor Lehis oli telefonil ja nõudis proua doktor Taaverit . See Lehis , Marge oli mulle temast jutustanud , oli Marge poolt vaadatuna vana edvik , hüüdnimega Larix argentea , vanamees , kes hõbetas juukseid , et naistele huvitav tunduda , aga Elmari poolt akadeemik , kolleeg ja ülemus — " Kas proua doktor Taaver ? — Hm — Ütelge mulle : teie mees dotsent Taaver — ei olnud täna öösel kodus — ? Ei ? Proua doktor , ma tean , et te olete tugev naine — Vaadake , teie mehega on juhtunud , mmm , õnnetus — Ka suure praktikaga arstile , nagu teie , on see ränk — Jaa . Ta on surnud — " Professor Lehis oli palunud luba kohale sõita ja Margele seletada , mis nad asjast teadsid . Marge oli saatnud kolm-neli hommikust haiget vabandusega koju ja lasknud Pillel riputada vastuvõtu uksele sildi : " Doktor Taaveri vastuvõtud jäävad täna ära . " Kahekümne minuti pärast oli Larix argentea kohal . Ta suudles Marge kätt ning avaldas talle kaastundmust — aga mitte liiga emfaatiliselt . Sest arusaadavalt oli Elmari otsesel ülemusel alluva hiljutise luminaaliloo kohta oma informatsioon . Ning , jumal teab , võib-olla ka mingi klatšine või tõsisem käsitlus või vähemalt aimdus Elmari ja Marge abielust — Kui nad olid sulgunud Marge kabinetti , jutustas Lehis : instituudi koristaja oli leidnud Elmari kateedri toast laua tagant istumast . Ta oli öelnud dotsendi-isandale tere hommikust ja küsinud , kas ta võib tühja klaasi tema eest kirjutuslaualt ära viia . Kui härra Taaver polnud talle vastanud — ka hommikutervitusele miskipärast mitte — , oli koristajamutt heitnud talle tähelepanelikuma pilgu ja hüüatanud : " Issand jumal — see on ju nagu — " ning jooksnud kantseleijuhataja järele . Kümne minuti pärast , kell pool üheksa , oli instituudi arst kõrvalhoonest pärale jõudnud . Arst oli konstateerinud , et dotsent Taaver oli surnud juba kolm tundi tagasi . Ta oli leidnud surnu vestitaskust neli kümnepesalist kileliistakut fenobarbitaali , kõik nelikümmend pesa katki ja tühjad . Marge oli küsinud , kas temaga elustamiskatseid oli tehtud . Professor Lehis oli öelnud : Muidugi mitte , sest ta oli olnud juba kolm tundi surnud . Nii et ta oli saadetud otse Mustamäe haigla surnukambrisse . Marge seletas mulle , et ta oli otsustanud , et peab minema sinna Elmarit vaatama , kuid peab koguma selleks enne jõudu . Ta ütles : " Aga toibumiseks polnud mul paremat kohta kui siin . Kuhu mul ju oli nüüd võti olemas — " Marge oli helistanud Tiinale , öelnud talle , et ta on minu juures , ja teatanud talle isa surmast . Ja kui Tiina oli siis küsinud , kas ema ei tahaks , et ta tuleb minu juurde ja püüab ajada ema eest mingeid isa surmaga vajalikuks osutuvaid asju ning olla emale toeks , oli Marge ütelnud : " Ja-jaa . Tule kohe — " Aga kui Tiina oli tunni aja pärast kohal ja keetis talle kohvi ja pakkus talle minu külmkapist lõunaoodet ning küsis , kui nad olid Tiina tehtud heeringavõileibu sööma asunud , kas ema on juba mõtelnuid , kuidas ta isa surma järel oma elu tahab kujundada — sest isa surma võimalus pidi ju olema viimase aasta jooksul , tema eelmisest luminaalivõtust saadik ema mõttes liikunud — , siis oli Marge saatnud Tiina minu poolt minema : mingu ja hoolitsegu oma Tiidu eest — ja jäänud mu tulekuni mu diivaninurka konutama — Kella kümne ajal õhtul õnnestus mul veenda teda jooma termosest tassi kuuma kohvi ja paar suutäit sööma . Siis ma küsisin — ja õieti jaatavat vastust eeldamata , sest kui jaa , oleks Marge sellest minu meelest ju ammu juba rääkinud — küsisin : " Ega Elmar ei jätnud maha — mõnd kirja ? Võib arvata , et ei ? Sest kui jaa , oleks ju Larix toonud selle sinu kätte — ? " Marge vaatas pika viivu , ma ei saanud aru , kas mulle silma või siiski minust mööda , haaras siis otsustavalt , aga ikkagi pisut kobamisi oma pehme sinise nahkkäekoti — sealtsamast enda kõrvalt diivanilt ja ulatas mulle kirja . Mina pomisesin : " Ohoo ... Ma olin peaaegu kindel , et seda ei ole . Sest sa oleksid seda mulle juba näidanud ... " Marge ütles : " Ma kaalusin ... " " Ja nüüd , lõpuks otsustasid — ? " " Jah — " Jätsin edaspidiseks mõtlemise selle üle , mida see tema otsus meile mõlemale pidi tähendama , ja voltisin kirjan lahti . Seda oli ju patoloogilisel moel — kümme tihedasti täis kirjutatud lehekülge : Marge , kallikene ! pean vastama Su loomulikule küsimusele , miks ma seda tegin , ja saama sealsamas vastuse ka iseenese tarvis selgeks . Olen veel viletsam filosoof kui abielumees ja selle tõttu pole ma filosoofide väidetest kuigi kõrgel arvamusel . Aga vähemalt üks nende sumptist pärinev lause , Nietzsche oma , kui ma ei eksi , ütleb välja tõe : kõik , mis armastusest sünnib , on sealpool head ja kurja . Sa tead , et pärast seda , kui meie õnnetuse lõplikkus sai meile selgeks , andsin ma Sulle täieliku vabaduse . Ma arvan siiamaani , et aumees poleks saanud teisiti . Minu ainus tingimus , Sa tead seda , oli see , et ma ei tohi kuulda kõrvalistelt inimestel , kuidas ja kellega Sa seda vabadust pruugid . See polnud , minu vaatekohalt , ja ma loodan et Sa saad sellest aru , mitte ainult enesekaitse minu hingerahu asjus , vaid samal määral ka hoolitsus Sinu maine eest . Ja ma uskusin kümme aastat , täpsemalt kümme aastat , kaheksa kuud ja üksteist päeva , et Sa pidasid minu tingimusest kinni . Kuni päevani , kui rääkisid mulle , et sõidad oma kardioloogidega Käärikule , aga sõitsid selle asemel tundmatu mehega Kuressaare Rannasalongi tantsima . Mispeale ma otsustasin , et kõige õigem on anda Sind lõplikult vabaks , see tähendab , astuda lihtsalt mängust välja . Ja üha selsamal teispool head ja kurja asetseval põhimõttel , sest ometi mitte kätemaksuks , vaid Su päästmiseks koormast , milleks ma olin Sulle kujunenud . Kuid , naeruväärsel moel , ei tulnud sellega toime . Varsti pärast seda , kui olin tollest oma fiaskost enam-vähem toibunud , tajusin ehmatuses , et Sinu salaelu — see , mida olin käskinud enese eest salajas hoida , oli ometi põrgulikult ohtlik asi . Sest Sa elasid päevast päeva ja tunnist tundi hädaohus sattuda räpase klatši , seltskondliku hukkamõistu ja bulvarilehtede mudavoolu ohvriks . Ning ma sain aru : kes ka olid neis Sinu pea kohale kerkinud ohtudes otseselt süüdi — nende kaudseks peasüüdlaseks olin igal juhul mina . Mis sellest ilmselgest seigast niisama ilmselgesti järeldus , oli mu moraalne kohus Sind nende ohtude eest võimalust mööda kaitsta . Aga sealt järeldus otse loogilise sunni korras : selleks pidin hankima endale Sinu salaelust vähemalt kõige üldisemagi pildi : kes olid mehed , kellega Sa suhtlesid , millal ja kus puutusid Sa nendega kokku , millistele inimestele või seltskondadele pakkusid Sa võimalusi teha Sulle — mõtlematuse või pahatahtlikkuse korral — halba . Selleks kõigeks astusin ma sammu , mida ainult väga sügava armastuskogemusega isik saab mulle — Nietzsche sõnadele toetudes — andestada . Tõsi , mind ei suunanud selle sammu astumisele mitte ainult häda , vaid ka juhus . Õnnelik juhus , jah , ma söandan seda ütelda , sest keegi ei tea minust paremini , kui täielikult mu samm tahtis teenida head ja ainult head . Niisiis , õnneliku juhuse tõttu avastasin aastapäevad tagasi ammuse tuttava , klassivenna Räbuvee mittetäielikust keskkoolist , kellega olin vahepeal kaotanud aastateks igasuguse kontakti . Tema oli astunud vahepeal ülikooli ja lõpetanud Tartus juura ning nuusutanud peale ka kübemekese psühholoogiat . Ta oli töötanud siis kümmekond aastat advokatuuris ning hiljem , juba Eesti Vabariigi päevil , märganud , et väike , riigivõimu poolt mahatrambitud molkus , seni tema peamine klient , on hakanud ta klientuuris kahtlasel viisil taanduma rahaka parseldaja ning aferisti ees . Ja see polnud talle meeldinud . Tähendab , pidi ta olema ikkagi natuke romantik ja säherdusena tajuma tõmmet asjades , mis meelitavad ligi oma loomuse põhjas raasuke seiklejalikke hingi . Ühesõnaga : mu koolivend kvalifitseerus ümber . Ametile , mille keskpärased esindajad — käparditest rääkimata — tekitavad ühiskonna soliidsetes liikmetes eemaletõmbumisrefleksi , aga mille tippesindajaid peavad aktseptaableiks kõige pepsimadki ringid . Ühesõnaga , nüüd , kus see amet oli neljandat aastat Riikliku Julgeoleku kätest üleni erakätesse siirdunud ja jälle seaduslikult olemas , pidas mu koolivend väikest , kuid heamainelist eradetektiivibürood . Seda bürood ega teda ennast , külapoiss nagu ta oli , ei ümbritsenud muidugi mitte härrade Holmesi või Poirot' või Scillery traditsioonikas pühitsetus . Ega olnud talle kui pedantsele nohikule kuigivõrd omane ka nende härrade isiklik sarm . Võrdluseks meenub mulle kas või see . ... poolt mängitav kord advokaat , kord uurija Scillery , keda ma Sinuga , mäletad , neil harvadel puhkudel , kui me koos televiisorit vaatama juhtusime , nimetasime Mister Shevardnadzeks . Ei , mu koolivend oli tavalise mõõtkava järgi käsitletav tüüp . Aga ikkagi — ja nagu varsti selgus , nimelt minu suhtes täiesti väljaspool kahtlust sarnaneda neile bulvarilehtede reporteritele , kellest ma olin otsustanud Sind tema abiga kaitsta . Ning seda abi osutas Koolivend mulle tõesti . Tänu sellele sain kõigepealt näiteks teada Sinu austaja Aabel Haljandi olemasolust . Tähendab , sellenimelise kirjamehe ja kriitiku rollist oma naise isiklikus elus . Ja järelikult minu omas ka . Sest tuli välja , et see isand oligi olnud Su tantsupartneriks Kuressaares — mille peale ma olin püüdnud teha , mida olin püüdnud . Selles oma viimases kirjas Sulle ei taha ma süvendada teadmatust ega väärkujutlusi meie vahel . See kiri on vastupidi määratud taandama meie vastastikusi teadmatusi inimlikult võimaliku miinimumini . Nii et ära igatahes mõtle , et maksin Koolivennale tema informatsiooni eest jumal teab missuguseid summasid . Ta võttis mult paljalt poole oma tavalisest honorarist . Allahindlus olevat olnud tasu selle eest , et olin Räbuveres kolmel viimasel kooliaastal saatnud talle pinkide varjus kõigi nii matemaatika kui füüsika kontrolltööde lahendid . Nii et nüüd teatas ta mulle , ma usun , et täiesti täpselt , millistel päevadel ja mis kellaajal ( harilikult , eks ole , kell seitse ) Sa A. H. juurde kõndisid ja millal Sa sealt tulid . Või kellega ja missugustes kohvikutes , kas Karja tänava omas või " Viiraltis " või kus Sa aeg-ajalt istusid . Nii et see tekitas minus uudissusse . Kui saad — andesta mulle — Nietzsche sõnade nimel — sest mina jään nende juurde . Kui Sa ei saa , siis olgu see üks mu surmasüüde seas . Üks paljudest . Ühesõnaga , ma kõndisin Koolivenna kannul Sinu vastuvõtu lähedal ühe Viru tänava kangialusesse ja halli trepikotta ning räpasele trepile ja selle järel tühja pimedasse tuppa . Pimedasse sellepärast , et väikese toa ainus aken oli mingi nõgise massiga kaetud . Õhtuste akende kuma paistis sellest ainult niivõrd läbi , et mitte joosta toas silmili vastu seina . Koolivend ütles : " Noh , vaata . See on otse seal vastas . Pole viit meetrit — " " Ma ei näe mitte midagi — " Koolivend astus mu kõrvale ja tõmbas mu nina all pöidlaküünega üle klaasi . Akent katvasse värvikihti tekkis mõnekümne sentimeetri pikkune ja paari laiune vööt puhast klaasi . Ma vaatasin läbi selle vöödi otse Sinu või teie laboratooriumi kirjutuslauale . Koolivend ütles mu õla kõrval : " Oota mind . Ma käin silmapilgu ära . Ma küsin peremehelt veel ühe võtme . Sinu tarvis . " Ta läks minema ja mina pöörasin pilgu oma vaatepillu . Seal vastas oli tõepooles teie või ( minu jaoks ) Sinu laboratooriumi aken . Ma tundsin ära vöödilise kupliga lambi , mis põles kirjutuslaual . Ma olin ju mingis asjas korra seal Sinu pool käinudki . Pille oli juhatanud mu nimelt sesse keraamilise kollaka paneeliga ruumi . Muidugi , ka kuue suure katseklaasiga regaal laual oli seesama . Ja sealsamas olid Sa ju ka ise ... Sa astusid sisse , puhas valge tohtriürp seljas , nagu neis ametiruumides vist ikka , sujuvate liigutustega nagu ikka , rutakas , aga mõõdukalt rutakas nagu ikka , istusid laua taha , otse akna alla , ja keskendusid silmitsema oma katseklaase , kus sillerdasid mitmesugustes pruunides toonides — arvatavasti Su meremudalahused , nagu Sa olid mulle rääkinud — Ma ei oska ütelda , kui kaua olin Sind vaadelnud seal heleda helkiva seina taustal ja kahe ettetõmbamata aknakardina vahel , tõesti mitte kaugemal kui viis meetrit , nagu Koolivend oli ütelnud — kardinad ette tõmbamata küllap ka teadmises , et otse vastas on ju see musta värviga pimendatud aken , kust kogemuse järgi pole nagunii kedagi Sinu enda-ette-olemisse piilumas ... Äkitselt vaatasid Sa oma klaasidelt kõrvale ja üles . Sinnapoole , kust Sa olid viivu eest mu vaatevälja astunud . Sa ütlesid midagi sinnapoole õhku . Kui aken siin ja seal oleks olnud avatud , oleksin Su sõnu kindlasti kuulnud — aga mina ainult nägin Su huulte liikumist ja Su ootamatult , Su võõrastavalt sallivat naeratust . Siis astus see tüüp ilmsesti ruumi ning samas mu vaatevälja kahe kõrvale tõmmatud aknakardina vahel . Pikk ja kogukas vanamees . Soonilise kaelaga lõukas paljaspea . Pisikesed paksude mustade raamidega prillid — nagu mingist pisut ähvardavast nukunäidendi-rollist ees . Te seletab , seletab , seletab Sulle midagi . Ta tirib oma koomiliselt kitsa musta pintsaku põuetaskust mingi paberi , mingi teksti , pistab jämeda nimetissõrme selle ridadesse ja veenab Sind milleski — Milles ? Mul pole aimugi , milles . Aga teda ei panegi ma nii väga imeks . Ma imestan esmajoones Sind . Mitte seda , et Sa seda vanameest tunned . Sest ma saan ju aru , et Sul on sadu tuttavaid , kes on mulle täiesti võõrad . Mind üllatab ja võõrastab , kuidas Sa temasse suhtud . See on ju keegi läbini mühaklik nähtus . Isegi kuuest meetrist vahemaast ja kahekordsetest klaasidest hoolimata ( minupoolsed pealegi nii määritud kui nad on ) isegi kõigest sellest hoolimata näen ma ju selgesti , et ta küünealused on mustaga koos . Aga Sina naeratad talle , nagu oleks ta midagi imetlusväärset — Ja siis võtad Sa tema paberi enda eest laualt , kuhu ta on selle surunud , ja loed selle soosivalt muiates läbi ( mulle torgatab pähe — nagu oleks see algajalik armuavaldus ) ja voldid selle kokku ja pistad oma valge ürbi põuetasku ... Aga tema — issand jumal , mida ta endale lubab ? — ta sirutab oma mustade küünealustega käe — ta avab Su kirjutuslaua otsa juures seisva kapikese valge ukse — Ma tunnistan , et mul jääb süda seisma , sest ta peab järelikult olema Su toas ju oma inimene — ta võtab Su kapist pudeli , likööripudeli arvatavasti ( Mis ajast hoiad Sa säherdusi oma vastuvõtu kappides — ? ) . Ta ütleb Sulle midagi — ja Sina kuulad sõna ja astud silmapilguks vaateväljast kõrvale . Samal ajal tirib tema oma räpasest taskust suure liigetega noa , millel on korgitõmbaja küljes , ning tõmbab pudelil korgi pealt . Samas ilmud Sa mu vaatevälja tagasi ja võtad oma laua taga uuesti istet . Sa asetad lahedasti — ja-jaa , ei üldsegi mitte tüüdatult , vaid peaaegu et meelitatult muiates kaks pitsi lauaservale . Tema tõmbab endale tooli Su vastu ja kallab pitsid täis ja võtab istet — nii , et ta põlved arvatavasti puudutavad Sinu omi . Ta kõksab oma pitsi Sinu omaga kokku . Ma ei kuule kõlksatust — aga ma näen Su nägu — Marge , kallis — ma näen Su õhetama hakkavat , no-jaa , võib ju olla , et ka kübeke tüüdatud , aga ikkagi asjast salgamatult lusti saavat nägu . Ma näen Su valmisolekut . Ja siis te joote . Ja ta täidab pitsid otsekohe uuesti ja joob enda oma samas uuesti tühjaks — Ja siis ma tunnen korraga , kuidas mu sisemus valgub selgust täis . Rasket , jäist , halvavat selgus ; Sinu olemasolu mu elus , mu kõrval , nii kaugel küll , aga siiski nii lähedal , on ju pannud mu peaaegu — veel mitte täiesti , aga peaaegu leppima selle A. H-ga Sinu kõrval . Sest Sina ei ole ju süüdi , et ta on Sulle vajalik ! See on ju minu süü . Aga too väike aknastseen selle tundmatu vanamehega andis mulle selguse kätte . Selles , et too äraneetud A. H. , kes on muidugi mühakas ja küünik , nagu Sinu olukorras naiste ärakasutajad nagunii , aga et ta suhtub Sinusse vist siiski mingi säästlikkusega — mille tagatiseks on minu olemasolu . Aga kõigi teiste ja kolmandate niisuguste ja jumal teab missuguste meeste vastu ei suuda mina Sind üleüldsegi mitte kaitsta . Ma olen Sulle — jäise selgusega välja öeldes — paljalt koormaks . Ja sellepärast teen ma nüüd oma otsuse ära . Kallis Marge — ja see Sinu kummaline prillitatud töllam — , te poleks ju enam tarvitsenud teha , mis te tegite . Te jõite kumbki veel ühe pitsi ja see vanamees veel ühe ja siis tiris ta oma lipsu vesti alt esile . Minu sisemine jäätumus oli juba jõudnud mul südameni , aga sellest hoolimata võpatas mul süda — et ega ta ometi ei hakka end lahti riietama ? ! Ei — seda ta küll ei teinud , aga Sa ju mäletad , mis ta tegi : ta sirutas oma lipsu saba otse Su näo juurde ja liigutas seda õhus Su nina ees üles-alla ja otsekui pintseldas sellega siis üle Su nina . Ja Sina lasksid seda sündida . Ja mitte ainult . Sest siis haaras see isik Sul parema käega vasaku ja vasakuga parema käe ja silitas Sinu kätega , nühkis Sinu kätega , sõrmedega , pihupesadega oma põski , lõuga , suud — pisikesed vilavad silmad pisikeste prillide taga himust kissis — Seda ei oleks enam olnudki tarvis . Ma põgenesin joostes sellest oma häbi toast . Ma hulkusin mõne aja linnas ringi . Mu otsus oli tehtud . Tuli otsustada ära , kus ja kuidas . Kui ma koju jõudsin , olid Sina juba seal . Panin oma luminaali tasku ja ütlesin Sulle , et lähen kateedrisse . Ja nüüd ma olen siin . Soo . Nüüd on mu tabletid alla neelatud . Nelikümmend tükki . Et asi oleks kindel . Kallis , ole nii õnnelik kui saad . Minu õnnetus lõpeb mõne minuti pärast . Kell on <arv>.<arv>. Sinu E. Kui ma kirja diivanilauale asetasin , vaatas Marge mulle otsa ja küsis huultega , vaevukuuldavalt : " Mis sa selle kohta ütled — ? " Mina vastasin : " Natuke hull , muidugi . Aga iseendast — küllalt mõistlik — " Ja mõtlesin : ma ei ütle seda viimast ja üksnes tänu tema suhtelisele sallivusele , üllatavale sallivusele minu suhtes . Loodetavasti mitte üksnes tänu sellele . Ja tegelikult ei oskagi ma otsustada , kuidas ma pean seda sallivust võtma . Ja kas see kärbib või hoopis süvendab — kas see kärpis või hoopis süvendas tema hullust ... ? Marge ütles , ja mulle tundus , et mitte niisugusel palavikulisel häälel , nagu selliste sõnade puhul ootuspärane , vaid mingil klaasi sisse graveerimist meelde tuletaval moel : " Aga me peame selgusele jõudma , kas me oleme — me oleme ju nagunii , aga mis määral me oleme — tema mõrtsukad — " Tunnistan , see sõna ehmatas mind . Ta oleks ju võinud selle asemel küsida — mil määral me oleme Elmari surmas süüdi — Milleks niisugune sõna , mis heliliselt jäljendas kellegi ihhu löödavat ja sellepärast pehmet , kuid ikkagi purustavat lööki — ? Nii et oleksin tahtnud sedamaid hüüda : Mina igatahes tema mõrtsukas ei ole ! Ja siis viivu pärast täpsustada : Või kui , siis nii tähtsusetul määral , et sellest on narr rääkida ! Aga ma olin vait . Sest tajusin , et mida kõrvalisemaks , mida nullilähedamaks ma kuulutan Elmari hukkumises enda osa , seda suuremaks , seda absoluutsemaks tõstan selles Marge rolli . Ning järele mõeldes olin ju sunnitud möönma : ka sellest sõltuvusest mööda vaadates olin Elmari surmaga mingil määral seotud . Nii et ütlesin : " See tuleb meil vist endile selgeks mõelda küll — " Ja seda me päevadel pärast Elmari surma peamiselt tegimegi . Peamiselt kumbki omaette , kuid osalt ka üheskoos . Samal ajal kui meie hädapärasel osavõtul , aga peamiselt meie ümber kulgesid asjad , mis Elmari surmast endastmõistetavusega tulenesid . Või mõned neist ka vähema endastmõistetavusega . Nagu see , et Marge palus mul koostada surmakuulutuse teksti . Mida ma siis ka tegin ja mille ma loovutasin paari tuttavasse toimetusse , " Eesti Aega " ja vist veel kuskile : Teatame sügava kurbusega tehnikakandidaadi Elmar Taaveri sündinud siis ja siis , surnud siis ja siis ootamatust surmast Lähedased Ja teine kuulutus : Aktsiaselts " Tahtamaa Mudaravi " avaldab oma juhatuse liikmele Dr . Marge Taaverile sügavat kaastunnet abikaasa surma puhul Kusjuures esimese kuulutuse sõnad sügava kurbusega panid mu nende üle peaaegu et sügavalt järele mõtlema . Kui kurb oli asjaosalistest keegi Elmari surma pärast — ? Tiina kurbus oli arvatavasti kõige ehedam ja sügavam . Sest talle oli Elmar olnud ikkagi isa ja arvatavasti enam-vähem mõistlik isa , olgugi ta ema elanud isa kõrval , aga isast lahus , ja tema , Tiina , olnud sellest kummalisest elust ma ei tea ju täpselt kui kaua , aga igatahes ammu , võib-olla terve oma teadliku ea jooksul , teadlik . Ma ei tea , kui ajassepühendatud oli ses suhtes Tiit , aga väimees ei tundud äia vist kuigivõrd ja tolle nagunii kinnise ning enam-vähem võõra mehe surm läks poisile vaevalt et eriti korda . Aga kuidas pidi olema Marge sügava kurbusega — ? Mina polnud paigutanud sügavat kurbust kuulutuse teksti vist mitte ainuüksi konventsioonist kinnipidamise sunnil . Vist mitte ainult sellepärast , et lähedaste poolt tulevas surmateates polnud tavaks piirduda üksnes informatsiooniga , vaid lisati tingimata mingi emotsionaalne varjund . Ma arvestasin muidugi ka seda . Aga pidasin mingi protsendikese võrra — nagu mulle enese ehmatuseks pähe tuli — silmas ka pisikest eksperimentaalset Marge-suunalist kiusu ... Et huvitav , kuidas ta oma sügavale kurbusele reageerib — Aga kujunes kuidagi nii , et talle ei jäänudki enam mahti neisse minu koostatud kuulutustesse pilku heita ega neid tsenseerida . Ja hiljem ta neid sõnagagi ei kommenteerinud . Teise kuulutuse sügav kaastunne polnudki enam vastava tagamõttega kirja pandud . Sest ma arvasin , et aktsiaseltsi kuulutuses on iga tundeavaldus nagunii üldarusaadavalt puhas formaalsus . Aga küsimuse juurde , kas ja kuivõrd on kumbki meist Elmari surmas süüdi — see tähendab Elmari mõrtsukas , tuli meil veel korduvalt tagasi tulla . Nii et ma ei pääse sellest ka neis meenutustes mööda . Aprilli lõpul , mõni päev pärast Elmari matuseid , said asjaosalised Lingo Luugi poolt laiali saadetud kirjad , milles teatati , et maikuu sel ja sel kuupäeval toimub aktsiaseltsi " Tahtamaa Mudaravi " aktsionäride koosolek . Me sõitsime sinna tol tuulisel pühapäevahommikul Margega koos ja istusime kogu koosoleku kõrvuti — pisut ja veel vibelevas , aga ikkagi enam-vähem selges teadmises , et enam ei ela me aega , mida olime siiamaani elanud — kus me käisime kahekesi kinos , aga istusime saali eri pooltes ja pärast seanssi teineteise kõrvale astuda söandasime alles tänavapimedas ja viiskümmend sammu kinoväljapääsust eemal . Lingo oli reserveerinud meie koosolekuks väikese konverentsiruumi Pirita rannarestoranis . See moderniseeritud nõukogude maitse järgi <arv>-nda aasta olümpiamängude tarvis ehitatud hoone eiras ehtnõukogulikult mahtude mõistlikkust ja püüdis sealjuures esindada lagedavõitu funktsionaalsust . Vähemalt ei leidunud siin enam kipsis valatud Korintose sambaid . Aga poolteise aastakümne eest polnud selle projekteerijaile antud ka mingit võimalust tasakaalustada kavatsusekohast lihtsust pisutki valitumate materjalidega kui ikkagi seesama hõlpsasti pragunev štukaturka ja poolikult kuivatatud ning poolikult hööveldatud puit . Nii et viisteist aastat pärast valmimist oli krohv paiguti pragunenud ja puit ajas pinde ning valgetel laepindadel oli lubjavärviga saamatult püütud varjata veeplekke , kord lagede läbitilkumiste , kord torustiku rikete jälil . Meie koosolekuruumis oli see kõik siiski enam-vähem märkamatuks silutud . Ruumis seisis mõniteistkümmend ootamatult moodsat tugitooli kuuldeklappidega , mis võimaldasid ettekandja kuulamist mitmesugustes tõlgetes , ja tooli käetoest väljapööratavate minilaudadega , millel toolis istujad võisid teha oma kirjutusplokkidesse märkmeid . Kogunemis- ja registreerumisaeg oli kutse järgi kella <arv>.<arv>-st kella <arv>-ni . Selle pooltunni esimese poole jooksul saabusid esmajoones Eesti-poolsed asjaosalised . Kusjuures Lingo kui kohalike ja välismaiste tegelaste ühenduslüli oli kohal enne muid — teretamas , tiirlemas , tutvustamas . Ta suunas mind Margega toolistiku vasakpoolsesse esiritta , kuhu — või rea võrra tahapoole — kogunesid varsti juhatuse siinpoolsed liikmed : Mihkel — koos ( mis seal ikka imestada ) mu hiljutise kukepükstes " Yamaha " -sõitja ehk Saare maavanemaga , ja Tiina oma Tiiduga — neile teatud väiksema aktsiatehulga loovutamise oli Marge Lingoga kokku leppinud . Ja meiepoolseist viimasena saabus roosatava naeratusega proua Luht . Temale oli Lingo luuletajanna reklaamialaseid ülesandeid arvesse võttes — nõnda seletas mulle asjakäiku Mihkel — loovutanud mingi summa eest aktsiaid . Peale selle oli Lingo kutsunud kohalikest Piritale veel kaks meest : sanatooriumi ehitustöid tegevast firma projektijuhi ja igaks juhuks ka sealse juristi — vajaduse korral koosoleku küsimustele vastamiseks . Kuid need mehed polnud ette nähtud koosolekust osa võtma , vaid restoranis õlut jooma ning ainult küsimuste esitamise ajal käepärast olema . Kell oli mõne minuti pärast üksteist , kui restoranipoolelt libises sisse pikakoivaline lillas frakis majordoomus — vist tõesti temasugune vip ise — ja sosistas Lingole midagi kõrva . Mille peale too nagu oleks tahtnud ülejäänuile midagi öelda , kuid heitis pilgu randmekellale ja otsustas ümber ning vihises majordoomuse ees ruumist välja . Ega ma ei ütle , et meile jäi mulje , nagu oleks ta kahvatanud . Pigem vastupidi . Pigem väljus ta punastudes , kui mitte just näost , siis kõrvadest . Aga sellegi täpsemaks tähelepanemiseks jättis ta lahkumise rutt meile liiga napilt aega . Enne kui ta naasis , ja see sündis mõne minuti pärast , jõudis minu joviaalsevõitu Mihkel ruumisviibijaile mühatada : " Mnjaa . Nüüd peab arvama , et saabus vist meie proua krahvinna isiklikult — " " Missugune krahvinna — ? " küsis keegi asjassepühendamatu . Ja Mihkel vastas : " Krahvinna Silverfjäll . Saltsjöladenist . Ellik tädi Tikerpuu . Sooseljalt . Hiiumaalt . " " Ja kes tema meil õieti on — ? " küsis asjassepühendamatu ( kelletaolisi leidub , nagu teada , iga aktsiaseltsi kaug- ja lähiümbruseski ) . " Tema — ? " imestas Mihkel ( või ka ei imestanud , ega ma ei tea ) . " Tema on meie aktsiakapitali põhiosa . " Nojaa , vähemalt meie , Mihkel , Marge ja mina ning meie arvates enam-vähem kõik ruumisviibijad päriselt asjassepühendamatuiks ei osutunud . Viimase aasta , see on Tahtamaaga tegelemise aasta jooksul oli saanud meile selgeks , et Lingo poolt meile antud esialgne teave oli siiski olnud kaunikesti suvaline . Kõrgesti kvalifitseeritud arstiteadlasi ja arste , peamiselt eesti pagulaste seast , kelle kaar pidi ulatuma Kuningriigist USA-ni ja Kanaadani välja , ja kes kõik pidid olema Tahtamaast huvitatud , polnudki vist nii väga tosinate kaupa . Pikapeale oli selgunud , et õigupoolest oligi neid vist ainult kolm — üks igal nimetatud maal . Ja sedagi vist ainult asjale teatud liberaalsusega lähenedes . Üks oli näiteks keegi vanaproua , pensioneeritud reumatoloog , seda küll , kuskil Minneapolises või kus , kelle noorpõlvearmastuseks oli olnud üks professor Schlossmanni kunagisi assistente . Viimane oli olnud igatahes fantaasiaga poiss ja enne seda , kui ta aastal <arv> puhkuselt Singimägede punamustadesse tulevoogudesse tagasi läks ja sinna kadus , oli ta üheskoos oma tollase pruudiga unistanud Eesti mudaravi suurest ülesehitamisest kohe-kohe-kohe pärast sõja lõppu ja normaalse elu taastumist muidugimõista ka Eestis . Ja Dickens hüüataks siinkohal tingimata , et eks tõestu siin jälle kord imelisel moel inimtunnete imeline püsivus ! Sest viiskümmend aastat hiljem , aga niipea kui teade härra Lingo Luugi poolt Stokholmis alustatud kampaaniast ( või ka käima lükatud äriideest ) jõudis Minneapolise Eesti Majja , võttis proua doktor ütleme Salme Pedak , aga seks ajaks ammu leskproua doktor Selma Callighan Lingoga kontakti . Nad alustasid kirjavahetust ja kohtusid New Yorgis poole aasta pärast . Ja proua loovutas Lingoel Tahtamaa-kapitali jaoks tšeki kahekümnele tuhandele dollarile — " tingimusel , et selle raviasutuse saamislugu tehakse kõigile tulevastele patsientidele trükitud , illustreeritud ja kaunilt kujundatud raamatuna inglise ja eesti keeles teatavaks , kusjuures raamatu tekstis on vääriliselt hinnatud noore entusiastliku vabadusvõitleja doktor Uuekivi ( nii oli olnud proua ammuse armastuse nimi ) — tähendab doktor Uuekivi otsustavat osa raviasutuse sünnis — Lingo oli kirjutanud tingimusele kõhkluseta alla . Seda enam , et proua esialgsest tingimusest — kandku see uus raviasutus seal kuskil Saaremaal ühtlasi doktor Uuekivi nime — oli tal äsja õnnestunud veenda vanaproua loobuma . Meie Tahtamaa afääri rahaliste toetajate nurgakiviks Kanadas pidi olema nii pagulas- kui ka kodu-Eestis üldtuntud kirjaniku Ruudu Kallaku poeg Laur . Temagi oli kõike muud kui kõrgesti kvalifitseeritud arstiteadlane või arst . Tema oli hoopis metsakaupmees . Aga temalgi oli probleemiga oma , kui tahate , eelajalooline või vähemalt eel-isikulooline suhe . Nõndanimetatud normaalne nüüdisinimene , nõndanimetatud normonüüt , s. o. kolme- või neljakümnene olgu mees- või naisisik , kes jälgib meediast rock-muusika valdkonna sündmusi , valuutatabelit , seltskonnakroonikat ja parimal juhul Talset — normonüüt ei nõksata ( võpatamisest rääkimata ) , kui ta kohtab kuskil nime " Moenro " . Üheksakümnel protsendil jääb see tegemata teadmatusest , üheksal protsendil puudulikust teadmisest , ühel protsendil sellepärast , et arvatav normonüüt on tegelikult siiski midagi muud ja otsib " EE-st " selgust . " Moenro " oli Saksa tsiviillipu all sõitnud põgenikelaev , mis väljus Tallinnast <arv>-ndal septembril <arv> kursiga Gotenhafenisse . Pardal oli — täpseid arvusid ei tea keegi — umbes kolm tuhat inimest . Paika ja hetke arvestades oli nende seas ka mõningane protsent sõjaväelasi , aga eraisikud mehed , naised , lapsed olid valdavas enamuses . Kuskil Naissaarest loode pool sai laev kas lennukipommiga või torpeedoga pihta . Nii et kas kangelaslike punakotkaste või kangelaslike punaste põhjakonnade töö . Tulemus : kolmest tuhandest inimesest pääses umbes kuussada . Kes tariti neid päästma tulnud Rootsi ja Soome laevade poolt merest välja , mõned viimased pärast ööpäevast rippumist ujuvate laevariismete küljes ja ligunemist sügiseses vees . Nende võib-olla kõige viimaste seas oli olnud ka Ruudu Kallak . Lingo ei osanud jutustada meile asja lähemast või sügavamast tagapõhjast . See tähendab isa-poja suhte reserveerituse põhjustest . Nad olid jõudnud neljakümnendate lõpul eri teid Kanadasse . Ruudu naine ja Lauri ema oli jäänud mingi saatusliku eksituse tõttu kodumaale ja surnud siin aastakümneid hiljem . Kuid ka isa ja poeg , isa Idaranniku väikeste ajalehtede näljapalgal , poeg Briti Columbia suurte saeveskite igavese vihina ja kiunu keskel ( ja Jaapanile määratud puiduvedude teelesaatjana ) kiiresti rikastumas — ka isa ja poeg olid puutunud kolmekümne aasta jooksul ainult juhuslikult kokku , sest polnud nähtavasti vajanud teineteise lähedust . Igatahes oli Laur jutustanud Lingole , küll juba pärast isa surma , seitsmekümnendate lõpul , isa päevapikkusest ulpimisest raudkülmas sügiseses Läänemeres ja sellest , et vana Kallak oli saanud sealt eluks ajaks külge kole vaevalise seljalihaste reuma . Lingo ju vana Kallakut isiklikult ei tundnudki , aga Laurilt oli tal teada : seesama jonnakas jooksva oli kangutanud muidu sirgeseljalise mehe vanuigi koguni kiiva ... Ja poja jutu järgi oli vanamees oma kirjades , üpris harvades küll , aga neist harvadest viimases kui ühes , tänitanud , et " Eeh — kui ma pääseks oma seljavaluga ometi Haapsalu mudasse — " Nii et oma Tahtamaa-kampaania ajal , kahe aasta eest Torontos , oli Lingo astunud Kallaku poole õieti ainult vanast tutvusest sisse . Igaks juhuks oli ta arvatavasti mõelnud seal ehk ka Tahtamaa-projektist juttu teha — aga tegelikult erilise lootuseta Lauri sellest kuigivõrd huvitada : nii uduste projektide toetamiseks , pealegi kodumaal , oli Laur Kallak lihtsalt liiga kriitiline — ja ka liiga rikas . Aga silmapilgul , kui peremees — nad olid istunud viskiklaasi juures Kallaku mitte just lossitaolises , aga ikkagi kopsakas Scarborough' villas — ja peremees , jah , oli jutustanud oma isa seljavaludest ning tema kirjade refräänist — " Oh , pääseks ma ometi Haapsalu mudasse " — siis oli Lingo otsustanud : " Nüüd ! " Ta oli hüüdnud : Kulla mees — enam sa oma isa ses asjas aidata ei saa . Aga just praegu ja tulevikus — tema mälestuseks — paljusid hädalisi terves Põhja-Euroopas — saad ! Ja ta oli rullinud meie Tahtamaa-idee Lauri viskilauale lahti . Ja — imede ime — isand Kallak juunior , skeptik kõigi äriideede suhtes ja , nagu ta ise enese kohta oli öelnud — liiga rahakas mees , et rämpsu peale aeg raisata — oli näkanud sööda . Muidugi polnud kõik lahenenud silmapilkselt , aga siiski üllatavalt sujuvalt . Lingo oli sõitnud Stokholmi ja Eestisse tagasi ning nad olid vahetanud Lauriga Torontos poole aasta jooksul kirju ja fakse . Aga siis oli 'Tahtamaa mudaravi arendusfond' Lidingös saanud Laur Kallakult lepinguprojekti , millele fondi direktor ellik Lingo oli kirjutanud mõnuga alla . Mõnuga ja viivitamata . Sest lepingu põhipunkt oli ikkagi see ( nähtavasti oli mänginud olulist rolli ka Lingo jutt ettevõtte tulevastest tuludes ) , et Laur Kallak andis fondi tegevuse arendamiseks sada tuhat dollarit , mis pidid edaspidi Tahtamaa aktsiate vastu välja vahetatama . See peaaegu uskumatu samm oli küll seotud paari tähtsusetu lisatingimusega . Kusjuures eriti üks neist tingimustest osutas , et poeg Lauri südamele oli aegade jooksul kogunenud papa Ruudu , kadunukese , suhtes muidki kergelt kripeldavaid tegematusi kui üldine võõrdumus ... Lingo on mulle jutustanud : see Laur Kallak pole ju iseendast mingi Vanade Võitlejate Vennaskonna roosteromu esindaja . Vaid täiesti normaalne parempoolselt mõtlev ärimees . Keskmisest ehk ainult kriipsu võrra rohkem to the right — sest oma firma ja hiljem omaenda saeveskitest hoidis ta teatud tüüpi rahva jõudumööda eemal . Lingo ütles : ma pean silmas niisugust rahvast , kes käis talle ülemäära sageli trade union'ide nõudmistest rääkimas . Nende jaoks oli tal isegi oma eestikeelne sõna välja mõeldud . Ainulaadne keeleloomeline juhtum lääne pool Kaljumägesid — itsitas Lingo — , Laur Kallak oli kutsunud neid treitud junnideks , sest tema meelest olid nad rääkinud aina ühesugust juttu — nii et ta oli hoidnud nad endast , nagu öeldud , võimalust mööda eemal . Aga papa Ruudu , kadunuke , oli olnud muidugi mõista sotsiaaldemokraat täiesti salgamatul moel . Nõnda nagu <arv>-ndal aastal ja pärast seda kõik arukamad eestlased — kõik Speegid ja Suitsud ja Tuglased ja Astid ja tema ise ka — Poeg oli selles asjas eluaeg isa kallal iroonitsenud , nojaa , poja arvates muidugi sündsuse piirides ja muidugi mitte sel määral , et isal oleks sellest iial tekkinud arusaamatusi ütleme Vanade Võitlejate Vennaskonnaga või ütleme Kanada vahepeal üsnagi punasus-allergiliste võimudega . Isa polnud võib-olla siiski alati tolereerinud poja poolt tema suhtes praktiseeritud sündsuspiiri — ja kakskümmend aastat pärast vanamehe surma koges poeg aeg-ajalt enesesüüdistuste olemasolu ... Ega ma ju ei tea . Mina pole Laur Kallakut iial kohanud , ei tema varasemail metsakaupmehe päevil ega ta praeguses rantjeepõlves tema Scarborough' majas . Mina ju lihtsalt oletan . Sest kuidagi peab võima seletada ka neljandat punkti lepinguprojektis , mille ta sealt majast Lingole Lidingöle saatis : ... ükssada tuhat USA dollarit selle mudaravi-asutuse väljaehitamiseks — tingimusel , et <arv>. , <arv>. , <arv>. , <arv>. — et selles mudaraviasutuses saavad kõigilt protseduuritasudelt , üüridelt , arstirahadelt ja muudelt maksetelt kakskümmend protsenti hinnaalandust kõik patsiendid , kes seadusekohaselt tõestavad , et nad kas enne <arv>-ndat või <arv>-st aastat olid või on Eesti Sotsiaaldemokraatliku Partei liikmed — Ning ma tean Lingo enese jutust , et kui väga ta selle tingimuse üle ka muigas — selle sobimatuse pärast tingimuseseadja seniste hoiakutega , ja selle nähtavasti-siiski-sobivuse pärast ta sügavama olemusega — , alla kirjutas Lingo ka sellele lepingupunktile sedamaid . Sest ta oli märgas poiss ja teatud Eesti-kogemus oli tal ikkagi olemas . Esiteks teadis ta ammu , et vana sotsiaaldemokraatliku partei liikmeist võis äärmisel juhul ainult mõni üksik veel elus olla . Sest nad pidid olema vähemalt üheksakümneaastased . Aga peale selle pidid nad olema , kui neid veel leidus , tulnud eluga läbi repressioonide kivipurustusmasinate , millega ülihumaanne nõukogude võim oli püüdnud neid taigas ja tundras oma ainuõige sotsialismikäsitluse uskujaiks kasvatada . Nii et vanu sotsiaaldemokraate oli Eestis lihtsalt liiga vähe , et nad saanuksid Tahtamaa mudaravile märgatavaks koormaks osutuda , makstagu neile ravitoimingute eest kas või peale . Aga ka uutest sotsiaaldemokraatidest polnud aktsiaseltsile mainimisväärset ohtu . Ka see asjaolu oli Lingole ammu selge . Sest iga poliitiline liikumine Eestis , mis tuletas oma nime samast sõnatüvest kui nõukogudeaegne sotsialism , mõistis enda siinmaal ise ette surma . Või vähemalt paari põlvkonna pikkusele eelarvamuste kütkes varielule — et mälestuste valulisus ununeks ja moonutuste väändumus kasvaks inimeste teadvusest välja . Ka uus sotsiaaldemokraatia võis lähipõlvkondade mõõdus tõusta ainult ohutu , vähemalt " Tahtamaa Mudaravi " jaoks ohutu arvukuseni . Aga jumala eest — on viimane aeg lasta meie aktsiakapitali põhiosa lõpuks vähemalt koosolekuruumi uksest sisse — Lingo väljasirutatud käsi lükkas ukse hooga valla ja krahvinna Silverfjäll marssis paari teda saatva isiku eesotsas ruumi . Lingo hüüatas : " Austatud aktsiaselts ! Siin on meie peaosanik krahvinna Silverfjäll . Ma palun tervitada teda — vanal akadeemilisel moel — jalgade sahistamisega — " ( Ma mõtlen siiamaani , kust kurat Lingo säherduse tervitamismooduse võttis ja miks ta selle ette pani — ) Keegi ei sahistanud jalgu . Lingo jatkas : " Krahvinnale kuulub meie põhikapitalist — " Krahvinna hüüdis käskival poolsosinal : " Lingo ! Olge konfidenšonell ! " Ma usun , et Lingo oli vaevalt mõelnud hakata siin välja hõikama summasid , kui , siis ehk üksnes protsente . Mitte , et krahvinnale kuulub meie põhikapitalist kolm miljonit krooni , vaid äärmisel juhul , et talle kulub <arv> protsenti Tahtamaa aktsiaid . Aga käskluse peale hüüdis ta õhinal : " Just nii — konfidenšonell — " Ja pühkis valge rahulipuna — või alistumislipuna — lehvitatava taskurätiga krahvinnale määratud tugitooli põhja kõigist olematuist ebemeist puhtaks ning suunas ta istet võtma . Krahvinna oli väikene vahest viiekümnendate keskele jõudnud proua . Kui oleks olemas juustevärv nimega " Roosa Rukis " , siis võiks öelda , et eksimatult seda ta nimelt tarvitas . Ta silmad olid hallid , iroonilised ja väga vilkad . Ta kindlasti väljakutsuvalt , kuid siiski mõõdukalt lillakaks mingitud suu oli õigupoolest nn. titesuu tüüpi ja tuksatles kõikvõimalikes suundades . Ja ta make-up-i kohta pidi aus kirjeldaja riskantsusest hoolimata ütlema : kui teatud " Nivea " -näokreem reklaamib end sellega , et näo- ja kaelakortsude märgatav madaldumine algab kreemi tarvitamise kolmandast nädalast , siis krahvinna oli võtnud vastava kreemi tarvitusele ülimalt nädala eest . Seljas oli krahvinnal heledat vandlivärvi pükskostüüm , mille all ta kandis tumeroosat arvatavasti siidist pluusi . Ehetest oli tal kaelas küllalt jäme ja küllap siis tõesti matist kullast kett sestsamast metallist Malta rist otsas ( viimane küllap mingi perekondlik tükk krahv Henriku pärandist ) ja parema käe sõrmusesõrmes — kui ka neid eheteks lugeda — kaks laulatussõrmust , allpool suurema läbimõõduga ja jämedam , ta viie aasta eest surnud krahv Heinriku oma , ja sellest kõrgemal ta enda laulatussõrmus . Esimene oli krahvinna sõrme jaoks liiga suur ning oleks sealt hoogsamate žestide puhul võinud lennata tont teab kuhu . Aga teine pidas seda oma täpse mõõduga tihkelt otsekui luku taga kinni . Tema lugu , krahvinna lugu , oli leheküljele kokku surutuna see — ja enamat teadis tema kohta juures- või eemalviibijaist vaevalt keegi : . Hiiu-Kõpust madruse ja talutüdruku tütar . Ma ei tea , kuidas mitmesugused Adelsläktebok'id sellest seigast praegu üle said , aga esimene probleemjuhtum see nende praktikas vaevalt oli . Viieaastasena <arv> isa-ema sabas kodurannast Rootsi pagenud . Elanud põgenikelaagreis ja sadamalinnade tööliskortereis . Isa laevahukus kaduma jäänud , ema hälbinud taevas teab kuhu . Jumala võõra , aga Hiiumaalt pärit tädikese toel pääsenud Stokholmi eesti kooli . Seal silma paistnud kahe vastandliku omaduse — kujutlusvõime erksuse ja raudse asjalikkuse poolest . Gümnaasiumi eelviimasest klassis palgatud ( toetaja-tädikese surma järel ) nõudepesijaks-piigaks krahv Henrik Silverfjälli majja . Ja sinna paigale jäänudki : nõudepesijana , lauakatjana , pesutriikijana , garderoböösina , voodisoendajana . Kuni vanapoisist krahv ta <arv>-ndal , pärast oma teist insulti , suguvõsa lõplikuks šokeerimiseks altari ette viis . Pärast seda , kui oli tema ausust veerandsada aastat mitmesuguste summade siia-sinna unustamisega ja ripakile jätmisega proovinud . Summad olid kasvanud aegamisi ja just nagu juhuslikult paarist öörist paari tuhande kroonini , aga polnud ilmsesti iial saavutanud kriitilist mõõtu — Nii et siinkohal võiks õieti olla paik mõningate teatmete jaoks krahv Henriku kohta . Lingo igatahes polnud krahvi eluilmas kohanud ja tundis ainult ta fotot . Ja ta vanaisa suurt kuldraamis portreed , Saltsjöbadenis , nüüd krahvinnale kuuluva maja kaminatoas . Ja portree järgi otsustades võis krahv mine tea ehk tõesti pärineda sealt , kuhu kuulujutt ta juured nihutas — Gustav Kolmanda ajal Saksast Rootsi tulnud teatrijuutidest , kes olid varsti siirdunud lavalt tulusamale alale — hõbedaasjandusse , muidugi mitte kaevuriteks , vai maagisoonte kokkuostjaiks Jämtlandis või kus . Selle töö peal olid nad läinud jõukaks ja varsti sellevõrra rikastunud , et neile oli antud ( mida nad vist ka hirmsasti olid ihaldanud ) päruskrahvi tiitel . Henrik — neli põlve hiljem — oli pidanud seda juba mänguasjaks , mida ta tegelikult harva , aga siis küll tärgeldatult respekteeris . Kunagi eelmisel sajandivahetusel olid and vist kõik jätnud ahtraks muutunud hõbenduse maha ja pärast Teise maailmasõja lõppu oli vähemalt Henrik sujuvalt siirdunud hoopis tõotavamasse hobundusse , tähendab võidusõiduhobundusse . Muidugi mitte kui sõitja või tallidepidaja , vaid kui kihlvedudekeskuse direktor . See oli paljudele pisut ja vähestele väga küsimärgistanud tema tiitli tõsiseltvõetavust , seda küll . Aga vähemalt tema krahvinna kulutas siiamaani , et mees oli ajanud maalilma kõige rüütellikumat ja muuseas ka küllalt tulusat asja . Ent Henriku rahapaigutused olid krahvinna jaoks siiski vist pisut liiga rahutud . Nii et kui leskproua osutus kadunukese arvete omanikuks , hakkas ta sedamaid otsima nende tarvis rahulikumaid kanaleid . Selle paigutamishuvi tulemusel oligi Lingo avastanud leskproua miljonite pluss tema enese olemasolu . Ning improviseerinud proua asjasthuvitamise , tähendab Tahtamaa-asjast huvitamise taktika . Kuni proua ihuarst doktor Boström võis vastavate allikate lehitsemise järel prouale kinnitada : ravimuda seal kuskil Öseli rannas — tõenäoliselt jaa , keegi professor Schlossmann — dokumentaalselt olemas olnud , jaa , tema kinnitusel sealne ravimuda — väga hea . Ja nüüd , Utrikensministeriet'i kinnitusel , isegi vastav vabariik seal jälle olemas . Ega ma ju täpsel ei tea , kuidas Lingo selle saavutas , aga kolme miljoni Eesti krooni eest omandas krahvinna A/S " Tahtamaa Mudaravi " aktsiaid . Ja kinnitas seda meile otsekohe ja väga veenval moel : " Austatud koosolek . " Ta vaatas mõõtu võtvalt enda ümber — nagu kaaludes , kas rääkida istudes või tõusta püsti , kuid otsustas siis ilmsesti , et tõusmiseks pole piisavalt põhjust , ja jatkas istudes : " Minol onn ümberpanija koozass — " ta osutas lillaküünelise näpuga munapäisele nähvitsale , kes oli ta kannul ruumi astunud ja istus praegu ta selja taga — " ogo mo tohon pruuvida , kos mo soon rääkida täiega utse . Kui torvis , siss täie oitate . " Tal oli peaaegu et meeldiv hääl , ja kõigi a-de o poole nihkumise astmelt rääkis ta umbes nii nagu praegu , viis-kuus aastat hiljem , kõneleb eesti keelt osa Eesti Roodio diktoreid . Krahvinna jatkas : " Kui mina rääkisin oma söprodele oma ploonist tulal vootomo , mismuudi siin pärast punaste äraminekut välja neeb , ütlesid minu söbrad : " Liiga vara ! Zääl äi ole veel nenda puhos , ät sina vöiksid sinna räisida . Ja näil oli muidugist öigus . Aga , täiselt puult : kui mina olen oma raha seija investeeranut — ja täie teote , ätt säitsekümmend protsänti täie oktsiasältsi rohast on minu roha — zis voin mina ikkogi ka esi seija söita — vootoma , miss minu roha siin teep . Ja mina käisin äile vootomas mäie ehitomist Tohtomool . Noh , mina tunnistan ousalt : mina olin falmiss träffama zeäl feel paljo zuuremat sägadust ja feel pisemaid resultaatisid , kui ma zeäl nägin . Nii ät mina teatan : mino kopitaali üle disponeerab ziin ka ädaspidi härra Lingo Luukh . Ja täma annab minole täielikult aru — ja täile — nönda palju kui täma sääduse järgi peab . Ja kannab siin huult zelle eest , ät mäie Tohtomoost soob normoolne tobli äriettevöte , mille prinssiipp on usta föimalikult udafalt ja müüa föimalikult kallilt . Just demokrootlik äriettevöte — ja mitte miskitsugune poliitiline heotegevusosutus . Vöi kogunisti ändiste kommunistide zonotuurium — Mina olen kuulnud , et oktsioneeride hulgas pidi isegi sääherdune nöndanimetatud idee tsirkuleerama . Ainult et önneks äi ole sääherdusel ideel külloldoselt oktsiaid togo . Aga afäär , see tähendab äriettevöte on olemass ainult öhel eesmärgil , ät täma kosvoks . Mina tänan täid täheleponu eest ja söidan nut härro Lingo Luukhi saatel hotelli . Täma tuleb puule tunni perast siia togosi ja jatkab koosoleku juhotamist — " krahvinna tõusis — " härra Luuhk — nimetage puuleks tunniks endole osetäitaja . " Lingo oli krahvinna järel püsti karanud ja ütles — nüüd juba sealjuures mitte ainult kõrvust , vaid ka põsist õhetades : " Hotelli — jaa . Aga vahepeal koosolekut juhatama — ma panen ette , et seda võiks teha — härra advokaat Mihkel Haljand . Eks ole — Mihkel — ? " Ja krahvinnale järele tõtates , koosoleku poole : " Nägemiseni — " Ohoo — tähendab minu Mihkel on siis nüüd — Lingo kaudu — meie inimestest " meie aktsiakapitali põhiosale " kõige lähedasem või ütleme kõige vastuvõetavam isik ... ? Mihkel kaapas üle oma nagu ikka pisut liiga pikkade viiuldajajuuste ja kõndis toolide ees seisvasse kateedrisse ning asus koosolekut jatkama , muidugi vilumusega , mida ma talt ootasingi . Muuseas , kateedri esiküljel jäi mulle taas silma kolmest kirjatähest — C. A. F. — inkrustatsioon , mis pärines muidugi mõista olümpiamängude kolmikloosungist citius , altius , fortius — ja sel ajal , kui Mihkel kõneles sujuvalt ja neutraalselt aktsiaseltsi juhatuse pingutustest selleks , et esimene ravihooaeg Tahtamaal avataks esimesel juunil , meenus mulle krahvinna äsjase kõne ainus nii-öelda teoreetiline lause : " Äriettevõte on olemas sälleks , eät täma kosvoks . " Ja jäi mulle kui nii võib öelda mingis tagurpidi pööratud asendis kurku kinni . Ja äkitselt nii tülikalt , et ma tundsin : paras aeg kaduda . Mihkel vähemalt saab sellest aru . Loodetavasti — Nii et toppisin oma ploki tasku ( olin sellesse toolikäsipuust tõmmatud lauakesele mingeid märkmeid kritseldanud ) ja sosistasin Margele : " Kuule — laseme jalga ! Kuni Mihkel juhatab , ei solvu keegi — " Me sõitsime koju , see tähendab minu poole Vana-Posti tänavasse , ja Marge ütles , kui me olime üleval istet võtnud : " Sina ütled " Ma lähen koju " ja see tähendab sulle , et sa tuled siia . Aga mina ütlen sedasama " Ma lähen koju " — ja ma ei tea enam täpselt , mida see tähendab ja kuhu ma sellega mõtlen . " Hetkel tundus mulle , et saan temast ses asjas õige hästi aru . Aga võib-olla ka hoopiski mitte ? Igatahes oli temal ta vanemate ja hiljem tema enese majas , kus ta kakskümmend aastat oma Elmariga elanud oli — tal pidi olema seal igal sammul — Kui mulle nonde kuude jooksvast poliitilisest ajakirjandusest termin pähe torgatas , tõrjusin selle küll sedamaid tagasi — Luterliku enesevabandusega linnust , keda me ei saa keelata lendamast üle me pea , aga siis oli lind ikkagi seal — Margel pidi ju olema ses majas igal sammul luukere kapis — Ma kujutan ette , maja pidi olema täis naksatusi , puudutusi , sahinaid , lõhnu , jälgi , tagasitõrjumatuid , ärapühkimatuid ... Asju , milletaolised minu juures Vana-Postis täiesti puudusid : Elmar polnud siin kunagi käinud . Ja too teine — Issand jumal — tema nägu tuli mulle täies konkreetsuses teadvusse , ta hallid silmad , ta iseenesest pehme , aga siiski natuke liiga selgesti välja joonisatud suu — see on ju Mihkli ema , keda ma meenutan , ja kelle nimi ei tule mulle äkitselt meelde — tuleb mulle alles viivu pärast meelde — Eerika ... Hea küll , ka temalt ei ole siin kõige vähematki jälge , sest ka tema pole iial siia sisse astunud . Nii et mind ei muuda need olematud jäljed mu kodus ebakindlaks . Nagu Margega tema pool nähtavasti sünnib . Ma tõmbasin ta enese vastu . Leebelt ja ikkagi resoluutselt . Millele ta reageerib esimesel kahel sekundil peaaegu et tõrkega , siis järeleandmisega , nõustumisega , mõnuga , ja kaheksandast sekundist alates nii , nagu tähendaks mu tõmme talle ärapääsemist kõigist silmapilgu probleemidest — Ma ütlen : " Kulla laps — me oleme sellest ju rääkinud . Meie kodud on arusaadavalt seal , kus nad on . Minul siin ja sinul seal . Aga nüüd loodan ma , et sinu kodu on ka minu oma , minu kodu laiend , nii ütelda . Ja minu kodu siin on sinu kodu laiend — nagu ta ju on juba kolmteist aastat olnud — " " Vaevalt aasta — " ütles Marge mu lõua all . " Kuidas nii — ? ! " " Aabel — mis kodu laiend see mul oli — kui mul polnud isegi selle võtit — ? Alles aastapäevad — " Mina ütlesin : " Naine tahab maiste asjade püsivust — " Ja siis tuli üks teine asi mulle meelde . Ma tõusin diivanilt ja tõmbasin kuuetaskust ploki Pirita koosolekul kritseldatud märkmetega — Oma Bellay-huvi tõttu olen hoidnud viimasel aastal üha käeulatuses F. Joukovsky eessõnaga raamatut Joachim du Bellay , Les Antiquités de Rome . Les Regrets , Garnier-Flammarion , Pariis <arv>. Ja justkui ei pakuks raamatu teine pool , Kahetsuste-pool , piisavalt ja ülemäära probleeme , olen aina jäänud aeg-ajalt silmipidi kinni ka raamatu esimese poole , Muinsuste-poole mõningaisse tekstidesse . Paari päeva eest näiteks Muinsuste kolmandasse sonetti . See pakkus esimese haaste Rooma nime tautoloogilise kordusega : Nouveau venu , qui cherches Rome en Rome Et rien de Rome en Rome n'apperçois — Ideaalselt algtekstile vastavat lahendust ma ei leidnud — aga vist päris vastuvõetava siiski . Ja see tuli kiusavalt hõlpsasti ette : Uustulnuk , kes sa otsid Roomas Roomat , silm roomalikku siin suurt küll ei näe — Originaal jatkub nii : Ces vieux palais , ces vieux arcz que tu vois , Et ces vieux murs , c'est ce que Rome on nomme . Õnnemoel leidsin eile ka nendele ridadele , nojah , pisut lõdva , sest ilma neis sisalduva kolmikkorduseta , kuid siiski vist üsna vastuvõetava lahenduse : Need vanad müürid , minetanud väe , nüüd meelde sul need peavad Rooma tooma . Mis uhkus ja mis laos — neid kõrvu hooma ! Kord peatus ilm — kui Rooma tõstis käe . Room raius päid — aeg-ajalt enda pää , ning võitis Aeg , kes õgib iga looma — Siiamaani oli tekst mul eilseks enam-vähem olemas . Pirital , meie koosoleku eel , võtsin ta — oma tugitoolilauakese proovimiseks — taas esile . Ja krahvinna kõne ajal tundus mulle äkitselt , et olen leidnud lahenduse kahele lõpukolmikule : Rome de Rome est le seul monument , Et Rome Rome a vaincu seulement . Le Tybre seul , qui vers la mer s'enfuit , Reste de Rome . O mondaine inconstance ! Ce qui est ferme , est par le temps destruit , Et ce qui fuit , au temps fait resistence . Ja mulle tundus korraga , et — veel enam muidugi originaalis , aga küllalt aredasti ka minu tõlkeridades oli mingil rabaval viisil nähtaval kogu renessansliku maailmatunde läbini moodne suhtelisus : Room — Rooma ainus väärne monument . Room — ainuse jõud , mis võitis Rooma . Ent Tiiber on ainuke , mis Roomast alels jääb , siit merre ruttamas kui paisust lastu ! Oh ilm — mis kestev näib , sel ees on hääb , mis põgeneb , peab üksi Ajas vastu . Ma printisin selle ära . Ma lugesin selle Margele ette . Ja innustusin sellest ise nii väga , et märkasin alles järgmisel päeval : ega ma ju õieti võtnudki teatavaks , kas või kui väga tema sellest innustus ... Õieti ma ei tea , kus ma olen . Ega miks ma olen nimelt siin . Ega ka , kes ma täpselt võttes olen . Tavaliselt me ju kujutleme , et me teame . Aga hetkel tundub mulle , et ma pole oma igapäevane mina . Kuid see võib tuleneda ootamatust ümbrusest . Sest linn ümberringi on igatahes masendavalt suur . Ja kõhedaks tegevalt võõras . Majad väljakulaiusel tänaval on vähemalt tosin korrust kõrged . Ja mitmed vahest kõrgemad . Sest tundub , nagu oleks neil kohustus olla kõrgemad kui muud . Ja nad kerkivad jäljeliseks tallatud lumeligast oma tumepunaste või tumehallide poleeritud seintega kuidagi raskelt ja hoolimatult üles , sumusesse õhku , milles nähtavus muutub silmapilk nii ebamääraseks , et majade õiget kõrgust polegi võimalik näha ega hinnata . Majade aknad on kummalised , võiks ütelda hämmeldavad ; osal , ja ilmsesti väiksemal osal , on klaasid puhtad , äsja pestud , lausa kiiskavad , aga teisel ja suuremal osal uskumatult ligased . Kas täiesti kasimata ja tänavalt pritsinud või õhust settinud saastaga puutumatult koos — või ligaste ja räpaste kaltsudega niimoodi üle nühitud , et kaltsu- ja päkajäljed on keeranud ärapühitavaks määratud pläga pühkepindadele hangunud pööristeks kokku . Kuidas näevad välja kõrgemal asetsevate korruste aknad , seda pole tänavatasandilt õieti näha . Aga paistab , nagu poleks puhtus ja mustus seal sugugi ühtlasemalt klaasidele jagunenud . Inimesi sebib ümberringi , võiks öelda , sadade kaupa . Figuurid valdavalt must-hallid , kuidagi juhuslikesse riideesemeisse mähitud , olgugi et ilm pole üldsegi pakasene . Siin , peatänaval , on lumi kõnniteel ja majade sissekäikude esistel peaaegu sula , arvatavasti küll ka kõvasti soolatud . Pisut ebatavalisena tundub see , et eemaldujad ja lähenejad liiguvad unenäoliselt ühtlase kiirusega ja arvatavasti ( sest kindel ma selles ei ole ) tummfilmiliselt hääletul moel . Ja vastutulejail , niipalju kui ma neid vaadata jõuan , nägusid just nagu ei olegi . Vähemalt ei taba ma neid ära . Välja arvatud paar nägu . Neistki igast ühest ainult osa , mis juhtub mingist ebamäärasest mütsist või pearätist või kõrvuni tõstetud kraest või suu ette seotud sallist vabaks jäänud olema . Nende näo-lappide järgi jääb mulje , et need on kõik mitte ärkvelolijate , vaid kolmandast unekihist teise unne virgunud , väga väsinud , kuid ka väga pingul uneskõndijate näod . Silmad on neil kas peakattekohlude või juuste varjus või kulmude peitu tõmmatud — või kui ka — nagu mõnel harval — laiali lahti , siis vaatavad nad vastutulijast ikkagi mittemidaginägeval õhku tõstetud pilgul mööda . Kahvatud hallikad näod , pleekunud hallid silmad hajevil pilkudega — aga samm sealjuures mitte kellelgi uitleja või lonkija , vaid kõigil just nagu teadliku kuskile-kõndija oma . Olen teinud vist juba mõne katse kedagi neist peatada ja küsida , kuhu mul tuleb minna . Aga keegi ei ole seisatanud , keegi ei ole püüdnud mulle vastata või selgusele saada , mida ma tahan . Kõik on läinud pearaputusega — või ilma selleta — mööda . Ja muuseas olen nüüd jõudnud peatänavast tublisti erinevaile tänavaile . Majad on nüüd peamiselt kolme- ja kahekorruselised , märgatavalt lagunenud ja pragunenud krohviga . Enamasti määrdunud-kollakad või hallid , luitunud , kuid enam-vähem heledais ridades , sekka mõnede fassaadide pruune kuni tumepruune või pruunikaspunaseid laike . Ja puhtusest kiiskavaid aknaklaase — enam mitte ainsatki . Inimesi — võib-olla kübeke hõredamalt kui eespool — aga võib-olla siiski niisama tihedalt kui seal . Ent muuseas , sõidukeid — autosid , tramme , tõldu , vankreid , regesid — mulle paistab , et mitte ainsatki ei seal ega siin . Samas ilmuvad saja viiekümne aastaste kivist kaupmehemajade rivvi esimesed puumajad . Esmalt kolme- või kahekorruselised kanditud palkidest , mõned koguni voodrilaudadega kaetud , tihedalt kuuride ja plankudega ümbritsetud eeslinnamajad , mustad ja tumehallid , ikka mustad ja tumehallid , sest nad pole kaheksakümnel aastal näinud piiskagi värvi . Ja siis on tänavapildiks üleni niisugune puumajadest agul . Kohati on majad tühjade aknaaukudega — panen ma tähele — , sest aknaaugud on ise üha sagedamini peaaegu märgatamatud — seesama räämas hämarus väljas ja sees — ja aknaaukude olemasolu ei toonita kuskil ükski valge raam või muu värviline vööt . Vahepeal on majad veelgi madaldunud just nagu aina kõrgemate ja aina enam kiivas plankude taha ja suurenevas majadevahelises hõreduses , vähehaaval künklikumaks muutuval maal on aina enam tuhakarva lumega kaetud rahutust . Aga ma ei kipugi tee kõrvale selgitama , mis hunnikud need on — sest ma tean ju juba ammu , prügimäed . Ja siis tulevad tared . Peaaegu nagu Chagalli Vitebski-piltidel . Ainult et kõiges nendele vastupidi : neil piltidel kappavad rõõmsad mänguhobused üle taeva ja katustel mängivad armunud viiuldajad oma pille , siin pole ei hobuseid , ei pillimehi , ei katuseid , ei taevast . Ka inimesi on nüüd juba hõredalt . Aga nad on täiesti niisamasugused kui algusest peale . Ainult nende just nagu nukuline liikumine on aeglasem kui linnasüdamele lähemal . Ja siis tuleb taredest enam-vähem lagedamal nõlvakul laiutav õigeusu kirik . Päratu hall kivikerep , lagunev hoonelasu tühjade aknaavadega ja pimedust haigutava tiidakil uksega , kust keegi ei sisene ega välju . Minagi ei kavatse sinna siseneda . Sest laiade laugjate treppide tuhases lumes pole ühtegi ukse poole osutavat jälge . Ja kuigi ma ju ei tea , kuhu ma lähen , tundub , et tean : sinna pole mul asja . Muuseas , mu teadmatus oma sihist hakkab vist vähehaaval tegema mulle muret . Sest midagi ma oma sihi kohta just nagu siiski tean . Ja vististi tajun oma suhtelise muretuse mure-pooles mingit sügavamat ning alles aimatavat ähvardust . Siis näen äkitselt asja , millest silmapilk valmib otsus : sinna ma lähen . Kiriku uksest tükk maad vasakul , kirikutaguse prahi- ja prügimäe ja kiriku müüri vahel , peaaegu vastu kiriku müüri seisab auto . Mitte see , millest ma kuskilt justkui kuulnud või lugenud olen : hiiglaelegantne punane " Mercedes " , mis pidi olema kihutanud mööda kunagist Berliini ja Moskvat ning tuututanud hõbepasunal Händeli inglikooride " Halleluujat " , mitte see , vaid väike süütusesinine maanteemuhu tüüpi masin . Aga säravpuhas , nagu oleks ta praegu pilvedest siia maha pandud ja enne seda pilvevatiga hoolsasti läikima nühitud . Kaheistmeline auto on tühi . Ma ei hakka proovima , kas uksed on lahti või lukkus . Sest nagunii ootan ma autoomaniku ära . Ma käin ümber auto — ja märkan korraga , mida ma äsja autole lähenedes veidral kombel ei hoomanud : selle moodsa maanteemuhu pisikesel , " Halleluuja-autoga " võrreldes punjal mootorikattel on püsti pliiatsipikkune hõbedast varras . Mille küljes ripub — ja mida muud oleksin võinud siin oodata ? ! — tilluke punane lipp ... Aga siis ajab mu unenäolisele situatsioonile omane unenäoline asjade etteteadmine mind sõrmi sirutama ja tõmbama väikest autolippu sirgu — nii et ma näen : see ei ole ei Punase Risti ega Šveitsi lipp ega punalipp . See on Dannebrog . Ja kui ma veel mäletaksin , mis asi on naer , ajaks see avastus mulle naeru peale . Sest selle lipu saamisloos on ju peaaegu et mul enesel kõige otsesemad teened ... Ma ei tea , kui selgesti ma neid seal taanlaste auto juures meenutan , aga praegu meenuvad nad mulle igatahes : Kui mu vaarvaarvaarvaarvaarvaarisa poleks Tallinna all teatud ammusel ööl eksinud ning oleks läinud piiskopi telgi asemel kuninga telki — oleks inglitel olnud järgmisel päeval juba hilja seda lippu taanlaste ees lehvitama hakata — sest nende kuningas oleks olnud surnud . Ja ajaloo käik oleks igatahes muutunud . Vähemalt selle võrra , et niisugust lippu poleks nüüd siin selle auto kapotil arvatavasti lehvinud . Või ega ma ju ei tea — Ma kükitan kirikumüüri ja auto vahele ja toetan selja vastu auto külge . Nii õhukesest plekist ei saa see ju olla , et mu selg võiks selle mõlki vajutada . Ja ma tunnen : läbi vatikuue või millegi säherduse , mis mul seljas on , levib autokorpusest mu liikmetesse sooja . Nagu ka sellest valge ristiga lipukesest — olgu see pealegi minu jaoks suure ajaloolise kaotuse tähis , võib-olla koguni , mõtlen ma vististi , otsese perekondliku kaotuse tähis — kui mu vaarvaarisa ja nii edasi ( või nii tagasi ) arvatavasti selsamal ööl piiskopi telgis maha löödi ... Ja ma tunnen , kuidas mu soojenenud selg tõmbub sellest kujutlusest külmaks ... Võrreldes kirikumüüri poriste ja lumiste konarustega mu näo juures ja kahe kitsukese vaatega prügimägedele paremal ja vasakul tummas hämaruses , on pilt piiskopi telgist , tõrvikutest ja turvistest ja paarist verisest mõõgast ja tummalt kisendavast suust kahekordselt hägusem ja unenäolisem — ja kaob peaaegu otsekohe , kui taipan : mitte see põgus-segane pilt ei aja mu selga külmaks , vaid fakt , et auto on kadunud — läinud — ära — Ma ajan enese sirgu ( see ei olegi nii vaevaline , nagu olin arvanud ) ning eemaldun kirikust — ja olen varsti uuesti linnas ja nimelt selle kahe- või kolmekordsete kaupmeestemajade tänavail . Siin on kaaskõndijaid äkitselt üsna tihedalt . Mingi nelja-viieliikmeline trobikond mu ümber lisab nagu korraga kiirust ja mina pean pidama nendega sammu . Me ruttame üle mingi väljaku , komistame jääks tallatud lumel . Ma tunnen nende sammude tõttavat müdinat ja näen auru , mida nende kahvatud suud välja hingavad . Paar halli meest , paar halli naist , võib-olla mõni nooremgi seas , rühivad mu ees , mu kõrval mingisse majja , kuskile pimedasse koridori , suletud ukse taha . Nad nõuavad mult midagi . Ma ei saa aru , mida . Ma ei tea ka , mis keeles see sünnib . Võib-olla nõuavad nad seda žestidega — Jaa , muidugi , ja ma taipan , mis see on : nad raputavad suletud ust , nad logistavad linki ja nõuavad minult võtit . Ma kehitan õlgu , ma laiutan käsi — minul ju võtit ei ole ! Ma pelgan juba , et nad tulevad mulle kallale , aga siis leiab keegi neist võtme . Vist pimeda koridori seina ääres seisvalt riiulilt prahi seest . Uks keeratakse lahti , rebitakse valla . Ma ei tea , mida nad otsivad — või mida meie otsime — , aga selles järjekordses lagedas prahises paari katkise tooli ja tühja lauaga toas seda igatahes ei leidu . Nii et me liigume robinal järgmisse ja ülejärgmisse ja veel järgmisse tuppa . Ikka seesama pilt : talla all ragiseb mustade põrandate kuivanud pori ja võib-olla ehituspraht . Lagedad seinad . Läbi räpaste akende hämuseid tänavatulesid . Nende valguses — kuskil — mingi poodium paari pika puupingiga , poodiumi kohal lagedal seinal kummalise kujuga pleekimata laik — ma tean : seinalt treitud ja arvatavasti puruks löödud vapi ämblikuvõrgune jälg — või jälg vapilooma nahast — eeslinahast näiteks , mida greifinahaks arvati — Poodiumi kõrval on põrandapimedas mingid astmed . Mõned mu kaaslased komistavad neil , teised tõttavad edasi . Mina jään komistajate ja edasiruttajate vahel kuidagi üksi . Saan aru , et olen sooritanud mööda siseõue ääres asetsevaid tube — poodiumituba kaasa arvatud — ringi , ringi ümber õue , ning jõuan nüüd poodiumitoa taga taas kitsenevasse koridori . Eestõttajate sammud kaovad kuskile , taganttulijad pole veel koridori jõudnud ... Seal on kuskil ootamatu tilluke uks — mingi trepp — ma ei tea , kas alla või üles — siis olen taas tänaval . Aga ma ei tunne siin , pärast poodiumitoamaja tolmuseid ning umbseid tube , üldsegi õhuvärskusest hõlpu . Ent kaaslaste kadumisest küll . Sest korraga neid enam pole . Kuskil eemal vilksatab ja isegi sagib jatkuvalt inimesi . Aga need ei lähe mulle korda . Olin lootnud , et tänavalepääs vabastab mu labürintja maja hingematvast lämbusest . Selle igavese koristamatuse haisust . Aga ei . Õueõhk on vaata et veel rõhuvam . Ainult et kaaslasi , kes mind — küll ilma rebimata ja tõukamata — enestega kaasa sundisid , mul õnneks enam ei ole . Aga hämarus mu ümber on süvenenud nii läbipaistmatuks , et isegi vist kunagi silmatud paiku võiks ses peaaegu-pimedas pidada täiesti võõraiks . Nagu on see tühi tänavanurk , kuhu ma välja olen jõudnud . Lähen mingist paokil raudväravast sisse . Pimedus pole siiski veel nii sügav , et ma ei näeks : ümber halvasti sillutatud — ja osalt vist sillutamata — õue paiknevad madalad ühe- või kahekorruselised pimedate akendega tööstushooned . See on mingi vabrikuõu . Ja ma ei tea , kas ma mõtlen siinsamas ja kohe või hiljem ja teisal : see on ju nagu odavas ameerika maitse järgi tehtud õudukas või kriminullis — seal peab ju lugu kulgema läbi lagunenud ladude ja tühjade tööstushoonete hüljatud räga ! Mis kummastav ja perversne hälve see niisugune on ... ? Sellised paigad ja sellised filmid ... ? Seal on määrdunud telliskivisein — ja seina ääres reas — mis need on — ? Hallid räpase pragunenud emailiga kraanikausid . Tundub , et natuke ülemõõdulised kraanikausid . Ma kujutan ette — töölised astuvad oma töökodadest õue ja pesevad näod ja käed pärast tööd puhtaks — Aga miks peab see sündima väljas pakase või vihma käes ... ? Ma lähen üle õue ja lähenen — millegipärast viivitades — kraanikaussidele . Võib-olla viivitan sellepärast , et märkan : paar inimest on mu järel õue raudväravast sisenenud . Teine või kolmas neist kaob õues hoonete vahele , mõned astuvad kraanikausside poole , nagu mina . Siis ma näen : Ühe kraanikausi ees — või õigemini selle all — sest need on ju , nagu ma juba ütlesin , pisut ülemõõdulised kausid ja ma märkan samas , et nad on mu lähenedes omandanud veel ootamatumad mõõtmed — ühe niisuguse ees või nimelt all liigahtab miski . Kuni ma taipan , et see on keegi , kes vist põlvitab valamu alla kaevatud madalas augus . Sest kuigi sügavat auku pole sinna äramahtumiseks enam tarvis : viivu jooksul , mis ma siin seisatan , on valamu ( või see , mis esialgu valamuna tundus ) silmanähtavalt kasvanud . See on muutunud pigem puuks : valamu äravoolutoru on muutunud mustakooreliseks kergelt lõnkus puutüveks . Ma ei tea , kas see meenub mulle kohe , juba seal , või alles mujal ja hiljem ; puu , oma kahekümne sentimeetri jämedune tüvi , mis tundub olevat kergelt ettepoole kaldu , ja vähemasti altpoolt vaadatuna peamiselt mustav võra — kraanikauss on muutunud pisut piinialikuks puuvõraks ja laiub nüüd otse mu kohal — ja meenutab kokku justkui mingite saksa või hollandi eelrenessanslaste Hea ja Kurja tundmise puud ... Aga puu all on kummargil mees , ei — kaks meest , kes kaevavad lühikesevarreliste pioneerilabidatega mulda oma jalge ees . Ja äkitselt hakkan ma aimama ängi , mida nende tegevus mulle arvatavasti toob . Nii et ma astun sammu või kaks nende kaevatava augu servalt tagasi . Muuseas , need kaks meest erinevad kõigist siin äsja kohatud inimestest . Sest neil on täiesti tavalised ja nähtaval hoitud näod . Kuigi need on neil ülevalt-vaataja jaoks peakatete varjus . Aga siis vaatavad nad korraga alt üles , vaatavad mulle otsa ja ma näen ühe autojuhimütsi noka all ja teise vana veluurkübara varjus ühe ümaramat ja teise kitsejäljemat nägu — aga iseendast heatahtlikku ja pisut murelikku nägu — ja tajun , et nende heatahtlikkus kulub mulle mu kasvavas rahutuses vägagi ära — aga nende murelikkus häirib mind aina rõhuvamalt . Sest ma loen nende pilkudest — ja-jaa , selle valamu äravoolutoru taga ( mis ise on ammu paradiisiõunapuu tüveks muutunud ) , selle taga , vana vabrikumüüri maasse ulatuvas vundamendis asetseb keldriaken . Ja akna tuhmkollakas valgus kumab nende nägudel nii , et ma näen nende murelikke pilkusid ehmatava selgusega ; ja näen ka seda , et murelikkus on kummaski näos täiesti erinev . Ümaranäolise mehe murelikkus põrbib mind eriliselt . Sest ta kitsaks tõmbunud kollakaist silmadest ( aga võib-olla tuleb ta silmade värv õieti keldrivalguse värvist ) paistab ta varjamatult tauniv hoiak . Mitte ju ülemäära agressiivne , aga just oma talitsetusega üleolev ja sellisena solvav . Aga see on veel peaaegu et meeldiv , vähemalt peaaegu et talutav — võrreldes viisiga , millega kitsejäljenägu oma veluuri alt mulle otsa vaatab . Sest tema ju lausa kahetseb mind . Tema ju tunneb mulle otse kaasa . Ja see on veel hulga masendavam kui ümaranäolise hukkamõist . Kusjuures ma ju hakkan pikkamööda aimama , et mul võib-olla on nende tegevusega siin tõesti midagi pistmist ... Hakkan aimama , et kui juhuslikult ma ka siin ei viibi , pole mu siinviibimine siiski juhus , vaid on mingi fataalselt lavastusliku tõsisündmuse pärine osa . Nii et mul hakkab veidral , tinasel ( aga mulle siiski justkui mitte päriselt korda mineval moel ) hirm . Ma näen seljaga : inimesed , kes mu järel läbi raudvärava siia vabrikuõue astusid ja kellest pooled hoonetevahelistesse varjudesse kadusid , on nüüd jälle siin . Nad seisavad , paariti või üksi , mõned tosina sammu kaugusel mu selja taga , mõned kaugemal — aga ma saan aru : nad on selleks seal , et takistada mind pagemast , kui peaksin seda üritama . Nii et ma ei ürita . Ma astun puu all maasse kaevatud augu äärele ja näen : kaevajad tõstavad oma augu põhjast parajasti esile , mis nad sealt leidsid — ja ulatavad seda minule — taunivalt , kaastundlikult , endastmõistetavalt ... Ma ei saa ikka veel õieti aru , mis see on — ja siis taipan ! Tähendab , taipama on koguni vale sõna . Ma ei taipa mitte midagi , aga ma näen , mis see on , mida mullakaevajad mulle pakuvad . See on nelja- või viieaastase lapse keha , kummalisel moel mitte laibalikult jäik , vaid justkui alles kangestumata , kuigi ilmsesti ammu siia maetud . Ta on mässitud musta riidesse või pandud laiguti läikivasse , laiguti tuhmi musta kilekotti — Ja siis juhtub ühekorraga mitu asja : mullakaevajad ootavad , et võtaksin mulle ulatatava neilt vastu . Aga mina tõrgun . Samal ajal , kui pakk nende käes kasvab ja kasvab , lõnksatab lapse või juba jõmpsika või juba mehe laip nende käes kuidagi sirgu . Nii et kott käriseb ühest nurgast ja surnu pea — Elmari pea — ulatub sealt pooliti välja . Ja ma näen selgesti ta kandilist koljut ja ta tuhakarva juuksekräsu . Samal ajal haaravad kellegi käed mu õlgadest ja keegi raputad mind — Ma saan aru küll : need on needsamad nüüd mu selja taha astunud tundmatud , kes hakkavad kohe-kohe minu vastu tunnistama ( ma tean isegi , kus : eeslinahaga poodiumitoas , kust me äsja läbi jooksime ) , et kui surnud laps ehk polegi minu poolt sigitatud , siis on surnud mees ometi minu kätega tapetud ja minu kätega siia maha maetud , ammu-ammu-ammu maha maetud — ja siis nad sosistavad mulle , otse mu kõrva juures : " Mis inimene sa oled — et sa niimoodi häbematult magad — kui sa ju oled ikkagi — teatud määral — tema mõrtsukas — ? ! " Ja — enne kui ma silmad lahti teen , tunnen ma nende tundmatute hääle ära : see on Marge hääl , mis sosistab : " Mis inimene sa oled , Aabel — et sa niimoodi häbematult magad — ? ! " Ja ta jatkab — kui mu silmad on juba lahti — " Sest me ju ikkagi oleme — vähemalt teatud määral — tema mõrtsukad ? ! " Ma ei saa ikka veel aru , kus ma viibin . Ma näen väga rahuliku õrnhalli tapetimustriga seina — ja tunnen siis paiga ära — noore Karin Lutsu särava natüürmordi järgi , mille professor Vaikna , üliõpilane Vaikna autori esimeselt näituselt ostis — ma ei tea , kas kunsti- või kunstnikuvaimustusest , muuseas . Nii et ma olen Nõmmel , Metsa tänavas , Marge toas , Marge voodis . Ta istub mu kõrval ja raputab mind õlast ja sosistab : " Aabel — mis inimene sa oled , et sa niimoodi häbematult magad — ? " Ta peab olema virgunud enne mind ja minu omaga võrreldes veel painajalikumast unenäost , sest ta tundub olevat üllataval moel enesest väljas . Ta silmad punetavad ja padi mu õla kõrval on ta pisaraist märg . Ma ütlen : " Kallis — Sina ei ole absoluutselt mitte milleski süüdi . Kui kumbki meist on , siis mina . Sest mina olin ju see , kes ütles — mäletad , autos , kui me Meriväljalt koju sõitsime — , et sul oleks targem korraldada niisuguseid stseene — ma mõtlesin lollist peast pealesattumisstseene , mis armukadedust tekitavad , eks ole — sul oleks targem korraldada neid seal , kus neist võiks tolku olla — luminaali võtmise mõttes . " Marge hüüdis : " Ja mina ju korraldasin talle niisuguse stseeni — nagu ta lahkumiskirjast näha — " " Mis tähendab korraldasid ? ! Sul polnud ju kõige vähematki aimu , et ta piilub sealt mustaks värvitud aknast üle kangialuse ! Ja isegi kui sa oleksid seda aimanud — nii head fantaasiat poleks sul ikkagi olnud , et väänata stseeni , mida ta nägi , nii nagu tema seda väänas — " " Mida ta väänas — ? Ta ei väänanud ja midagi ... " pomises Marge . Nii et ma hüüan : " Kuidas nii ? Selle nõndanimetatud stseeni tipp oli ju see , et Juss pühkis sinu pihkudega oma nägu — eks ole ? — , sest ta tahtis veenda sind , et on ajanud oma lõua comme il faut puhtaks ja et sa ei tee endale häbi , kui sa teda Lingole soovitad . Aga tema , tähendab Elmar , väänab selle oma nõndanimetatud lahkumiskirjas jumal-teab-milleks — peaaegu et suguaktiks . Ta ju kirjutab seal — kuidas see oli — , et Jussil olid pisikesed vilavad silmad sealjuures pisikeste prillide taga himust kissis ... Ning et rohkem kui muud paneb ta imeks sinu valmisolekut — ma küsin : valmisolekut milleks ? Tema meelest , Elmari meelest ilmsesti suguaktiks — Jussiga ! Nii et see oli ju puhas hullus ! " " Noh , mitte nii väga — " ütles Marge vaikselt — Nii et võtan käe ta piha ümbert ja küsin nõksatades : " Ah mitte nii väga ? Mis sa sellega mõtled — ? " Ja tema ütleb — minust sealjuures vaevumärgatavalt kaugemale tõmbudes — ma loodan , mitte selleks , et minust eemalduda , vaid selleks , et paremini jälgida mu nägu : " Ma mõtlen seda , et sa olid ise hiljuti niisama hull — või oled praegugi veel — ega ma ei tea . Kui sa kahtlustasid mind selle oma Lingoga — " Aga mina tahan pühkida selle äkitselt mulle endalegi arusaamatu episoodi nii olematuks kui saan ( vähemalt sel hetkel , eks ole ) ja ütlen naerdes . " Hea küll — hea küll — hea küll . Ega ma ei väidagi , et olin sind kahtlustades väga tark . " Midagi tõsisemat ei tule mulle lihtsalt pähe . " Aga me ei rääkinud praegu ju sellest . Me rääkisime oma süütundest Elmariga ühenduses . Ja selle kohta tahan ma öelda : jah , ma ütlesin sulle siis , autos , et sa võiksid korraldada selliseid stseene seal , kus neis võiks — luminaali võtmise mõttes — tolku olla ... Ütlesin . Aga mitte selleks , et sa siis hakkaksidki neid korraldama . Sa tead seda väga hästi . Mitte selleks , et lükata sind andma Elmarile enesetapuks tõuget . Vaid ainuüksi sinu enese kallal tänitamiseks . Oma tolle , noh — mitte eriti targa kahtlustusuiu toimel . Nii et kui ma peaksin neid oma sõnu kelleltki andeks paluma , siis mitte Elmarilt , vaid sinult . Seda esiteks . Ja teiseks : selles üle-kangialuse-stseenis oled sa ju täiesti süütu . Objektiivselt oli see — hea küll — saatuslik . Aga seostamatuselt — absurdne . Naeruväärne . Puhas idiootne kokkusattumus . Ja kõik . " Marge pani oma kummelišampoonist lõhnava pea mu kurgu alla ja surus näo mu rinnakarvadesse : " Aabel — kui sa seda niimoodi ütled , võtad sa tonnise kivi mu õlgadelt . Aga mõne aja pärast on see jälle seal — " Eile , <arv>-nda septembri õhtul panime oma " Tahtamaa Mudaravi " esimesele hooajale punkti . Meie tegevdirektor , see tähendab muidugi Lingo , korraldas sel puhul viimastele ravialustele , neid oli veel oma tosinkond kohal , firma kulul tavalisest pisut pidulikuma õhtusöögi . Igatahes oli laud sanatooriumi sööklas mõnede " Médoci " ja ma ei tea mille pudelitega dekoreeritud . Ja kolmes tont teab kust hangitud kristallvaasis ( sest nende ostmisele oli ta vaevalt et raha kulutama hakanud ) ehtisid lauda kollased sügisroosid . Ning et reaalsete kulude ja hüpoteetilise tulu vahel mingigi tasakaalu tekkimist võimaldada , oli Lingo kutsunud õhtusöögile ka paar ajakirjanikku . Kellegi noorhärra " Eesti Aja " toimetusest , aga peaasi , Lingo oli kasutanud juhust ja kutsunud Tahtamaale ka kaks talle tuttavat ajakirjanikku Rootsist . Need olid abielupaar Ljungbergid mingi Dagbladeti toimetusest , kes viibisid parasjagu Tallinnas ülesandega — nagu Lingo oli öelnud — kirjutada oma Dablale mingi bla-bla — noh , kolme aasta vanusest Eesti vabariigist ... Ja Lingole oli torgatanud pähe idee , et nende kirjatükis võiks ju leiduda ka lõik sellest , kuidas rootsi kapital aitab siin üles ehitada suurejoonelist ja üdini euroopalikku mudaraviasjandust — ett helt gyttja industri — nagu ta ütles . Mille teened oleksid rootslastele suhteliselt odavalt käes ... Muidugi ei peaks Ljungbergid liialdama ja kirjutama imeodavalt käes . Need Ljungbergid ise , kumbki nii kolmekümnendate keskel , olid tüüpilised oma põlvkonna rootslased . Tähendab , ega ma ju õieti ei tea , aga igatahes sellised , nagu mina oma põgusaid kokkupuuteid mööda nüüdisrootslasi kujutlen : kõhnad , päevitunud , soonelised , viisakad . Mees kergelt punapäine , naine tuhkblond . Riietuseks — jalas pleekunud teksakad , mitte just põlvist narmendavad , aga demokraatselt kulunud tükid , seljas ülemäära avarad kampsunitöllakad hallist Fääri või Gotlandi villast , seltskonnainimestena pealiskaudselt lahked , ajakirjanikena pealiskaudselt huvitatud kõigest , kui millestki põhjalikumalt , siis — Carlsoni jüngritena — ametiühingu-asjust , mis meil esialgu täiesti puudusid . Ja Lääne keskvasakpoolsetena meie Ida-skepsise suhtes ikka veel sinisilmselt ja lootusrikkalt mõistmatud . Ikka veel üsna nende Rootsi daamide moodi , kes , anekdoodi järgi , kui neile meie küüditamistest jutustati , arusaamatuses küsisid : Men Gud i himlen — miks te siis politsei poole ei pöördunud — ? ! Kuid — otsekui olnuks Ljungbergide sulest alles oodatav kirjatükk juba hooaja eel ilmunud ja ilmunud pealegi Tahtamaa asjus kõige soodsamal ja värbavamal kujul — rootslasi ja eesti pagulasi Rootsist oli peesitanud Tahtamaa mudas juba lausa sanatooriumi esimesest töönädalast peale . Ja mõned neist istusid ka hooajalõpu eileõhtuses peolauas . Näiteks pensionärist matemaatikaõpetaja Kallikorm Linköpingist abikaasaga , kaheksakümnene papi seitsmekümnese mammiga , pagulased <arv>-ndast aastast . Nemad tunnistasid mõlemad , et Tahtamaa muda oli teinud neile ootamatul määral head . Ja muud nad ju poleks saanudki . Sest nad saabusid üheskoos juuli alguses , keskmiselt longates , proua filigraanse meditsiinilise alumiiniumkepiga , mida ta ei jätnud iial hetkekski maha , aga härra koguni kahe vilkuritega varustatud küünartoki toel . Eile õhtul tuletas väikesteks ebadiskreetsusteks alati võimeline Lingo seda neile pidulauas meelde . Aga proua Kallikorm jäi ka seekord enesele truuks . Sest kui tema papi oli viimastel nädalatel oma paranemise kohta aina hüüdnud " Selge ime ! Selge ime ! " , oli mammi alati piirdunud ütlema üksnes " No äi ole vega viga — " ja Lingole seletas ta lisaks : " Mena oma käppi igastahjes sanatuuriumile äi luuvuta — " See rippus tal randmerihmaga ka õhtulauas toolikorju küljes . " Aga menu hull Anton — kas te teate , mäss tema tägi ? Täma andis uma kryckid juba nädali eest sanatuuriumile pääarsti koudu ära . Tema soovis — Anton , tähendab , et pandagu need esimesteks eksponaatideks vastavasse vitriini — enne sõda olid säherdused igas Eesti paremas mudaraviasutuses , saate aru , paranenud patsientide kargu- ja kepikraami tarvis . Ravilistele imetleda ja külalistele vahtida . Aga päärast tunnistas , et Tahtamaal niisugust veel äi olnudki — " Ja see oli jumala tõsi . Selle olime me kõik lihtsalt kahe silma vahele jätnud . Lingo lahendas olukorra — tähendab , nädala või pooleteise eest — sujuvalt ära : härra Kallikormi kargud võeti tänuga peaarsti kappi hoiule — ja mina helistasin Kuressaarde oma vanale sõbrale Valterile , äraseletatult : Kunstiülikooli disainiprofessorile Valter Torgale . See kena mees oli mu palvel juba paaril korral meie ehitusele — ja enne ka selle plaanidele — pilgu peale heitnud . Aga ajapuudusel olulisemaist ülesannetest hoidunud . Nüüd , sügisest , oli ta emerituuris ja nautis Kuressaares väikest järelsuvitust — sel ajal , kui ta kolleegid Tallinnas sisseastujate eksamitööde kallal higistasid . Ta sõitis meeleldi Tahtamaale ja mul õnnestus rääkida talle auk pähe . Kolleegide seas peeti teda absoluutse maitsega meheks , ja meie Tahtamaa hoonetele , kuigi need olid kuulsa Püttsepa enese stuudiost tulnud , oli tal sada , olgugi ülidiskreetset , etteheidet . Nii et kas ta meile vitriini hakkab joonistama , polnud sugugi kindel . Aga — esimene nädal emerituuris teeb vist kõik inimesed pisut-pisut nende põhimõtetest priiks . Valter ütles leebe muigega : " Kuulge , ega bufo- ja blufonaad pole ju teie ettevõttele sugugi võõras — nii et : olgu siis — " Ning joonistas meile fuajee tarvis suurejoonelise vitriini . See pidi küll alles tulevaks kevadeks paigaldatama — poolteise meetri laiune ja kaheksa meetri pikkune lükandklaaside tagune sobivas vaatamiskõrguses seinapind , kus pidid matil valgel siidil rippuma ridamisi vastavad sanatooriumi imetegude tõttu oma omanikele tarbetuks muutunud kepid-kargud , vaevalt et kõigil , aga nimekama päritoluga tükkidel kindlasti nimedega selgituskaardid kõrval . Aga esialgu seisid papi Kallikormi kargud ja tema proua käpp Lingo direktoritoa seinakapis ja vanapaar ise istus reipasti , " Médocist " kergelt punalaigulisi põsi , meie hooajalõpu peolauas . Ja sealsamas istus muuseas ka — nende poolt algatatud asja tõttu kohale kutsutud Valter Tork . Ja muidugi mõista Lingo Luuk . Tema ju lausa kui peoperemees . Nii et — ülevaade esimesest hooajast ? Tõtt öelda — ei midagi erilist . Mis saab meietaoliste inimeste äriettevõtte käekäigus huvitavat juhtuda ? Eesti ettevõtluse keskmine taust on oma ebastabiilsuses märksa põnevam kui Tahtamaa enese juhtum . Nähtavasti olid lähtetingimused meie juhul — ma ei oska ütelda , kas teadlikult või juhuslikult — keskmisest paremini valitud . Igatahes meie majandust , s. t. Eesti majandust üldse , iseloomustas viimasel kevadel ja suvel ülisuur sisemine rahutus — otsekui kapitaalse maaväringu tuhat tillukest järeltõuget — mis ju tegelikult oligi pärast <arv>-se aasta kataklüsmi normaalne . Kolmandik või koguni pool viimastel aastatel loodud firmadest pankrotis või vähemalt raskustes , tunaeilseist lehtedest tuntud menuärikaist kolmandik konkursis , veerand vangis , parimad pagenud Bahamale või veel pahema mainega paika või lihtsalt kadunud . Ja Interpoliga pole meil ikka veel tegusaid töiseid kontakte . Ja siseminister vahetati möödunud nädalal välja ja politseiülemat pole juba pool aastat olemas . Ja need tunaeilsed lehed , kes seda kõike eile meile teatasid — osteti täna hommikul korealaste või gröönimaalaste poolt ära ja profileeriti ümber ning kollendati üle ja kannavad täna lõunast uusi ja tundmatuid nimesid . Aga krahvinna Silverfjälli ja tema trabantide kapitalil ( mina ja rida mu lähedasi trabantide jõuguga hoogsalt kaasas ... ) tundus sel ebakindlal taustal olevat Mercuriuse ja kõigi ärilise sebimise jumalate otsene õnnisus . Ja-jaa — ka Asklepiose ja teiste meditsiini ning äri vahemail hõljuvate olümplaste oma . Mudraviliste esimene bussitäis , sõidukiks väikese klaasist kabeli taoline " Scania " , jõudis Tallinna kaudu Tahtamaale täpselt juuni esimesel päeval . Olen aja jooksul täheldanud , et mitte tingimata ainult eesti asjaajamised ei hälbi ettenähtud ajaplaanist suuremal või vähemal määral , vaid et seda teevad üsna looduslik-loomulikult ka näiteks rootsi omad . Võib-olla on hälbimised ise pisut väiksemad kui meil — ja rootslaste suhtumine asjasse pisut võõrastavam kui meil . Meie ütleme oma hilinemise puhul peaaegu mõnusalt : Nojaa — me lubasime tulla kell kuus hommikul , aga näete , kell neli pärast lõunat oleme igatahes siin — Kusjuures rootslased ütlesid arvatavasti : Vabandage — aga tee teie juurde oli üllatavalt pikk — Reageeringu erinevuse taga võib-olla meiepoolsed ammused vene eeskujud . Igatahes on rootslased oma hilinemiste ja ebatäpsuste puhul sügavamalt hämmeldunud , murelikumad ja viisakamad , kui oleme omade täpsusehäirete puhul meie — Mida ma tahan ütelda : esimene Mikaelsoni või Gabrielssoni turismifirma buss esimeste ravihuvilistega saabus täpselt etteteatatud päeval . Seal polnud esialgu küll täiskoormat peal , sest bussis oli nelikümmend kohta . Aga saabujaid oli siiski kolmekümne jagu — ja Lingo võttis nad , ma ütleksin , osavalt väärikuseks tempereeritud õhinal vastu ning kinnitas mulle õhtul väikese lõdvestusrüübi juures , et algus on laitmatu . Ilmetandev element saabunute seas oli ootustekohaselt keskklassi pensionär . Võib-olla et tegelikult vaesema keskklassi oma . Kes oli meie vastava rahvaga võrreldes vähemalt jõukas , kui mitte rikaski . Ja sageli — nagu Lingo oli mulle kinnitanud — üsnagi pretensioonikas ning muuseas keskmiselt kitsi . Ühesõnaga : sellesama seltskonna , Stokholmi ja lähikonna väikeametnike , koolmeistrite ja oskustööliste ning nende naiste uus pensioniikka jõudnud põlvkond , nendesamade lapselapsed , kes olid enne Teist maailmasõda Pärnu ja vähemal määral Haapsalu ning Kuressaare mudaga ja muude tagasihoidlike mõnudega tutvunud . Tähendab , esimesed võõrad saabusid . Nad olid pisut kergemalt ja heledamalt riides , kui meil praegu harjunud ollakse , muidu ju suhteliselt harilikud ja tasased , aga võõrsile sattunuina , harjumusliku ümbruse kontrollist vabanenuina ka tavalisest pisut häälekamad — nagu kõik . Nad juhatati oma tubadesse . Nad suunati sööklasse , lõunalauda ( kus me eile oma lõpupidu pidasime ) . Meie värske peaarst tõmbas oma lumivalge vaat et tärgelkitli selga ja pidas neile sealsamas oma keskmise tasemega inglise keeles tutvustava kõne režiimist , mitte tunnipikkuse , nagu meil ehk oleks kiputud pidama , vaid Lingo kogenud soovitusel viieminutise . Pärast seda kutsus ta nad tähestiku järjekorras oma kabinetti läbivaatusele . Noh , mitmesugused ootuspärased hädad . Ja muidugi mitmesugused pretensioonid , osalt ka niisugused , mida nad kodus oleksid esitanud ülimalt ütleme vanemõele , eluilmas mitte herre överläkare'le endale . Aga mis siin , sel poolsada aastat Euroopast äralõigatud maal , sel kunagi ammu ju küll ka Rootsi juurde kuulunud , aga hiljuti ja kaua Venemaaks osutunud maal , pidi olema ülemarstile — kuivõrd too seda euroopa mõttes ülepea oli — täiesti mõõtu mööda asjaks : keegi avaldas pettumust , et tubades puudusid kohvikeedukannud , kellegi meelest oli dušivesi , kui ta oli tahtnud enesel reisitolmu maha uhta , liiga jahe — : " Te peaksite siin ju ometi teadma , et me oleme reumaatikud — kelle haigusele jahe vesi on otseselt vastunäidustatud ... " Aga meie värske peaarst doktor Raivo Tiikla , väga noore tohtritepõlvkonna mees , alles napilt üle kolmekümne vana , aga siiski ka Ühendriikides aastat paar õpil käia jõudnud poiss , sia oma ülesandega oivaliselt toime . Ta juhatas olmepretensioonidega vanad daamid ja härrad ühegi kulmuliigutuseta nimelt vanemõe jutule — " Ladies and gentlemen , you see , we are practicizing here a kind of division of work — " Aga see oli umbes viiekümneaastane ideaalselt tasakaalustatud leebuse-rangusega preili . Tema nimi oli Rebekka Räni ja ta oli ilmunud Lingo juurde kohta taotlema , käekotis Marge väga tungivad soovitused . Muuseas , seda Rebekkat esmakordselt kohates ja silmitsedes leidsin taaskinnituse oma vanale teooriale : kui saksa pastorid ja mõisnikud <arv>-nda sajandi alguses eestlastele perekonnanimesid andsid , lähtusid nad õige sageli nimesaaja füüsilisest — aga ka karakterilisest olemusest . Seda esiteks . Ja teiseks : inimesed kannavad oma sugupuu päranduvaid tunnuseid ikkagi läbi kolme-nelja-viie põlvkonna . Tähendab , kui kellegi nimi on Karu , siis pidi ta esiisa , kelle ta hingekarjane või mõisahärra ligemale kahesaja aasta eest Karuks nimetas , olema küllap olnud teatud määral karulik kuju . Või kui kellegi nimi on Vares , siis meenutab ta sageli ikka veel vastavat lindu . ( Doktor Vares on reeglit kinnitavaks erandiks . Varesega polnud tal midagi ühist . Ja vastuoluline isik oli ta niihästi välimuselt kui saatuselt . Sest kuigi ta valmistas meile pooleks sajaks aastaks üpris kibeda leiva , võinuks ta nimeks ta füüsilise tüübi järgi olla Suhkrupagar . ) Mis ma ütelda tahtsin , on see : preili Räni oli omal kohal eriti õnnelik leid . Sest tema tulekivikõvas leebuses pihustusid kõik või peaaegu kõik meie patsientide olmelised rahulolematused . Tahtamaa täiskoormuses oli ette nähtud kuuskümmend statsionaarset ravialust . Esialgu oli sanatoorium võimeline alustama neljakümne patsiendiga . Me alustasime kolmekümnega ning ma arvutasin kiiresti , kui suured tulevad esimesel hooajal meie kahjud , kui me kolmekümnega jatkamegi . Me saaksime arvatavasti umbes <arv> <arv> krooni vastu pükse . Aga , nagu juba öeldud , ärindusjumalad soosisid meid . Esimene ravialuste buss ei jäänud viimaseks , vaid sai mõne päeva pärast lisa . Ja mitte ainult Rootsist , vaid ka Soomest . Ja varsti saabusid ka esimesed — esialgu küll üsna vähesed — eestlased . Ja siis ka esimesed venelased — ja koguni esimesed venelased Venemaalt . Muuseas , Venemaal pidi , ja mitte ju üksnes lehtede andmeil , vaid ka reisijate ja omasilmaga-vaatlejate teadul valitsema meie koduse kehvusega võrreldes veel palju trööstitum surutis . Aga Peterburi ravilised sõitsid kohale suhteliselt kõige kallimatel autodel ja nende daamid kandsid — piltlikult öeldes — suve läbi kõige kallimaid kasukaid . Nii et augustis töötas sanatoorium juba kuuekümne haigega . Muuseas olid ka Lingo poolt peahoone lähedale kadarikku ehitada lastud bangalod hooaja alguseks valminud ja vähemalt augustiks olid ka need täis tegevuses . Ja mõnele kasutajale olid nad jõudnud jätta nii meeldiva mulje , et näiteks üks ehitusinsener — Kalmarist või kust — oli reserveerinud oma tänavuse suvemaja endale ja oma naisele ka eelolevaks hooajaks . Ja Sooviku Juss oli suve otsa kõrvuni ja üle kõrvade töös . Talle oli antud ühest toast ja köögist koosnev korter peahoone tagaküljel teisel korrusel . Aga seal ta tõepoolest ainult magas . Ning müttas varahommikust poole ööni peahoone keldris , mudasoojendusbasseinide ümber , kust kuum ravimuda , selle asemel , et seda lahtiste ämbritega vannidesse kanda , nagu mudaravilas doktor Hunniuse päevadest saadik oli toimunud , toimetati elektriliste pumpadega nelja ravikabinetti otse basseinide kohal . Tähendab , Jussi käsutatav tehnika oli radikaalselt uuenenud . Ja uuenenud oli ka Jussi välimus , võib-olla pisut vähem radikaalselt , kuid ikkagi märgatavalt . Vähemalt kui ta keldrist ravikorrusele ilmus , kandis ta nüüd oma Kuressaare-aegade mudavöödiliste tunkede asemel puhtaid teksaseid ja nii siravat valget kitlit , et patsiendid olid teda korduvalt härra doktoriks kõnetanud . Mille peale ta endiselt kibedavõitu suu ei saanud kuidagi pisut lapsemeelsest muiahtusest jagu , ja muuseas oli ta miuahtaval näol nüüd tee-mis-tahad selgesti näha , et lõug oli tal aina korralikult puhtaks kaabitud . Á propos ei ole ma õieti kunagi huvi tundnud , kui suuri palku meie firma oma töötajatele maksis . Nii et konkreetsete inimeste palgasummadest polnud mul õieti aimu . Mulle oli ainult üldiselt teada , et ligilähedaste riiklike palkadega võrreldes maksti meil tublisti enam . Nagu eraettevõtluses igal pool . Jussi palk oli ainus , mida ma otseselt teadsin . Sest seda oli ta ise mulle nimetanud . Kui ma kord sügissuvel üleval tema toas napsiklaasi ja suitsusiia juures küsisin , kuidas ta siis ennast siin nüüd tunneb ja elab , vastas ta irvitades : " Sundseisus . " " Mis mõttes ? " " Ma ei saa ju muud ütelda kui — hästi — " " Miks ei ? Kui on halvasti , ütled — halvasti . " " Kus ma's saan — kui peaminister ise ütles veebruaris , et Eestis elab hästi see , kes saab kümme tuhat kuus — " " Ah Lingo maksab sulle kümme tuhat kuus — ? Ja kui palju sa Kuressaares said ? " " Kaks ja pool . " Mille peale ta lükkas , suitsusiia riba näppude vahel , käeseljaga üle oma puhtaks aetud lõua , et muiahtust varjata . Nii et ma mõtlesin : selle pagana vanamehe habe , tema habeme aetus või ajamatus — see'p see ju oligi , mis lükkas mu elu nii ootamatul moel senistelt rööbastelt teisale . Sest selle pärast , kui narr see ei kõlagi — selle pärast mürgitas Elmar enese ära ! Selle pärast , edasi ja omasoodu , toimus , mis on toimunud . Aga toimunud on iseenesest justkui täiesti uskumatu — ja sisimalt siiski täiesti loomulik asi : me oleme , mina ja Marge , nüüd varsti pool aastat teineteisest lahus . Jaa . Nõnda nüüd nimelt on . Marge kohta võin ma arvata — ja nimelt arvata , sest ma ei küsinud seda temalt iial : tema oli pidanud kogema Elmari talle koormaks osutumist juba selle tõttu nii järjestiselt , et Elmar ise seda nimelt nõnda oli nimetanud ning et Marge oli olnud sunnitud vaidlema sellele aina vastu . Aga muidugi oli Marge Elmari surma järel selle surma üle vaevalt küll rõõmustanud . Võib-olla tundnud hetketi mingit hõlpu . Aga möödapääsmatult kahetsusvaluga segi . Isegi mina ei rõõmustanud ju Elmari surma üle , saati siis Marge . Sest tema oli ju kunagi Elmarit armastanud . Või vähemalt arvanud , et armastab . Nagu inimesed teevad sagedamini , kui ise arvavad . Ja siiski , mis minusse puutub , oleks variserlik väita , et Elmari surm ei tekitanud mus vabanemise tunnet . Kõrvuti tundega , et võib-olla olen tema surmas mingil moel ja mingil määral siiski süüdlane — salgamatut vabanemise tunnet . Nii et ma mõnel hommikul pärast virgumist oma Vana-Posti tänava magamistoas , kui olin lükanud akna Toompea-veersete tänavate ja Kiek in de Köki poole valla , hingasin sügava , roideid kummi lükkava sõõmu niisket , soolast merist kevadeõhku ja tajusin : me oleme viimaks , Marge ja mina , meie senise sundsaladuse kivikambrist väljas ! Viimaks — vabad ! Muidugi , meil ei sündinud seda tegelikult saabunud vabadust otsemaid tegelikult kasutusele võtta . Kõigepealt mitte esimestel päevadel Elmari surma järel . Ja igatahes mitte nii , et oleksin — Metsa tänava valvsa naabruse silma all — hakanud õhtuti Vaiknate värava ees autot parkima ja hommikuti sealt koos Margega linna sõitma ... Nii et esialgu jäime oma senisele kella-seitsme-režiimile truuks . Ainult , et täna-ma-ei-saa-juhtumeid pidi ju esinema nüüd sootuks harva . Ja muidugi esineski . Selle üldiselt muutumatu elurütmi taustal võtsime ümberkujunduste teema siiski pieteeditult varsti , otse esimesel nädalal kõneks . Õieti — Marge võttis selle kõneks . Mis ei pea küll põrmugi tähendama süüdistust Marge aadressil , sest , jumaluke , mina olin ju neis kõnelustes alati kõige loomulikumal viisil kaasas . Oli muidugi endastmõistetav , et kolime sobival ajal kokku . Kusjuures selle endastmõistetavuse aste oli kummalgi meist siiski erinev . Marge kujutluses suurem — nagu ma endale pidin tunnistama — tunduvalt suurem kui minul . Aga esialgu tegelesime arutlustega selle üle , kus meie ühine elu pidi peatsemas või vähem peatses tulevikus toimuma . Minu vanalinnakorter oli selleks muidugi liiga väike . Ja Marge lahkumine tema harjumuspärasest , tema lapsepõlvemälestusi hõlmavast ja — meie oludes — ikkagi peaaegu suurejoonelisest kodust — lihtsalt liiga pentsik , et seda reaalsemalt kujutlema hakata . Minu sinnakolimise võimalust olen eespool juba puudutanud . Muuseas , ma olin seda mõne aja jooksul pärast Elmari surma ju ka eksperimendi korras proovinud . Tähendab mitte sinna-kolimist , ka mitte autoparkimise ja muuga seotud seal-viibimist . Vaid endastmõistetava näoga ( aga ikkagi alles õhtupimedikus ) sinna-hiilimist ja aegsat hommikust kadumist . Ning olin tajunud , et minu Metsa tänavasse kolimise variant — Marge pidas seda kõige normaalsemaks lahenduseks ( mida see võib-olla ka oli ) — sai võib-olla kõne alla tulla alles pärast mõninga aja möödumist . Alles pärast Metsa tänava maja suhtelist vabanemist Elmari — kuidas öelda — Elmari fluidumist . Me kõnelesime ka võimalusest , et kumbki lahkub oma praegusest kodust ning et hangitakse uus ühine korter . Teoreetiliselt võis ju niisugust võimalust ka minu poolt arutada , miks ei . Selliseks uueks elukohaks võis meil minu meelest olla ütleme neljatoaline korter mõnes sobiva rajooni korterimajas , niisuguses , mis pakuks kaunist vaadet — ma mõtlesin esmajoones merevaadet akendest . Aga Marge meelest pidanuks meie uus ühine eluase olema tingimata omaette maja . See pidi tema arvates pakkuma hoopis rohkem sõltumatust — ta lisas kerge irooniaga — " see tähendab seda , mida sa nii väga tarvilikuks pead — " Mina ütlesin : " Vastupidi . See muudab meid meie eneste kojameheks ja kojanaiseks , meie eneste lumerookijaks ja torulukksepaks ja katusepaikajaks . Sinul olid kõik need asjad seni Elmari hoolel . Ja Elmar täitis neid ülesandeid laitmatult . Mina teeksin seda kõike märksa tõrksamalt ja ainult kõige hädapärasemais piires . Aga täisteeninduse palkamiseks meil raha ei piisaks . Vähemalt esialgu mitte . Ja mulle tundub , et ka edaspidi — ei . Kujunegu meie sanatoorium kui tulusaks tahes . Nii et korter oleks meile ikkagi kõige sobivam . " Mõttemängu korras arutasime läbi viise , kuidas võiksime saada sobiva , ütleme Preatoni-kvartalis võib Rocca al Mares asetseva korteri tarvis raha . Sellelaadseid fantaasiaid polnud me kolmeteistkümnel aastal kunagi arendanud . Sest mis puutus meie rahalisse olukorda — mina olin olnud kaksteist aastat praktiliselt paljas poiss . Nüüd olin teoreetiliselt miljonär , aga praktiliselt arvatavasti endiselt paljas poiss . Nii et kaalusime näiteks seda , kas minu Vana-Posti tänava korteri müügist võiks saada veerandi või vähem kui veerandi tarvilikust rahast . Et Marge maja müügist võiks saada kolm ülejäänud veerandit , see oli nagunii selge . Arutasime ka seda , kas oleks keegi valmis maksma meile need nii-öelda kolm veerandit ütleme mingit partii Tahtamaa aktsiate loovutamise eest . Aga see võis muidugi alles siis kõne alla tulla , kui Tahtamaa oli end pisutki tõestanud . Ja mis puutub Marge rahalisse seisu — Metsa tänava maja oli muidugi arvestatav tükk , aga Margel oli oma vastuvõtu sisustamisest saadik veel ligi viiesajatuhandene pangavõlg kaelas . Nii et , muide , kui ta võtnuks selle laenu aasta või paar varem , see tähendab ajal , kui meie titeealine , inimsõbralik ja kannibalistlik eramajandus alles avastas oma võimalusi ning võttis laenudelt , oi kurat , teinekord kümme protsenti intresse , aga mitte aastas , vaid kuus , siis olnuks Marge võlg praegu neli korda suurem . Tähendab , selletaolisi fantaasiaid polnud me seni kunagi arendanud . Nüüd olime ka säherduses asjas ometi ükskord vabad . Mõttemängudes vabad — ja kui ikka veel mingis mõttes piiratud , siis ainult väliste asjaolude poolt . Välised asjaolud , kaasa arvatud harjumused , ja ma ei osanud üha öelda , mil määral peamiselt ühed või peamiselt teised takistasid meil ikka veel siirdumast normaalsele käitumisele . Milles ja kuidas ? Noh , kaks nädalat pärast Elmari surma tõi Üliõpilasteater " Vanemuise " väikeses saalis lavale Valev Uibopuu draama <arv>-nda aasta sündmustest " Keegi ei kuule meid " : mina olin seda neile soovitanud . Olin isegi veidike vahendanud seda asja nende näitejuhi ning autori vahel , Tartu ja Lundi vahel , tähendab . Nüüd saatsid nad mulle kaks kutset esietendusele . Arvasin , et me võiksime Margega seda Tartusse vaatama sõita küll . Marge leidis , et tema veel ei või . Oleks see teatriskäik toimunud Elmari elu ajal , arvas ta , oleks küsimuses olnud lihtsalt risk . Aga nüüd pidi tulema arvesse ka pieteet . Tegelikult oli see muidugi esmajoones Marge hirm tuttavate tohtrite ees , ma usun , ennekõike hirm tuttavate naiskolleegide ees , kes võisid olla saalis ja kelle seas minu sealolek võis tekitada — nagu me olime harjunud ütlema — ebaterveid kahinaid . Nii et Marge küsis mult , kas saaksin vahetada ühe pileti meie neljandast reast kuskile teisale — et ta saaks istuda saali silma all minust lahus . Selletaolist oli varem Tallinnas meie teatriskäikudel juhtunud . Aga nüüd tundus see olevat liiga absurdne — Tunnistan , et solvusin , ütlesin : ei , piletit vahetada ei saa , ja jätsin ka ise etendusele sõitmata . Tähendab , välised asjaolud kammitsesid meid teatud määral ikka veel . Aga sisemiselt olime lõppude lõpuks vabad . Elmar oli astunud meie vahelt olematusse ja andnud meid teineteise suhtes priiks . Nii et ma märkasin : enam ei esinenud silmapilke , kus oleksin tahtnud küsida Margelt — noh , näiteks seda — mille meenumisel ma omal ajal olin kergelt võpatanud — , kas Elmar teda vahetevahel vähemalt suudleb ... ? Või kas ta püüab oma naist aeg-ajalt kuidagi seksuaalselt rahuldada ... ? Ja kuidas ta seda teeb ... ? Või eriti : kas Marge saab sellest mõnikord — või isegi iga kord — rahulduse ... ? Olin toetunud järjest oma jõmpsikalikule küsimatuse-otsusele . See otsus väitis end koosnevat peamiselt humaansest , võib-olla isegi kristlikust säästvusest . Aga küllap leidus selle otsuse nii-öelda moraalses raudkivimüüris pudedat puritaanset telliskivi — ühesõnaga saamatust — rohkem , kui olin valmis möönma . Igatahes oli müür pidanud Elmari surmani vastu . Ja nüüd polnud mul ju enam põhjust midagi säärast küsida . Nüüd oleks see tähendanud primitiivset puberteediealise uudishimu . Või vuajöörlikku raugalikku urgitsemishimu ja piiluda-püüdmist . Meie vastastikune vabanemine , mille Elmari surm oli teoks teinud , kõrvaldas küsimispõhjused täielikult . Kui me ka avalikkuse ees üha veel sunnitud olime teatud määral kenitlema — eneste vahel olime lõppude lõpuks vabad . Ja siis , äkitselt , ma ei oska öelda , millal ega ka millisel välisel ajendil see sündis — äkitselt avastasin , et meie sisemine , see tähendab omavaheline vabanemine ulatus ju ka väljapoole meid kaht . Tajusin — ma ei tea , mismoodi Marge , aga mina tajusin , et me polnud omas uues vabaduses enam ju ka teineteisega sel vanglalikul moel seotud , nagu olime olnud seni . Küllap oli see ammuse küsimatuse reministsents , et ma ei küsinud , kuidas tajus meie uut vabadust Marge , aga mulle oli see äkitselt endastmõistetavalt nii ja nimelt nii . Olen hiljem arutlenud , et tänini olen elanud ju üldiselt aina nii , et sain iseenesest põhimõtteliselt aru . Võib-olla et ülemääragi nimelt nõnda . Moraalseisse ebamäärasustesse laskumata . Esmakordselt sündis mus nimelt Margest eemaldumise järel kahtlus , et ma ei saa enesest aru . Kas see võis tõesti olla mingi ebateadlik , aga püsivaks muutunud kõrvaltegur , mis sundis mind üles soojendama minus kord Marge suhtes üles vuhvatanud kahtlustusi — tema võimalikust kõrvalhüppest Lingoga ? Tegelikult alusetu ja unustatud asi . Ülekohus minu poolt . — Kui ülekohtu mõiste üldse ulatub nii suvaliste käitumiskihtideni . Või veenis mind üks teine kahtlus talitama nii nagu talitasin : arusaam , et kui ma varem või hiljem — ja miks siis mitte juba otsekohe — ei murra oma nüüdset elurütmi , jääb kõik lõpuni nõnda nagu on ? Aga see on ju täie inimelu jaoks ometi liiga vähe . Igatahes juuni alguses sõitsin kuuks või poolteiseks Helsingisse . Takkajärel hinnata : sundivalt hädavajalik see sõit nüüd enam ju ei olnudki . Hädavajalik sellises mõttes , nagu niisugused sõidud ( kui nad pikapeale üldse kõne alla said tulla , see tähendab , kui meie armsad nõukogude võimud neid aeg-ajalt lubama hakkasid ) olid meile veel kümme aasta eest olnud . Selleks , et tõsta pea mõneks nädalaks või päevakski vee alt välja , süljata hingamist võimaldanud õlekõrs suust ja hingata sügavalt ja otse . Siis oli ju tavaline , et sõitja ja sinnajõudnu ning kuskile sõprade poole maandunu ladus oma toas kõik nurgad või igaks juhuks ( kuna ju ootamatud külalised võimalikud olid ) pigem kõik voodialused kui kirjutuslaua — keelatud kirjandust täis . Ja luges seda vähemalt esimestel nädalatel päevad läbi ja ööd takka peale . Nüüd polnud keelatud kirjandust enam mõnda aastat olemas . Kõik trükisõna rubriigid olid meil lõppude lõpuks normaalselt kättesaadavad . Nii et väga hea tahtmise korral võis eestlane viimaks uurida omaenese lühiajalugu ka Eestis . Kuid erinevus tekstide kättesaadavuse hõlpsuse ja kiiruse vahel oli siiski veel päratu suur . Mina tahtsin näiteks saada kujutluse sellest , mis oli okupatsioonide poolsajandi jooksul Baltimaade asjust maailma juhtivais allikais kirjutatud . Ja mis olid Balti pagulasallikad ise sellest kirjutanud . Mulle tundus , et meil peaks ilmuma nende allikate kokkuvõtuna ütleme kümneks joonealuseks vormistatud publikatsioon , mis pakuks lugejale ülevaadet olulisematest tekstidest ning kommentaari . Ja peaasi : mulle tundus , et mina sobiksin seda kirjutama . Aga oli ilmne , et materjali selleks tööks saaksin Eestis parimal juhul kokku poole aasta või isegi aasta jooksul . Kuid Helsingis oleks see mul heade sõprade abil nädalaga laual . Olin paarile sobivale sõbrale oma plaanist ja tulekust teatanud . Raamatupakid , Helsingi ülikooli raamatukogus ja Eduskunna omas , olid mind juba ootamas . Isegi ajaleheartiklite nimestiku oli üks tänuväärt koolivend lasknud minu jaoks Uppsalas kokku panna ja saatnud selle Helsingisse ära . Koguni mu ulualuse probleem oli soodsalt lahendatud . Mul polnud küll Kansallisteatteriga otseselt midagi pistmist , kuid seal oli leidunud lahkeid inimesi , kes andsid mulle kasutada kahest tillukesest toast ja köögiorvast koosneva möbleeritud korteri , teatri külaliskorteri Helsingi Pajamäel . Antero , Kansallisteatteri inspitsiendi-abi , teenistusvalmis poiss , valgete harjasjuustega sänikael , toimetas mu oma autol sinna . Paigutasime mu kraaminatukese kahte enam-vähem tühja , ainult paari voodiks avatava hiiglatugitooli ja pisikese kirjutuslauaga sisustatud tuppa . Antero ühmas muuseas , et ka kõrvalkorter pidi olema nende külaliskorteriks . Siis , minul juba võtmed taskus , astusime trepikotta , et minna naabermajas leiduvasse pisikesse kõrtsi õhtust sööma . Ma heitsin üle õla pilgu enda ja naaberkorteri uksele . Seal ilutsesid peenikeses vaskraamis mustadel sildipindadel vasktähelised nimed , minu korteril Sandelin ja naaberuksel Kolkka . Antero seiras mu pilku ja seletas : " Need tähistavad lihtsalt seda , et korterid pole tühjad ega saadaval — " Mina ütlesin : " Selge . Mina olen Sandelin . Aga kes on Kolkka ? " " See on parajasti üks teie luuletajanna . Tallinnast . Tema värsse on üsna palju soome keelde tõlgitud . Ja nüüd ta sätib siin kokku soome- ja eestikeelset segakarva meie Wille-sauna lava tarvis . " " Mis ta nimi on ? " " —Tead , see on midagi nii lühikest , et soomlasel läheb see aina meelest ära . Oota — Luht . Helene Luht . Tunned teda — ? " Mina küsisin : " Kas ma sulle pole jõudnud veel öelda , et meil tunneb igaüks igaüht ? " Niisugused võivad olla juhuse lavastaja-nõksud . Aga siiski ei ütelnud ma Anterole : Oota siis ometi ! Helistame talle . Ja kui ta juhtub kodus olema — võtame ta õhtusöögile kaasa ! Ma otsustasin algusest peale — salapäratseda ja salata . Või täpsemalt : ma ei otsustanud midagi . Ainult seda , et kohe silmapilk , esimese juhuse avanedes ma proua Helenega kontakti ei otsi . Tahtsin miskipärast , et juhusele jääks ses mängus igaks juhuks rohkem mänguruumi . Aga tema , igiettearvamatu , kord purupedantne , kord uud-universaalne lavastaja-boss , tähendab juhus , ei võtnud kuigivõrd vaevaks kasutada mänguruumi , mida ma talle pakkusin . Me jätsime Anteroga sealsamas lokaali ees kella kümne ajal jumalaga . Tema käivitas sinnasamasse pargitud auto ja sõitis minema . Mina kõndisin viiskümmend meetrit oma trepikojaukseni . Kui ma oma korteriuske ees liftis väljusin , kõbistas Helene snepperiga oma ust avada . Ning vaatas üle õla : " Oo . Härra Haljand — " " Tere , armuline proua . Ja mis siis minu armas kaasaktsionärinna nii ootamatus paigas õiendab — ? " Uks avanes . Helene tõmbas snepperi lukust , võttis selle vasakusse kätte ja ulatas mulle lahtise ukse ees parema käe — " Tere õhtust — " Ja ma pean tunnistama : meie kunagine käesurve , Meriväljal , läbi Lingo liisinglimusiini avatud akna , Helene autos , ära sõitmas , mina kõnniteel , Tiina ja Tiidu maja ees , paigale jäämas , see käesurve — tema väike käsi mu pihus ja selle sekundipikkune , signaalne ja nähtavasti fataalne viivitus seal — tuli mulle ses Pajamäe trepikojas nahajudinat tekitava selgusega meelde . See oli olnud mul nähtavasti pidevalt meeles , teadvuse pinna all , aga aina pinnale ligi-ligidal — Ta ütles täiesti endastmõistetaval moel : " Noh , astuge siis minu poole minutiks sisse . Jutustage , mis te siin teete . Teie ju vist igavate asjadega ei tegele . Nii et küllap teil on midagi huvitavat teoksil — " Ja mina astusin tema poole sisse . Ja mina astusin tema poole sisse . Korter koosnes siin enam-vähem niisamuti kui minu oma esikust , kahest toast ja orvataolisest köögist . Sellesse kööki Helene minu ees kaduski ja hõikas sealt : " Astuge edasi ja võtke istet . Ära eksida on siin võimatu . Vaadake seal ringi — aga ega midagi vaadata ei ole . Ma panen siin kohvipoti hakkama — " Tagumises toas oli paar tooli , kahe istumiskohaga diivan ja tilluke ühekapine kirjutuslaud kuhja hajali paberilehtedega . Ma jäin laua juurde seisma ja Helene vist silmas seda läbi esiku ja köögi ukseava — " Ega seal saladusi ei ole — ma kritseldasin sinna mõned reklaamsalmid — nojaa — meie firma tarvis — " Noh , kuna mulle selgesti öeldi , et seal saladusi ei ole , õiendasin mõned lehed endale loetavuskauguseni ja võtsin nad diivanile istudes kaasa . Ning lugesin : Mistarvis kurta jooksvavalu ? ! Miks lendvalöögist lausa nutta ? ! Te tulge parem jooksujalu kõik Tahtamaale tervismutta ! Või , järgmisel leheküljel : Kel jooksvast kiiva kisub rüht , see vankumatult teadku üht : et tervistumisideaal tal teoks ja tõeks saab Tahtamaal ! Või sealsamas : Kõik Äskulapiuse suitsupannid , kõik määrded , võided , maa- ja mereannid , kõik tõsiravilised mängukannid on ainult pärisravi kõrvalrada . Sest teie häda tõesti kõrvaldada ei suuda muu kui MEIE MUDAVANNID ! Ja järgmisel : ... Oh Mikud-Mannid , mehed , naised — vaid mudavannid Tahtamaised annavad teile tiivad ja vannist teid lendu viivad ... Ja nii edasi . Veel üsna mitu lehekülge . Haruldased paigad merel , üliharuldased maal — need , kus käib me päiksekorje täis- ja lausaideaal . Päike taeva siniluubist otse merepõhja kaeb , põhjaliival hiigla-akut ehitab ja samas laeb . Saproheel ja kümned heelid , Heliose nimi sees — Päiksejumal ise on siin maa ja mere nimismees . See , kes selle aku juhtmed Tahtamaal kord pihku saab , hakkab mõnust habisema nagu õnnis vana haab . Ning ta lihtsalt , imelihtsalt mullast lahti ebeneb , tõuseb lendu — valgusesse , mis ta kohal rebeneb — Nii et ma hakkasin naerma ja hüüdsin kööki , kus luuletajanna kohvipotiga õiendas : " No kuulge , siin on teil ju kuhjade viisid kuldseid riime meie Tahtamaa muda kiituseks ! " Ja tema vastas köögist sümmeetrilise naeruga : " Kuldseid küll , aga mitte kullahinnalisi . Sest esialgu lubas Lingo mulle kõige mu reklaamvärsinduse eest kaks — ja-jaa , kaks viiesajakroonist aktsiat . Ja meie reklaambrošüüri eest teist niisama palju . " " Mis reklaambrošüür see on — ? " Helene kõndis kandikuga köögist tuppa — kandikul plastklaasist kohvikann , kaks tassi , alustassid , suhkrutoos , lusikad — ja kõige ümber ja kõige kohal pilve jagu seda Pauligi Presidendi-kohvi aroomi , mis eestlastest kohvisõltlased viiekümnendate keskpaigast , kui vähemalt mõningaid neist Soome reisida lubati , Helsingi kohvipoodide lävel põlvist nõrgaks võttis ... Ma aitasin kandiku diivanilauale paigutada ja Helene kallas meie tassid täis . Ja seletas sealjuures : " Ah brošüür ? Kas teie pole seda näinud ? See ilmus hilinemisega , aga ikkagi juba vist augustis . Me kirjutasime selle kahekesi . Doktor Taaver ja mina . Tema kirjutas asjaliku , tähendab meditsiinilise poole ja mina iluleva osa . Tema — väävelvesinikust ja sapropeelist ja muust niisugusest , ja mina — noh , mere sillerdusest ja kadariku lõhnast ja nii edasi . " Ma kuulasin tema rõõmsat vidistamist ja sain muidugi aru , et see , mis ma talle vastata kavatsesin , oli reetmine Marge suhtes . Aga me olime — või mina olin Marge ammu ja korduvalt reetnud — nii , et ma vastasin : " Mis puutub sesse brošüüri — see pole mulle tõesti silma alla juhtunud . Ja doktor Taaverit pole ma ka juba mõnda aega näinud — " Muuseas , ma ei oska öelda , kui teadlikult oli mu viimane lause mõeldud ettepanekuna : et astugu järelikult kallis proua minu kõrval tekkinud tühikusse muudkui sisse — Ja tema vastas , esialgu seljaga minu poole seistes , sest oli parajasti tillukesest seinakapist likööripudelit ja klaase välja võtmas , aga sedamaid , pudel ühes ja klaasid teises käes , otse minu poole pöördudes : " Ah nii ? Midagi seesugust meie daamide seas vist räägiti , jaa . " " Missuguste daamide — ? " " Noh , suvel . Sanatooriumi daamide seas — " Muidugi polnud ma kindel , kas või kuivõrd see oli öeldud minu informeerimiseks sellest , et talle oli selline muutus minu läheduses ammu või vähemalt juba mõnda aega teada . Aga arvata , et tema vastus osutus ka tema poolt kõige olulisemal määral signaaliks , oli liiga kiusatuslik , et pidada seda millekski muuks ... Sest signaal see muidugi oli ! Ja tähendas see muidugi esmajoones üht : et ta on valmis astuma — vastavalt sellele , kuidas ma ses uues olukorras käitun — aga on põhimõtteliselt valmis astuma — tühikusse , mis on minu kõrval tekkinud — Nii et ma kallasin likööripitsid tema " Irish Creami " pudelist täis ja ütlesin — sest mida muud oleksin ma võinud selle peale öelda : " Proua Helene — pühitseme selle — khm — uue olukorra siis teie lõhnava likööriga sisse — " Mina võtsin oma pitsi põhjani ja tema enda oma poole peale . Kui olin oma pitsi lauale tagasi pannud ja hakkasin sellele kohvi peale rüüpama , hüüdis ta : " Aga suhkrut te ei pannudki — ? " Ja mina ütlesin : " Nii magusa likööri peale võtan ma kohvi ilma suhkruta . " Me olime likööri rüübates istet võtnud , tema tugitoolis ja mina kahe-inimese-diivanil . Nii et ma mäletan , kuidas jutuajamise arendusse lülitus minu poolel jutuajamise taga arutlus selle üle , mil viisil manööverdada end — või tähendab meid mõlemat — niimoodi kohti vahetama , et tema istuks siin diivanil ja mina tugitoolis ? Sest see annaks mulle võimaluse tõusta tugitoolist püsti ja istuda tema kõrvale — aga muidugi nii , et see ei annaks talle asja istuda tugitooli tagasi ... ühesõnaga : niisugune virdamine minu teadvusetoobri põhjakihis . Niisugune labaselt läbinähtav lamedus — liiga läbinähtav isegi selleks , et seda saaks või peaks räpaseks nimetama ... Samal ajal rääkisime vestluse pealispinnal tema luuleõhtu , tuleval nädalal Wille-saunas toimuva luuleõhtu kavast ja sellel osalevate eesti ja soome etlejate sobivusest nende ja nonde palade tarvis . Palad ise olid mul ju enam-vähem peast teada . Nagu enam-vähem igal enam-vähem luulehuvilisel eestlasel . Etlejaid , keda sel õhtul pidi kasutatama , ma muidugi ei tundnud . Luuletusi pidi seal esitatama nii eestikeelseis originaalides kui soomekeelseis tõlkeis . Esimese pidid esitama mõned Panso-kooli lapsed , teisi mingi Helsingi teatristuudio poisid-plikad . Võis kujutleda , et nii meie omad kui sealpoolsed , kui soome omad — ühesugused Reinud ja Riinad ( või vastavalt Kalled ja Kaisad ) puha . Tähendab , selle põlvkonna volakad , kes perekonnanimesid enam ei pruugi . Helene ütles : " Ei tea , kust küll säherdune komme neil pärit on — ? " Ja ma improviseerisin — olin vist kuskilt ka midagi seesugust lugenud : Kas pole see pärit kuuekümnendaist aastaist ja ameerika ülikoolide campus'test — sealt kolmekümne aastaga esmalt Soome ja siis ka Eestisse imbunud ? Algtõukeks rikastest perekondadest tudengite hirm , et nende vanemate nimi neid määrib — ? Kuidas sa ütled seal harilikkude Smithide ja Clarkide kambas , et su nimi on , noh — Vanderbilt ? Või Rockefeller ? Arusaadav , et piinlik . Ning et Tomi või Deby varju volksata oli nende ainus vastuvõetav võimalus ... Me lobisesime kolmveerand tundi jumal-teab-millest . Kas või sestsamast perekonnanimede pruugilt-kadumisest kahe- ja kolmekümneaastastegi hulgas . Mille kohta ma mäletatavasti seletasin : " Muidugi , mis Eestisse puutub — meil ei leidu ju õnneks vähemalt esialgu inimesi , kelle lastel oleks põhjust oma vanemate rikkust häbeneda . Selle eest on nõukogude võim hoolt kandnud . Ja viimase paari aasta , noh — suhkruvatikaupmeestel pole veel mõtlevasse ikka jõudnud lapsi . Ega muidugi ka mitte häbenemisväärsel hulgal raha . Aga mõnest muust oma vanemate häbiväärsusest on ju mõni laps end ka meil lahti ütelnud . Ja juba üsna ammu — " Proua Helene küsis , mida ja keda ma silmas pean , ja mina seletasin . " Häbenemisväärset jõukust meie vastava põlvkonna vanematel muidugi ei olnud . Aga muid häbenemisväärt asju vahest harva siiski . Näiteks võimu . Noh , ka mitte tegelikku võimu . Ma mõtlen nõukogude aastatel . Aga teatud kübemekesi enam-vähem fiktiivset võimu — igatahes . Valdaval osal nende väikevõimumeeste lastest oli vastav kodune kasvatus — või kasvatamatus . Nii et kui neilt küsiti , mis või kes on nende isa , ajasid nad silmad pulka , et kuidas siis küsija seda ei tea , ja põmahtasid , et minister või rajoonikomitee sekretär . Või midagi säärast . " Ja siis tuletasin Helenele meelde näitleja Põikliku juhtumit . Põiklikku teadis Helene muidugi mõista . Kui üht nüüdseks enam mitte kõige noorema garnituuri kõige tundlikuma närviga tegijat . Aga toda lugu polnud ta kuulnud . Kuidas Põikliku käest viisteist aastat tagasi oli lavakunstikateedrisse sisseastumiseksameil küsitud ( ma ei tea , võib-olla veel Panso enese poolt ) , kes on ta isa — ? Ja kuidas Põiklik polnud siis teps vaadanud küsijale jõmmis pilgul otsa ega öelnud patentselt " Minister — mis võiks teil teada olla " — , vaid oli vaadanud hämmelduses lauale ja vastanud , nagu öeldakse , värahtavate ripsmete varjust : " Ametnik — " Nii et , mulle paistab , me andsime oma perekonnanimede varjajaile nende veidruse üksmeelselt ja peaaegu üleni andeks . Ja varsti — või ka pisut vähem varsti pärast seda tõin ma nii-öelda oma poole pealt , see tähendab naaberkorterist meie kohvilauale puutumatu pudeli " Belõi Aisti " . Kui ma sellega pärale jõudsin , oli ta ära . Köögis . Järgmist kohvikannu sättimas . Ma avasin pudeli , võtsin seinakapist konjakiklaasid , kallasin need täis ja otsustasin : paras silmapilk kohtade vahetamiseks on käes . Nii et kui ta tagasi tuli , kohvikann käes , istusin , võib arvata et natuke uulitsapoisiliku näoga , tema tugitoolis . Aga näis , et ta mu teisale istumist üldse ei märganud . Ta kallas meie tassid naeratades täis ja võttis minu senisel kohal , tähendab väikese diivani kohvilaua poolses otsas istet . Mina ütlesin : " Noh , proovime siis minu kurekest ka — " ja istusin diivanile tema kõrvale . Proua Helene võttis klaasi kätte , noogutas mulle ja ütles — aga pigemini kelmilt kui murelikult : " Kureks see teie kurg mu vist võtab — " Me jõime esimese konjakipitsi põhjani . Ma ei tea , kuidas see tema peale mõjus . Aga iseenese kohta mäletan täpselt : Ma adusin äkitselt — ja sain samal ajal korraga aru , et Helene oli sealsamas , mu kõrval , puus vastu mu puusa , küünarvars vastu mu küünarvart . Ning et ta ei tõmbunud eemale — nagu olin peljanud või ehk ka lootnud . Sest tema tagasitõmbumatuses oli kohustav alge . Ma tajusin seda massiivse selgusega . Ja samal ajal meenutasin vastutustundetu hõlpsusega , peaaegu alatu mõnuga toda ammutajutud tõde : et kõik inimlik joomalembus võib ju mingil määral olla olemas ka ütleme fantaasiaergutuse või üksindusetröösti või õdususeotsingu nimel — aga peamiselt juuakse seksuaalsete pärsside lõdvendamiseks . Ses kahes teadmises võtsin ta pehmest lõuast kahe näpuga kinni — ta nahk oli mu näppude vahel uskumatult sile — ja pöörasin ta pisut õhetama hakanud ja jumal teab mille järele lõhnava näo enese poole . Ta suured hallide , rohelisetäpiliste iiristega silmad toredate kaarjate , tušiga narrimata ripsmetega on üsna-üsna siinsamas . Ta ilus selgete purjedega nina — mille nöbiduse ja teravuse suhte Suur Savivoolija on ideaalses tasakaalus paika pistnud — on lausa siinsamas — Ma pööran pea mõne kraadi paremale , et ta nina minu omaga ei põrkuks , vaid mahuks ilusasti selle parempoolsesse kurma — Ta tumeroosa suu — nüüd panen vasaku käe ta kuklajuustesse , ta kaelakiharaisse — ja vajutan : et seesinane tema tumeroosa suu ei suudleks mind poolikult , vaid tõsiselt ja hoogsalt — ja ta teeb seda minupoolse hoo-lisatagi täiesti loomulikult ja jõuliselt . Nii et meie hambad silmapilguks kohtuvad — tema toredad valged hambapastareklaamihambad ja minu ülemine õnneks usaldusväärse kinnitusega protees — Aga sealsamas kohtuvad juba meie keeled ja lähevad sedamaid õhinal segi . Sest minu edevuses pakutud keelemänguga tuleb ta silmapilkses valmisolekus kaasa . Viie sekundi pärast haaran ta diivanilt sülle — oijee ! Ja samal ajal , kui hüüan endale , et ta on ju koguni õbluke tõsta — rõõmustan siiski , et korter on õnneks nii väike — see tähendab , tee kohvilauast magamistuppa nii lühike , nagu ta on — Ma tüürin Helenega esikusse ja sealt paremale — see lahtine seal on ju magamistoa uks — Ma suudlen teda piki esikut kõndides uuesti . Ja kui me üle magamistoa läve astume , on me keeled jälle fantastiliselt sebi-segi . Ja samal ajal , kui ma ta magamistuppa viin — ja meie keelemäng jatkub — , sirutab ta ümber mu kukla asetatud käe välja ja lükkab magamistoa ukse hooga kinni . Ma asetan ta voodile . Ma vaatan vist ringi ja mõtlen teadvuse taustaplaaniga : ses magamistoas on ( nagu muuski korteris ja nagu tolleski siin kõrval , kus mina pesitsen ) sisutuseks mahakantud teatrikraam . Ja see voodi siin , mis täidab peaaegu terve tillukese toa — nii , et ta tundub olevat mitte ainult , nagu öeldakse , jalgpalliplatsi , vaid terve poloväljaku mõõtu — see voodi on vist tont teab missuguste sängimängunäidendite oma ... mis alles nüüd , alles pensionipõlves , alles aplaagris teeb oma algse olemuse teoks — Sest laval pole tema kasutajad ju iial nii kaugele saanud — ha-ha-ha-haa — Aga ma ei hakka ju kirjeldama , kuidas me pääseme riietest vabaks . Ega kirjeldama , kuidas me jõuame õhkkerge tehissulgedest teki alla . Ega ka seda , kuidas Helene kolmveerandpimedas , diskreetsest diskreetsemal moel — või ehk üldse ainult juhuse kombel — puudutab mind teatud kohast — kui juhuslikult , siis juhuslikult , kui teadlikult , siis selleks , et kontrollida , kas mul on kondoom korralikult peal ... Ma ei hakka seda ju kirjeldama ! Sest pärast seda , mis kolleeg Sauter meile neis asjus on pakkunud ( ja kindlasti veel pakub ) , oleks sellest vanal viisil rääkimine — möödapääsmatult — pentsik . Ja moodsal viisil rääkimine — paratamatult vastik ikkagi . Ja mingit veel moodsamat viisi sellest rääkimiseks ei viitsi ma leiutada . Kui ma ümbrust hoomama hakkasin , sain aru : see oli seesama tilluke magamistuba , kuhu olime proua Helenega maandunud . Aga nüüd olin igatahes ilma temata siin , hiiglavoodis . Mis hommikul miskipärast meenutas polomänguplatsi veel enam , kui ta juba õhtul oli meenutanud . Ning sain aru : poole selle valge toakuubi tagaseinast moodustas mattklaasist lükanduks , mille tagant , kolme sammu kauguselt , aga teispoolt ust , kostis duši mõnulevat pahinat . Tähendab , seal ta oli . Ja sealt ta ilmus . Kümblusgeeli lõhnapilves ja lilla-roosa-vöödilises hommikumantlis . Nii et mina hüppasin voodis püsti , ihualasti nagu ma olin ja libisesin ta selja ja taha suudlesin ta kõrva . Ja sosistasin sinna : " Sinu lahkel loal lähen mina nüüd natuke sinna kohmitsema — " Ja tema vastas tilinal naerdes : " Ja mina lähen nüüd kööki vaatama hommikusööki ja selle juurde ka kohvitsema — " Ha-ha-haa ! See oli ju lihtsalt vaimustav ! Nii et lükkasin duširuumi ukse — ma olin juba selle taga — uuesti paokile , pistsin pea magamistuppa tagasi ja hüüdsin : " Käin duši all ja tulen ka siis sinna nakitsema ! " Ja tema vastas peaaegu silmapilkselt : " Ma oma külalist ei saa ju hakata ses — " Ta pidas tillukese riimiotsimispausi ja jätkas koketselt : " takitsema — " Ning kui ma tahtsin talle selle peale teiselt poolt ust aplodeerima hakata , jatkas ta mu tõeliseks vaimustuseks veel " ehk küll mul polegi seal miskit muud maitsvat või müstilist kui mingit eilset salatiblubluud ja müslit vist — " Ja mina lasksin dušil voolata endal üle pea ja selja ning tajusin valdavamalt kui iial varemini : see naine teeb meile sõnamängu , sõnaviguri , sõnarõõmu maailma kahekesi nautimiseks enneolematul moel ja mõõdul valla ! Ma sain — ühelt poolt — muidugi aru , et see oli üsna ahta tähendusruumiga asi . Et sel polnud mingitki sügavamat tunnetuslikku mõõdet . Aga teiselt poolt oli mõttetu salata , et selle puhtalt mängulised võimalused olid piiramatud . Ja tolle piiramatustunde tiivul sõin ma temaga tema blubluud ja tema müslit — sel korral ja kõigil järgnevail Helsingi-hommikuil , ja lõunaid ja õhtusööke tema köögis ja minu omas ja Pajamäe pisikestes pubides . Ja ka mõnes kesklinna restoranis . Ja ikka neilsamul tiivul olin endastmõistetavusega kohal tema Ville-sauna luuleõhtul . See kulges muide kõigiti laitmatult ja meeldivalt . Mina ei olnudki ju tema retseptsiooni Soomes kuigivõrd seiranud . Aga sel oli ilmselt oma kaugemgi tagamaa . Igatahes sai mulle selgeks , et tema värsside tõlkimisega oli tegelnud rida nimekaid soome luuletajannasid , pluss sekka mõned meesluuletajad ka . Ja valik , mida sel õhtul ette kanti , jättis ootamatult tõsiseltvõetava mulje . Ja seda muuseas ka publiku suhtumise mõttes . Kardan , et kodumaine kuulajaskond oleks suhtunud Helenekesse soomlastega võrreldes , noh — mitte ju tõrjuvalt , aga igatahes jahedama kaasaelamisega kui viimseni väljamüüdud Wille-saun seda osutas . Sest siin olid vaata et pooltel vanematel prouadel peaaegu pisarad silmas — nonde Helene enam-vähem lihtsate kodu- ja kodumaateemaliste luuletuste peale , mida kodus kõik koolipoisid ja kooliplikad oleksid arvatavasti liiga läbipaistvaiks ja lahjadeks nimetanud . Saa neist soomlastest aru ... Luuletuste esitajad — needsamad , kelle perekonnanimede hülgamise kombest eespool juttu tehti , olid meie poole samasuguste kõrval hoopis mõistetavamad . Aga ikkagi ka erinevad . Kas või selles , et nad ajasid meie poole omadega võrreldes veel vähema paatosega läbi . Meie omade etlemismaneeris ekslesid minu meelest aina veel ringi mitmesuguste vene koolkondade pateetika kajahtused — ma kahtlustan , et kõige otsesemas mõttes Panso enese ja tema kaudu ta Moskva õpetajate pärand . Rööbiti muidugi , veel pisut nooremate etlejate juures , iga paatosekübeke täiesti " läänemaise " redutseerituseni . Ja meie ning nende poole erinevuste kõrval olid muidugi olemas ka sarnasused . Kas või üks ühine ja suur : hämmeldus riimiga seoses . Võiks arvata , et soomlastel veel suurem kui meil . Sest riimimata värsi kui moodsa luule ainuvõimaluse mõju on neil ju ikkagi palju kestvam ja massiivsem kui lõuna pool lahte . Kuid ei . Vähemalt Helenekese luuleõhtu muljel hämmeldus üsna ühesuurune nii seal kui siin . Sest soome etlejad , Wille-sauna põhjatus mustaseinalises karbis , ühegi värvilaiguta pimeduse keskel halastamatu lavavalguse pimestava naelaga musta põrandasse kinni löödud , ebalesid Helene tõlkeis neile suhu pistetavate riimide ees täpselt niisamuti nagu meie omad Helene enda eestikeelsete riimide kallal . Kusjuures luuletaja on ju näinud iga riimi kallal tõsiselt vaeva . Sest Helene ei riimi ma- ja sa-riimide tasemel . Aga luuletuse esitaja püüab lugeda riimid nii märkamatuiks kui vähegi võimalik . Ta hääldab riimivaid sõnu nii põgusalt kui saab . Umbes nii , nagu oleks riim midagi tema kasvatuse puhul ebasündsat . Midagi niisugust , mida ta sisimalt eirab , nagu ta eiraks talle suhu pandud siivutuid sõnu — ta hääldab neid ju küll , sest tema etlejasituatsioon nõuab talt seda — aga ta ei saa loobuda pidamast neid kõlvatuiks ja sügavalt aegunuiks pealegi — Aga muidu oli Helene menu sel luuleõhtul vaata et vapustav . Ja järgmise päeva " Helsingin Sanomat " arvas heaks õhtu toimumist mainida . Mis on siin veel tähelepandavam asi , kui meil oleks analoogilise sündmuse märkamine ütleme " Eesti Aja " poolt . Minu tööalane edu ei olnud ju võib-olla vapustav — see ei kulgenud ka mingi publiku silma all , kelle reaktsiooni järgi oleks saanud selle tõhusust mõõta — , aga mu enese jaoks oli see igatahes enam kui rahuldav . Ma istusin viie nädala jooksul iga päev kella kümnest neljani ülikooli raamatukogus . Lugesin selle ajaga seal circa neli tuhat lehekülge mitmesuguseid artikleid ja valmistasin endale ( seda ma mäletan oma väljamaksukviitungite järgi väga täpselt — üks mark lehekülg ) üks tuhat kuuskümmend seitse lehekülge mitmesuguseid koopiaid . Umbes veerandi sellest materjalist moodustas lisaks eesti- ja ingliskeelsele läti- ja leedukeelne aines ( omavahelises proportsioonis kaks kolmandikku ja üks kolmandik ) . See tuli mul igatahes alles kodus endale refereerida lasta ( loodetavasti leian selleks inimesed — ja raha ) ning refereeringu põhjal otsustada , mis jääb kõrvale , mis tuleb refereeritu alusel tehtud märkmete võrra arvesse ja mis tuleb lasta korrektselt eesti keelde tõlkida . Igatahes tundus hangitud materjal olevat piisav soliidse artikli kirjutamiseks Kaalepi " Akadeemia " tasemel . Sain oma asjaga natuke rutemini valmis , kui olin kavatsenud . Helene venitas oma Helsingi-aja kavatsetust kolm korda pikemaks . Nii et tagasi sõitsime koos . Sellest väikesest restoraniskäigust saadik , mis tema luuleõhtule järgnes ja millest neli-viis soome ja paar eesti etlemistudengit ja paar Kansallisteatteri inimest osa võttis , polnud Helene teinud enam ei soomlaste , ei eestlaste ees saladust . Ega teinud ta seda ka meie tagasisõidul teps , olgugi et reisijate eestlastepoolel vähemalt iga kolmas-neljas pidi teda nägupidi tundma . Me käisime koos söömas ja sõitsime ühes kahe-inimese kajutis . Ning alles pärast seda , kui olin toda tema liberaalsust tacite piisavalt imeks pannud , aga sõnatult juhtuda lubanud , meenus mulle , et see oli võib-olla hoopis normaalsem , kui oli minu harjumuseks kujunenud salatsemine ... Tallinna sadamas tõstsime oma kohvrid terminali esises taksopeatuses asfaldile ja mulle meenus äkitselt rabava selgusega : õieti peaksime sõitma nüüd minu juurde Vana-Postisse , astuma mu korterisse sisse ja jooma seal pudeli šampanjat — Helene minu juurde saabumise tähistamiseks ... Pudel selle tarvis oli mul vist külmkapis isegi olemas . Ma küsisin : " Tähendab — kes sõidab nüüd kuhu — ? " Helene ütles täiesti loomulikul häälel : " Mina sõidan nüüd Tarmo vanaema juurde ja võtan poisi vanaema õlult oma hoolde tagasi . " Tarmo olemasolu oli viimase viie nädala vältel aeg-ajalt mu teadvusest läbi vilksatanud . See Helene lause tõstis poisi reaalsuse äkki valdavaks . Aga mul tuli saada sõnatuks tegevast silmapilgust ometi üle . Ma küsisin : " Ja kus me kohtume ? " Helene ütles , ja minu meelest kuidagi liiga rahulikult — aga võib-olla pidanuks ma tõlgendama tema rahu just positiivselt , niimoodi , et see pidi tähendama : aga on ju ükskõik , kus , ja see ju laheneb kindlasti — Ta ütles : " Ega ma ei tea . Minu juures me praegu ei saa — " " Miks ? " " Seal on Tarmo . Ja Lingo võib sinna iga minut sisse marssida . " " Ah tema ka — ? " " Nojaa . Tal on ju küll oma direktorikorter Tahtamaal . Aga ühte minu kolmest toast peab ta ikka veel oma Tallinna staabiks . Kui tal siin asju on ajada . Ja praegusel hetkel ma õieti ei teagi , kus ta viibib . Kas Tahtamaal või Tallinnas või Stokholmis . " Mina küsisin : " Ja kus me siis kohtume ? " Helene vaatas : " Kas sinu juures ei saa — ? " Mina vastasin : " Miks ei . Tore . " Tema küsis : " Millal ? " Mina ütlesin : " Näiteks homme . Hommikul tuleb mul koristaja . Pühib tolmu ära . Et võib külalist sisse lasta . " Tema küsis : " Tähendab , millal ma tulen ? " Mina ütlesin : " Millal sa tahad . Kas sa mäletad , kuidas minu juurde tuldi ? Sa ju oled seal korra või teise käinud — meie koosolekuil — " Ma hakkasin talle seletama , kuidas tuleb tulla . Ta ütles naerdes : " Ma mäletan ju — " Takso oli juba ette sõitnud . Meie sadamat teenindavaist taksojuhtidest on pooled juba õppinud sellisel juhul autost väljuma ja reisija kohvri pagasikasti tõstma . See sohver veel nii kaugel ei olnud . Tema kuulus veel nõukogudeaegsesse poolde . Nii et ma tõstsin Helene kohvrid ta kõrvale tagaistmele — " Mis kella ajal siis ? " Ja tema ütles , mulle tundus , et muigega , auto peaaegu juba eemaldudes : " Aga miks mitte — kell seitse — ? " Kui paljukest on meil tavaks mõelda oma isa ja ema elu üle ? Minimaalselt . Minimaalselt isegi siis , kui nad elavad aastaid meie lähedal , koguni ehk meie kõrval . Aga eriti minimaalselt siis , kui nad on meie elust ammu-ammu eemal , kui nad on üldse — ammu ära . Ühed aja loomulikul ärastaval toimel , teised — meie ruumivööndi hiljutise — või nüüd juba paljude jaoks ammuse , aga eriti suure vägivaldsuse tõttu paisatud , kistud , käristatud selle vägivaldsuse ohvritena meie , allesjäänute elust välja . Ühed otsesemalt , teised — kaudsemalt , aga nii , et tulemuste ja põhjuste seosed on meie teadvuses ning alateadvuses üha tallel , nagu kõrvetavate , olgugi aegamööda ununevate valutäppide read ... Minu ema Armilde , neiupõlvenimega Lannus , oli Põhja-Järvamaalt Ambla alevist väikese lukussepatöötoa omaniku tütar . Mu ema poolt vanaisa , lukksepp Peeer Lannus , oli umbes <arv> abiellunud väikese atsaka taluneiuga kuskilt Aravete mailt . Loomuldasa oli ta , tähendab vanaisa , see , kes ta oli , natuke sekeldaja , natuke käsutaja ja võrdlemisi napi huumorimeelega mees . Võib-olla oli ta , nagu hiljem mina , lugenud mõnest Luiga ja kompanii tekstist , et vanad järvakad olevat olnud vaenlaste suhtes kokkuleplikumad kui muud ümberkaudsed eestlased . Igatahes oli ta <arv> jätnud oma noore naise ja seitsmeaastase tütre ning oma töötoa sinnapaika ning asunud parandama järvakate mainet . See tähendab , ta oli siirdunud Vabadussõtta . Ja muuseas parandanud pärast seda kakskümmend aastat oma töötoas muidu eest Põhja-Järva kaitseliitlaste püsse . Aga oma tütre Armilda , tähendab minu ema , pannud kitsikuse kiuste Paide gümnaasiumi . Ja kui tütar siis kevadel <arv> , kohe pärast gümnaasiumi lõpetamist , oli vanematele teatanud , et tema läheb nüüd mehele , oli isa , vastu ootusi , kiitnud selle otsuse sedamaid heaks . Sest tuli välja , et seda vanemleitnanti Suurupi rannapatareist , kellele Armilda oli tõotanud käe ja südame , mäletas vanaisa Vabadussõjast . Ja ütles tema kohta vanaema suunas : " Mamma , seda poissi ma tean . See on kindel poiss . " Ja sellega oli asi otsustatud . Olgugi et kindel poiss oli lisaks Saaremaa poiss ning et tema saarlaste-naljadest ei saanud vanaisa iga kord sedamaid aru . Aga see oli tähtsusetu viga . Võrreldes teise ja palju üldisema ja fataalsemaga , et inimlikku elu oli kõigile meie aega ning ruumi sündinuile ( ja ka neile , kes sündisid just aastal <arv> — nagu mina ) antud — ja muidugi nende eneste teadmata — veel ainult seitse või kaheksa aastat . Sel ajal , millest ma rääkida tahan , olin ma juba kaheksa-aastane poiss . Me elasime Suurupis , poolteist kilomeetrit teisest rannapatareist eemal hõredas männikus ja väga hõredas , õieti suvilaks ehitatud puumajas , kus meil oli kolmetoaline korter . Hiljem kuulsin , et selle eest peeti isa palgast esmalt viisteist , hiljem kakskümmend krooni kuus kinni . Nii et arvatavasti oli see kuidagi sõjaväe käsutuses olev maja . Mina olin parajasti lõpetanud esimese algkooli-klassi , kui kõik , nagu ma varsti aru sain , veerema ja varisema hakkas . Isa oli seni olnud teise rannapatarei ülema kohal . Siis oli sinna ilmunud venelasest major Matvejev või Medvedjev või midagi kolmandat , aga M-tähelist , vist kindral Jonsoni allkirjaga paber käes , ja lasknud patarei endale üle anda . Aga nõnda , et isa jäi siiski ülema asetäitjaks edasi . Ma mäletan siiamaani — aga võib-olla ka kujutlen end mäletavat , kuidas sellest koduses õhtulauas kõneldi , vaikselt ( sest nagu ma juba ütlesin , oli maja üpris hõre ehitis ) , aga koduses ringis kõneldi asjast siiski veel üsna selgete sõnadega . Isa ütles : " See Matvejev või mis ta nimi oli — kõige vastikum isik see vist ei paista olevat — " Ema oli vait . Ja mina ütlesin : " Isa — kuidas sa siis niimoodi — ? Ainult Laidoneri enese käsul oleks tohtinud — " Ema ütles : " Aabel — ole sina nüüd vakka . " Ja isa ütles kummaliselt liikumatute huultega : " Laidoner viidi üleeile Venemaale . " Ja me saime varsti teada , et ta oli olnud üks esimesi , kes sinna viidi , kuid ei jäänud muidugi viimaseks . Kindralite , aga ka madalama auastmega ohvitseride vahistamine jatkus aastapäevad . Seda toimetati justkui läbinähtamatuil valikupõhimõtteil , just nagu rõhuasetusega kõrgemaile auastmeile , aga siin-seal riivas see ka nooremaid ohvitsere , isegi lipnikeni välja . Ja niisamasuguste vapustustega kulges sel aastal ka kool . Mina käisin sel aastal teises klassis , ja mitte enam Murastes , vaid Tallinnas , Veerenni algkoolis , ja elasin isa õe tädi Pireti juures Allika tänavas . Tema mees Oskar oli Lutheri vabrikus vineerimeister ja ta ise , tädi Piret , oli sealsamas Veerenni algkoolis õpetaja . Nii et ma nägin oma silmaga pealt , kui kivihalli näoga ta seisis , muidu ju pigem õhetama kippuv naine , teiste niisama kivistunud nägudega õpetajate seas pidulikul aktusel , kui uus direktor tõstis Presidendi pildi koolisaali seinalt , kuhu see oli eksikombel rippuma jäänud , ja seadis kõigi laste kõige suurema sõbra pildi selle asemele . Ja too rippus seal õppeaasta lõpuni . Siis lõppes see punane õppeaasta ära , aga selle asemel , et oleksin sõitnud koju Suurupisse , tulid isa ja ema Suurupist linna . Ja ma nägin , et ema oli selle aasta jooksul esimest korda rõõmus : " Jumal tänatud — nüüd on klaar , et lähemal ajal nad sind vahistama ei hakka — " Ta tõmbas isa seal Allika tänava ahtakeses toas nelja Lutheri tooli vahel valssi tantsima — sest isal pidid olema paberid taskus ja käsk käes : sõita ülehomme Peipsi äärde Värska sõjaväelaagrisse ja sealt , koos rühma valitud suurtükiväe-ohvitseridega , Dzeržinski-nimelisse Moskva suurtükiväeakadeemiasse . Mis pidi praegu asuma — kus kohas see oli ? Isa ütles : " Go-ro-hho-vetsis . Vladimiri oblastis . " Ema lisas , tantsides ja rebides isa toolide vahel enesega kaasa : " Ja pooleks aastaks ! " Nii et Piret küsis kõheldes : " Kas see pole liiga kauaks ? Praegusel jubesegasel ajal — ? Sõjajutud on ju ka liikvel — ? " Ema hüüdis : " Aga neid , keda õppima saadetakse , ei hakata ju varsti vangi panema ! Vähemalt nii palju on igatahes selge ! " Mille peale isa andis emale ta heledasse , udemelisse , linnupesataolisse kuklaauku musi . Selsamal pärastlõunal istusime Balti jaamas kolmekesi Tartu poole sõitvasse rongi , isal tema komandeeringukohver ühes ja uus tipp-topp triigitud paraadunivorm seljas . Lehtse jaamani sõitsime temaga kaasa . Sealt tahtsime sõita bussiga Amblasse vanaisa ja vanaema juurde , ema ja mina . Nii et Lehtses astusime kõik kolm perroonile , et isaga hüvasti jätta . Isa võttis ema käe oma paremasse ja minu oma vasakusse kätte ja kõndis meiega kiirustades ( sest rong pidi seisma siin kolm minutit ) asfaltkattelise perrooni lõpuni , sinna , kust algas üle muruplatsi kulgev kruusarada . Seal laskis isa meie käed vabaks , kummardus ja korjas endale midagi pihku . Ning pigistas seda . Kõvasti . Ma nägin : ta sõrmenukid olid pika viivu valged . Siis pööras ta käeselja alla ja tegi pihu lahti . Ta pihus polnud muud kui kolm tillukest valget kruusakivi . Ta ütles , sosinal : " Võtke kumbki kivi . " Ema ja mina võtsime kumbki kivikese . Kolmas jäi talle pihku ja ta pistis selle tasku . Ema küsis : " Ja mis me sellega teeme ? " Isa ütles : " Hoiate alles . Kuni ma tagasi tulen . Mina hoian enda oma ka . " Siis ta ronis vagunisse ja lehvitas meile ukselt , kui rong liikuma läks . Ma mäletan — pikk punakasblond kaptenimundris mees , teravate juuksenurkadega allpool sarnu . Justkui oleks ta praegu juuksuri juurest tulnud . Nagu ikka . Meie kõndisime emaga sõnatult üle raudtee ja istusime ühiskaupluse maja juures bussi ning olime poole tunni pärast vanaisa ja vanaema pool . Ja seal oli minu meelest kõik täiesti nõnda nagu ikka ; madal hall maja , otsapidi tänava ääres , keskel uks , kahel pool väheldased kuue ruuduga aknad , ukse kohal silt — Aga jaa : silt oli igatahes uus . Mitte enam luitunud hallil plekil " Mehaanikatöökoda Peeter Lannus " . Vaid helesiniseks võõbatud ja peene punase servatisega ümbritsetud valgekirjaline plekk-tahvel : Mehaanikute artell ÄÄSITULI Aga seestpoolt oli seal tõesti kõik endine ; vanaisa oli juba tööpäeva lõpetanud ja end kaevu juurde pesema läinud . Tema töömehed , noorem vend Priit ja vanema venna , tähendab Kustase poeg Lembit nikerdasid veel , kumbki oma tööpingi taga , vanemal mehel habemetüügas ühest põsest nõgine ja nooremal tutserivurrud viilipuruga koos . Ja ma märkasin : tükid , mille kallal nad õiendasid , olid muidugi mingid mootorratta või rehepeksumasina osad või tont teab mis asjad . Aga püssid enam mitte . Sest püssid olid siit juba aastapäevad kadunud . Sest ajast , kui ülemjuhataja oli käskinud nad uutele võimudele loovutada . Nii et nad olid korjatud politseijaoskondadesse kokku ja jagatud miilitsajaoskondadest rahvaomakaitse meestele välja . Vanaonu Priit lükkas endal tahmase käeseljaga üle tahmase nina ja ühmas mulle : " Näh , sina , Aabel , pidid olema nüüd täitsa Tallinna noorhärraks hakanud — ? " Minu meelest oli see vanaonu Priit olnud alati mõnus vanamees . Aeg-ajalt olin vist tundnud hingel kripeldust selle üle , et ta tundus mulle koguni vanaisast meeldivam — mida ma vist tegelikult poleks tohtinud tunda . Igatahes vastasin talle : " Selle aasta ma käisin , jah , Tallinnas , Veerenni koolis . Ja isa tuleb ka vist sealt Suurupist ära . " " Sohoh . Kuskohta tema siis peaks minema ? " " Seda ma ei tea , " ütlesin mina , " aga Suurupis pidi olema nüüd rohkem vene värk . " " Ah nii . Aga misasja see ema sul siin rääkis — ta vilksatas ju silmapilgu eest siit töötoast läbi — , et te olite oma isa hoopis Moskvasse saatnud — ? " " Jaa , seda küll . " Ja ma lisasin täpsustuseks , ja ma mäletan , et mitte ilma jõmpsikaliku tähtsustundeta — " Suurtükiväe akadeemiasse . " " Jaahah — ? " ütles vanaonu — " No seal peaks ju olema ikka veel venem värk kui Suurupis — ? " Ma aimasin vana Priidu kergelt kentilevas toonis kahtlust , et isa võiks sealt kuidagi punaseks võõbatuna tagasi tulla , ja lisasin : " Need kursused kestavad seal ainult pool aastat — " Mille peale vana Priit ütles poole suuga muiates : " No kursused nimelt . Nendega see algab . Aga mis puutub poolt aastat — tead , viimase aasta sees on siin nähtud , et teinekord pole poolt aastat tarviski — aitab poolest päevast küll — ei , ega ma sinu isast ei räägi . Meil oli siinsamas Karilas vana kena koomeister — aga nii kui ülendati direktoriks , nüüdsama , kevadel — hakkas , vaene mees , punast pritsima , nii et häbi kuulata — " Mina ütlesin , isa pärast natuke pingul , kuigi ta oli ju öelnud , et ta isast ei räägi : " Ei tunne ma seda koolmeistrit . Ega tea , kus see Karila ongi . " Ja lipsasin õueuksest hoovi . Seal oli töökoja õu mingite masinatükkidega ja kõrvaltänavale viiva väravaga , ja paremat kätt tosinkond õunapuud ja vändaga kaev , ja edasi , õunapuude ja heinamaatüki vahel , väike roheliseks võõbatud elumaja musta , tõrvatud pappkatuse all , juba väljast arvata , et rohkem sinna ei mahu kui klaastrepp ja kaks tillukest tuba ja köök . Aga klaastrepil ( see asetseb õieti maja otsas ja jääb töötoahoovis õiendajate eest õunapuude varju ) , klaastrepil on lõuna- või tegelikult juba õhtulaud kaetud . Ja vanaisa , halli vööti raadiokuulamise särk seljas , istub juba laua ääres ja laob endale kartuliputru kastrulist taldrikule . Ja siis lükkab vanaema elutoast klaastrepile ehk verandale avaneva ukse vasaku käega valla ja astub laua juurde , valge kivikann pruuni praelõhnalise kastmega paremas käes . Ja vanaisa võtab oma nikeldatud raudlusika kätte . Ta kandilised käed on hoolega pestud , nagu söögilauda asudes ikka , aga töö jälgedest trähnilised , nagu ikka , ja naha alla sattunud rauakübemeist , mis on sinna jäänudki , sinakatäpilised , nagu aina . Ja ta teeb oma suure raudlusikaga oma kergelt kullakarva kartulipudru-portsjoni keskele paraja lohu — ja vanaema kallab sellesse kannust väikese aurava ja särava tumepruuni järvesilma — väikese Kaali järve — ma olin ju seda mullu suvel , kui me Tahtamaal käisime , isaga vaatamas käinud . See asub ju meilt ainult mõniteist kilomeetrit eemal . Ega me sinna muidugi autoga ei sõitnud — nagu nüüd vist hõlpsasti kujuteldaks . Isa võttis mu jalgratta raami peale või õieti väikesele vanaisa tehtud nahksele sadulale , mis oli kinnitatud jalgratta raami külge rattasõitja ette . Nojah . Aga kui mina tahtsin nüüd ka lauda istuda , sest mu kõht oli rongi- ja bussisõiduga tühjaks läinud , ütles vanaema , kes õiendas laua ja köögi vahet ( Priit ja Lembit ning ka ema istusid juba lauas ) : " Aabel — sa oled kõõlunud päev otsa mööda ronge ja busse ja käperdanud nende istmeid ja käsipuid , ja tahad nüüd niimoodi sööma hakata — ! " Mina hüüdsin : " Ja-ja-jaa ! Olen küll ! Aga sööma hakata niimoodi ei taha ! Vaid jooksen kohe vutt-vutt-vutt käsi pesema ! " Ja ma vaatasin talle niisamuti volksti silma sisse , nagu tema oma suurte hallide ja pisut pulkas silmadega mulle otsa vaatas — mis mulle ju teinekord natuke hämmeldust valmistas , aga siiski tajumast ei takistanud , et see atsakas ja oma tütrest palju ägedam naine — ikkagi vanaema — oli mulle tõsiselt lähedane . Pesin käed kaevu juures puhtaks ja tulin verandale ning istusin lauda . Ja seal see pere siis istus ja sõi oma päälelõunast lõunat või varast õhtusööki . Vanaisa oli vist juba elutuppa läinud oma RET-raadio nuppusid keerama ja ühmas selle kohta : " Uut — ei mitte tühjagi . Jõeäär seletab , et kolhoosisid ei tule . Jo nad siis ikka tulevad . " Ja mitte midagi erilist . Vana Priit ja Lembit läksid varsti minema . Vanaisa ja vanaema ööbisid oma asemel tagatoas ja ema ning mina elutoa kahel sohvaköksil . Hommikul kella kuue paiku tõusime üles , vanaema andis meile süüa ja me ruttasime bussile , et raudteejaama jõuda — pealiskaudsed lehvitused väravalt olid isegi justkui liiast . Hommikune Narva rong tõi meid kella kaheksaks Tallinna . Jaamast läksime sirget teed tädi Pireti poole Allika tänavasse . Tema oli neil suvenädalail koolitööst vaba ning oli oma Oskari juba vabrikusse tööle saanud ning hakkas nüüd emale ja mulle tassi kohvi pakkuma — kui Oskar tuli korraga koju . Kuulsin , et ta kõneles eestoas midagi tasahääli tädi Piretiga , ja takkajärele tundub mulle : kui ta toauksele astus , tundus mulle , et ta oli kahvatum kui muidu . Ta vaatas mulle otsa , aga küsis emalt ja kuidagi poolihääli : " Armilda — kas see jõmpsikas sul suud pidada oskab — ? ! " Ema ütles : " Oskab küll — kui tarvis . Kuidas ta's selle viimase aasta muidu üle oleks elanud ? Aga mis siis lahti on ? " Selle peale seletas Oskar ikka veel tasandatud häälel : Luther vabriku transpordiosakonda oli tulnud täna hommikul käsk : planeerigu nad oma tänased veod nii , et kõik kaheksa veoautot oleksid kella üheksateistkümnest vabad . Ja et nad oleksid ootel , bensiinipaagid täis ja sohvrid kohal , Pärnu maanteel parteikomitee õuel . " " Ja mistarvis — ? " küsisid ema ja tädi Piret ühest suust , ainult üsna erinevalt toonil , tädi Piret nagu juba midagi aimates ja oma Oskari kannul tasahääli , aga ema — täiesti aimamatult , möödaminnes , ükskõikselt , vaata et lõbusalt — Oskar tasandas hääle peaaegu sosinaks : " Meil on seal üks Aavgust Jaanovitš . Leningradist tulnud eesti vanamees . Sel on nende tembud teada . See ütles mulle pärast kõrva sisse : Uoskar , paanje tjehele : jöössejl tuuljeb suuremb raaffa eravjeminje — " Ema ütles peaaegu et natuke sõjakalt : " Noh — ja kas sa usud ? " Oskar kehitas õlgu : " Ja miks ma ei peaks uskuma — ? " Ema hüüdis : " Mina ei usu ! Ja sügisel sa ise ju ka ei uskunud ! " Oskar küsis : " Mis asja ma ei — ? " Ja ema täpsustas : " Noh , kui uute passide andmise järel hakati rääkima , et nüüd viiakse kõik eestlased Eestist Fergaanasse või kuhu see pidi olema . Siis sa ütlesid kohe , et sina ei usu — " Oskar hüüdis : " Ja see ju oligi pläma ! Ei viidud ju kedagi kuskile ! Sest see Fergaana on liiga hea ja soe paik ! See on ju kaugel lõunas . Sinna nad juba meiesugust kahtlast rahvast ei vii . Sinna nad põgenevad ise , kui tarvis — " Ema küsis : " Ja kuskohta meid siis seekord peaks viidama — ? " Oskar kehitas õlgu : " Kas neil neid tundraid ja tühermaid ja soomülkaid vähe on , kuhu meid toppida — " Ema oli vait , kuid Piret pomises : " Ära aja hullu juttu — Ja mis me peksime sinu arvates tegema — ? " Oskar tähendas : " Noh , kui siin midagi juhtub , siis ma ei usu , et meie , tähendab sina ja mina ja Armilda oma Aabeliga , oleksime esimeste hulgas , kes veoautodele aetakse . Aga — võib-olla ei teeks siiski halba , kui me — " " Noh — mida sa tahad öelda ? " " Seda , et olgu meie võimalus kui pisikene tahes — ma mõtlen võimalus , et meie ärasaadetavate hulka kuulume — , kui seda võimalust saab — vähemalt esialgu — noh — paari käe- või jalaliigutusega ära hoida või kas või edasi lükata — , siis võiks ju vist ikka vastava liigutuse teha — ? " " Mis liigutuse ? " küsis Piret kannatamatult . " Noh , kui see peaks olema täna öösel — siis — lihtsalt mitte olema seal , kust sind võidaks otsima tulla . Olla ükskõik kus . Lihtsalt mujal — " " Aga meie — " küsis Piret — " kuhu meie sinu meelest võiksime minna ? Või peaksime minema — ? " " Noh , ma ei tea — " pomises Oskar ja tõmbas oma terava nina , nagu tal tavaks , vasakule viltu — " Esimene koht , mis mulle pähe tuleb , on — me võiksime minna ööseks sinu koolimajja . See on ju praegu tühi . Ja sa ütlesid , et võti pidi olema jäänud sinu kätte . Tähendab , me pääseksime sinna sisse . Ja kui me seal elektrit põlema ei paneks , ei tuleks keegi sealt kedagi otsima . Ega ma ju ei tea — aga võib arvata , eks ole . Igatahes — ebatõenäone , et keegi tuleks sealt kedagi otsima — " Ja nii me tegime . Oskar läks vabrikusse tagasi , aga tuli kella viie järel koju , ja me läksime , emal ja tädi Piretil magamisriided kandekottidega käe otsas , läbi Allika ja Tatari tänava ja üle Liivalaia ning olime päral . Tühjana osutus koolimaja , väheldane kahekorruseline puithoone , hiigla avaraks ja iga samm ja sosin kajas lagedailt seintelt ja naksuvailt puupõrandailt mitmekordselt vastu . Kuni mind käsutati piki koridore jooksmisest loobuma ja kuni ema tegi mulle kuskil kantseleis mingile puusohvale aseme ja käskis mul magama jääda . Mis mul olukorra erutava seikluslikkuse kiuste kuidagi mulle endale märkamatult korda läks . Nii et ma alles hommikul kella seitsme paiku ärkasin ja kuulsin , mis Oskar , Piret ja ema omavahel rääkisid : jaa , see oli öösel tõesti lahti läinud . Ja see pidi veel praegugi jatkuma . Aga siiamaani oli kõik kulgenud kuidagi lausa kahtlaselt tasa . Sest nad polnud õieti kuulnud rohkem kui mõningaid autopõrinaid nii Liivalaia kui Pätsi tänava poolt . Ja , tõsi küll , ka mõningaid majaustele klõmmimisi . Ja ärevate häältega läbisegi teistsuguseid , just nagu käsutavaid ja siis venekeelseid hääli . Kuni need olid uuesti vaibunud ja autod olid sõitnud ära . Ja näinud polnud nad midagi muud kui nüüd juba ju peaaegu et jaanipäevaeelses hommiku ahetuses paari veoauto möödasõitmist — tõsi , inimestega täidetud , inimeste ja pampudega tädietud veoauto , paari veoauto möödumist Liivalaia tänavat pidi Tartu maantee poole . Tädi Piret , vilgas nigrits nagu ta oli , oli minu virgumise ajaks käinud juba piimapoes ära ja toonud kaasa esimese informatsiooni : seal olid mõned vanemad naised sosistanud — " —Üle linna — tuhanded ! " Ma mäletan siiamaani oma tollast täiesti alaarenenud ükskõiksust , seda , kui vähe see ulatas mind puudutama , ja seda , kuivõrd see oli minu meelest paljas teisi puudutav seiklus . Nähtavasti ei suutnud ma veel üldsegi taibata aktsiooni rahvuslikku tähendust . Nii et emal tundus olevat üleni õigus , kui ta tähendas tädi Pireti jutu peale minu meelest täiesti põhjendatud kahtlusega : " No kuule — kus need piimapoe naised neid tuhandeid kokku käisid lugemas ... ? " Kusjuures ma oleksin võinud mõista , et kahtlus oli emale hädavajalik : nii hirmsaid asju ei saanud ju see võim ikkagi sooritada , kes äsja oli tema Jaani erialaseks edasikoolitamiseks välja valinud ... Siiski leppis ema onu Oskari ja tädi Piretiga kokku , et sündmuste kulu selgumiseni jääb ta koos minuga Tallinna ning et me käime koolimajas ööbimas . Ning et pärast seda sõidab ta , tähendab ema koos minuga , vanaisa ja vanaema pole Amblasse kui kõrvalisemasse ja segastel aegadel kindlamasse kohta . Kuni — ju see oli siis ülejärgmisel hommikul , tähendab pühapäeva , <arv>-nda juuni hommikul , kui Pireti ja Oskari uksekell umbes poole kaheksa aegu helises . Me olime ka selle öö koolimajas maganud , aga Piret oli meid seal vara jalule löönud . Tal pidid olema mingid pesutükid Allika tänava pesuköögis pali sees leos ja need pidi olema vaja varakult üle loputada ja hoovi nööridele kuivama riputada . Nii et me olime tulnud enne seitset koolimajast koju tagasi — ja võpatasime uksekella peale paigale : kas olid maja ees kitsukesel tänaval tõesti NKVD-lased , kes olid meile või siis Oskarile ja Piretile järele tulnud — ? Väga tõsiselt me seda ju ei mõelnud — süsteem oli meile veel piisavalt võõras ja me uskusime esialgu teatud tõenäosustesse — , aga ehmatuse-sähmakas käis meil kõigil ihust läbi , nii palju oli süsteem meile juba tuttav . Kuid siis kiikas ema aknapiida varjust tänavale ja hüüdis : " Kuulge — see on ju hoopis Lembit ! " Selle peale lasksid nad onu Lembitu kõbinal sisse . Piret küsis : " Noh ? Kas Amblas käis see inimeste äravedamine niisamuti nagu linnas ? " ( Muuseas , sõna " küüditamine " võeti ehk mõnel pool juba samal hommikul pruuki . Sest see oli ju Soome asjus — seoses Lapua-meeste vägitegudega hiljuti ajalehtedes käibel olnud . Aga meie , mulle tundub , nii vilkad ei olnud . Meie hakkasime alles päeva jooksul küüditamisest rääkima . ) Onu Lembit , pisut magamata näoga , nagu ta tundus olevat , vastas : " No-neh . Just niisamuti . Kuhu's meiegi pidime pääsema . Ja meie Peeter oma Minnaga — viidi ka ära . " Oskar ja Piret ahhetasid , et ah nemad ka — ja mina mõtlesin , et kes need võisid olla ? Et need pidid olema vist lähedased tuttavad , kui Oskar ja Piret nendega ühenduses niimoodi õhku sisse tõmbasid — aga ega mina neid Ambla inimesi ju nii väga ei tunne — olgu neil pealegi vanaisa ja vanaema nimed . Aga siis ütles ema sosinal : " Jeesus — " Ja ma sain kõigest aru . Piret hüüdis : " Räägi siis ometi ! " Ja Lembit ütles : " Sedasama ma teile ütlema tulingi . Aga mis seal ikka rääkida . Ega ma seda äraviimist pealt ei näinud . Meie elame ju aleviku teises servas . Pärast naabrid rääkisid . Et südaöö aegu oli sõitnud veoauto töökoja ette ja kaks püssimeest oli läinud majja , ja Ediste Eedi , seesama , kes oli siin juba aasta otsa RO-laste kambas töllerdanud , oli olnud neil kaasas . Nad olid äratanud Peetri ja Minna üles , või olid need ehk ka ainult mänginud , et nad alles magavad ... nad olid äratanud Peetri ja Minna üles ja käskinud riidesse panna . Et nad saadetakse ajutiselt kodust ära . " Mispärast ? Ja kuhu ? " — " Sellepärast , et siin võib vahepeal juhtuda kõiksugust asja ... " — " Miks ma ei või siis oma maja aknast vaadata , mis siin juhtub — ? " — " Aga kust sa tead , mis sa muutuvais oludes teed ? Tulevad punased sisse — või sakslased — ja sina heidad kiviaia äärde külili — ja kust sa tead , mis sa sihukeses olukorras teed —ja äkitselt on sul püss pihus ja sa hakkad punastele pihta panema — ja ongi sul olukord käes , kus on hoopis parem , kui sa oleksid kodust välja saadetud — " " Aga mina lähen nüüd ja küsin — " urises Peeter , kuskohta nad meid saadavad — Kui seltsimees Julgeoleku rahvakomissar ei ole suvatsenud tulla meid ära viima , siis ma lähen ja küsin tema Esindajate käest — " Ja vanamees oli tikkunud püssimeestega õiendama . Kuni talle oli öeldud , et pidagu lõuad ja kandku hoolt , et eit kummagi äraviidava peale kakskümmend kilo kahe tunniga pakitud saab . " Ja võtke talveriideid kaasa . Nii lühikeseks ajaks , jah . Aga kuu ette või teine taha . Ja kust meie peame teile kasukad leidma , kui te ise pole viitsinud kaasa kahmata . " " Mis sa , Peeter , tühja pärid . Ega nemad ei tarvitsegi teada , kuhu meid viiakse . Jõuame pärale , näeme ise ära ! " Kuni , tänu äraviidavate veel enam-vähem käbedale olekule , asjade pakkimine on vaata et pooleteise tunniga ühel pool , ja tänu teadagi sellele , et Eedi on olnud oma tõlgitöö peal täiesti asjalikult ametis . Nii et viimaks on vanamees eidega kägaras teiste veoautole tõugatute ja omade ning võõraste pampude vahel ja masin sõidab Peetri ja Minna õuest selle peaaegu ju jaanipäeva-aegse öö ebaloomulikku heledusse . Ega ei olnud lausunud Lembitu jutustuse ajal musta ega valget . Ta oli vajunud Lembitu jutustuse ajal vineertoolile Oskari ja Pireti alles hommikust katmata söögilaua äärde . Ja ütles nüüd kuidagi lausa läbilõikavalt : " Ema meie neid elusalt enam ei näe ! " Millele Oskar ja Piret teevad katset vastu vaielda : " Mis prohvet sina selles asjas peaks olema ? Kust sina tead ? Võib-olla ei saadeta kedagi Rakverest kaugemale ! Võib-olla on nädala lõpuks kõik kodus tagasi . " Sest veel ei olnud me ju kõik nii surmkindlad nagu veidi hiljem , et siitmaa saatuses saavad asjad areneda ainuüksi undlikumale poole , ja kõik , kes teisiti arvavad , teevad end oma lapsikusega narriks . " Nojah , mis hullu juttu sa nüüd ajad . Kust sina tead — " Aga ema vastas lihtsalt : " Mina tean — " Ja täpsustas siis : " Oleks üleeile hommikul aimata osanud , siis , kui Minna meile üle raudtee järele lehvitas , siis oleks vähemalt osanud kohaselt vastu lehvitada — nii et tema oleks taibanud , ja meie ka , et see on nüüd viimane Issanda kord , mis meile antakse — " Ema oli näost valge ja ta silmaterad olid heleda hommiku kiuste öiselt suured . Ja ma pean ütlema : praegu tundub mulle , et sellest hommikust saadik jäi ema nägu niisuguseks , nagu see onu Lembitu jutu jooksul oli muutunud : tuhkblond juus , kammitud või ei , alati natuke tuuletusane , nägu , ka kuumaga , ka kiirustades — üllatavalt valge , just nagu päikesest puutumata , aga silmad , üha laienenud pupillidega , tähendab tumedapilgulised , endasse pöördunud , hiljem , vastava kunstiajaloolise mõistega tutvununa , võisin ütelda — natuke ikoonilised . Ja kokku umbes sellised , nagu oleks ta ajanud silmade ümber laiali ripsmetuši , mida ta ju üldse ei tarvitanud , ning jätnud selle siis korralikult ära pühkimata . Niisugused korraga nagu pisut võõrapärased silmad . Ja äkitselt nagu kitsenenud nägu . Kuigi mina oleksin — kui juba , siis juba , tahtnud näha ta tusevil juuksesalkude raamis teissuguse arenguendega nägu , murelikku , nojaa , nagunii , aga tumedaks päevitunut ja otsustunud nägu , selle üllatava , aeg-ajalt ehmatav-heleda pilguvilksatusega , mida ma varakult nägin Lüütjala mailt pärit naiste silmades . Ja hiljemini , ütleme Eerik Haameri " Kartulivõtjail " ja mujal . Kuid , nagu öeldud , seda kõike ei märganud ma muidugi teada ühekorraga tol õnnetul hommikul — olgugi et praegu mulle peaaegu niimoodi tundub : sellest hommikust saadik . Nagu ma ju ka vaevalt märkasin sedagi , et mu nagunii üsna sõnaaher ema oli sellest hommikust saadik veel poole võrra vaikivam kui seni . Sellest hommikust saadik sai mu teadvuses mingiks pöördepunktiks ikkagi alles hiljem . Kõigepealt alles pärast seda , kui olime elanud üle järgmise maalihke , järgmise pinnasevaringu meie taldade alt . Ja kui see teine varing oli kaugenenud sinnamaale , et hakkas kõigi optika- ja psühholoogiaseaduste järgi sulama esimesega kokku . Sest tegelikult sündis kõik üsna ruttu . Nädala pärast saime teada — Aga mis tähendab : saime teada ? ! Nimelt teada ei saanud me nüüd enam mitte midagi . Sest siis oli sõda lahti — ja viisteist aastat võisime meie ainult oletada ja aimata . Ja muidugi ainult halvimat . Sest nädala pärast räägiti emale , et isa pidi olema Värskast Venemaale edasi saadetud küll , aga saadetud sinna ühes kambas teiste seal vahistatud Eesti ohvitseridega . Ja siis kadusid kõik lootused saada isa saatusest kunagi mingit selgust . Eriti neil juba sõjaaegseil nädalail , kui Julgeolek asus tegutsema kahekordse raevuga ja üha ettaimamatumal moel . Me läksime emaga Tallinnast Keilasse , meie Saaremaa-vanaisa poole , sest tema elas nüüd nimelt seal . Talle oli peale Tahtamaa talu kuulunud Saaremaal ka tükk maad kuskil Karujärve ümbruses . Ja see maa oli juhuse moel kuulunud territooriumisse , mille vabariigi valitsus loovutas Nõukogude sõjaväele <arv>-nda aasta jaanuaris kümneks aastaks rendile , nagu siis öeldi , kusjuures Uluotsa valitsus maksis niisuguste maade omanikele korralikku hinda . Vanaisa oli lasknud oma tohtrist tütrel , tädi Iirisel , kes töötas jaoskonna-arstina Lihulas , osta selle raha eest tillukese maja Keilas ja siirdunud sinna elama napilt nädala võrra pärast seda , kui ta oli Tahtamaast ilma iga valurahata ilma jäänud . Ja sinna vanaisa ulualla me siis ühel sumedal suveööl , sõja kolmandal või neljandal nädalal kõndisime , kilomeetrit kakskümmend viis läbi Loode-Harju võsade ja piki põllupeenraid minna . Ja seal me olime , kui venelane läks ja kui , augusti lõpus , sakslane tuli . Ma mäletan hästi oma kahe- või tont-teab-mitme-paikset suhtumist Saksa väkke — sesse halli , Gott-mit-uns — või sesse mundrisse , milles see vägi Keilast Paldiski poole edasi tungis . Muidugi olid need ju vabastajad . Ainult tänu nendele oli hingamine jälle üldse võimalik . Aga sealjuures olid need vabastajad neetult taipamatud . Vähemalt kõigis , ka kõige elementaarsemais , eestlastesse puutuvais asjus . Kuskil , oli see Tapal või kus , olid nad raudteedepoos korra kindlustamiseks ihunuhtluse maksma pannud . Seda me kuulsime vanaisa käest . Ja tema käest ka seda , mis tema sellest arvas . Tema võttis selle tarvis isegi piibu suust ja ütles vajaliku selgusega , aga mitte just väga valjusti : " Idioodid . " Ja tundus , nagu saanuksid nad sellest ka ise varsti aru . Igatahes tühistati see mõisnikeaegne , aga otsekui igavene retrospektiiv mõne nädala pärast — aga ikkagi alles siis , kui see oli jõudnud teha kogu põhjapoolse raudteeliini ulatuses , tähendab Haapsalust Narvani , sakslaste mainele rumalasti kahju . Ja sealjuures olid nad ju hetkel ikkagi meie vabastajad , kellele kooliplikad vaat et üle maa olid toonud nende päralejõudmisel lilli . Või kus lilli ei leidunud , seal koduaedadest murtud sõstraoksi täis punaseid marju — Herzlichen Dank für die Befreiung von dem widrigen Russen ... Aga Eesti Vabariigi tagasitoojaid ei olnud neist loota , jumal tänatud . Selles oli vanaisa üsna varsti täiesti kindel . Ainult et mina ei saanud esialgu üldsegi aru , miks ta selle eest jumalat tänas , samal ajal kui mina olin sakslastes just selle tõttu sügavalt pettunud . Või — see on ju ka vist liialdusega öeldud . Mis pettunud võis üheksa-aastane põnn neis selle tõttu olla ? Kui ometi täiskasvanud mehedki , või igatahes teatud osa täiskasvanud meestestki polnud neis ikka veel lõplikult ja parandamatult pettunud , vaid lootis veel aina , et kui mitte enne , siis järgmisel Vabariigi aastapäeval kuulutab kindralkomissar Litzmann Vabariigi taastamise välja — või ta on jumala eest üks järjekordne sakslaste lits , kes on roninud seda püha asja lahendama . Ja kui ma vanaisalt küsisin , miks ta ütleb " jumal tänatud " , kui kindralkomissar seda ei tee , ütles vanaisa oma hilissügiseses ja siis varatalvises Keila aias kõlksuvate siniste kääridega õunapuude oksi lõigates : " Häh , seda neil veel tarvis . Sellega nad paneksid ju meie asja sootumaks pänta . Ah mispidi ? Aga seda pidi , et homses pärastsõjaaegses maailmas oleks Eesti riik siis mitmekskümneks aastaks üks sakslaste sabaotsapoolt asi . Igatahes kaotajate kambaline . Ja mingi jagu meie , noh , mitte ehk kõige paremaid , aga ka mitte kõige sitemaid päid kantakse nendega koos töötamise pärast võitja poolt rehnutist maha . " " Tähendab , vanaisa — kes siis sinu arvates võitja on ? " " —Inglane , muidugi teada . " " Aga siis ju venelane ka — ? " ( Ma olin ikkagi ju juba kümme aastat täis . ) " Noh , " ütles vanaisa , " küll vana Sonnj Pullj oskab venelase laua äärest laua alla manööverdada . Aga kui ei oska — oma viga — , mis läheks meile muidugi kallimaks maksma kui Pullile enesele — " Minu suhtumist sakslastesse ei muutnud see tulevikuväljavaade muidugi hõlpsamaks . Sest mingil määral olid sakslased ju ka võib-olla see vägi , mille vastu isa oli praegu võib-olla sõdimas . Me ju olime emaga mõnikord arutanud , et kui ta tõesti vahistatuna Eestist Venemaale saadeti ja seal ehk mõne aja vangis viibiski , on ta praeguseks ehk ammu vabaks lastud — kui sõja ajal hädavajalik isik , kui ohvitser , kes oli pealegi edasiõppeks välja valitud — , nii et ta sõdib praegu arvatavasti kuskil idarindel , meie vabastajate vastu üheskoos nendega , kellest meid vabastati ja keda me Jumala eest siia ühelgi tingimusel tagasi ei taha . Sest vabastajad muutusid meile tund-tunnilt vastikumaks — sellest hoolimata , et nende kohalolek oli meie edasihingitsemise ainus tagatis . Kevad-talvel <arv> oli juhtunud koguni säherdune ime , et mingi sakslaste ametimees , aga igatahes eestlane , oli otsinud meid Keilas vanaisa katuse all üles . See oli nn. ZEV-i ehk Zentralstelle für die Erfassung der Verschleppten Esten esindaja . Igatahes mitte kõige jäigem ja üsnagi jutukas isand . Tema kinnitas , neil olevat andmed , et kapten Haljand kuuluvat nende Eesti ohvitserid hulka , kes mullu juunis , nädal enne sõja puhkemist , venelaste poolt Värska laagris vangistati ja Venesse saadeti . Tema edasisest saatusest neil , see tähendab sakslastel , muidugi enam andmeid ei olevat , aga liiga optimistlik ei tohiks kapteniproua ettevaatuse pärast siiski olla . Ja kapteniproua ei osutanud mingit optimismi , vaid laskis enda selle jutuga vaat et kaptenileseks hoiatada . Seesama isand oli siis tundnud huvi ka ema majandusliku olukorra vastu . Ja saanud selle peale emalt vastuse , et seda , s. t. majandusliku olukorda , ei olevat temal mitte mingisugust . Mille peale isand oli seletanud , et niisuguste asjade vastu huvi tundmine olevat koguni tema otsene ametialane ülesanne . Nädala pärast oli ta siis küsinud , kas ema ei tahaks hakata tööle linna raamatukogus . Ja sellest võimalusest oli ema haaranud kinni . Sest olgu lahedasõnalise vanaisa ees kuidas tahes , hoopis hõlpsamini rahulolematu vanaema ees oli tal oma tööta ja tolguta olemise pärast juba mõnda aega piinlik . Nii et ema läks , nii kui talle võimalus avanes , linna raamatukogusse tööle . Ja sinna ta tööle jäigi . Ja imelisel moel ei lastudki teda sakslaste lahkumise ja venelaste tagasituleku järel lahti , nagu väga üldiselt ju tehti vaate et kõigi saksa ajal kuskile tööle võetutega . Ema nagu ei pandud lihtsalt tähele . Aga see onu Karl jäigi aeg-ajalt meie pool käima . Kusjuures ma võin öelda , et mul polnud kunagi temast emaga juttu . Ja mis puutub üleminekupäevi endid — : " Ema , kuidas see ikkagi oli — selle viimase Tallina poolt tulnud rongiga — ? " Küsisin talt seda paaril korral ja tundsin iga kord teatud närvilist tõrget selle meenutusel — " Mis seal siis pidi olema — ? Ta tuli — onu Karl tuli — selle rongiga Keilasse . See oli hirmsasti täis , muidugi mõista . Inimesed koridorides ja katustel . Enamjaolt terved , aga omajagu haavatuid ka . Sest alles siinsamas Laagri jaama juures oli kindral Pärna tankidelt rongi pihta tuld antud ka . Ta pressis meid kuskile vaguniesikusse sisse . Me seisime seal seitsme või kaheksakesi . Täiesti hunnikus , üksteise vastas . Onu Karl vagunitrepi kohal . Ja rong lisas auru . Ja siis ma sain korraga sinust kindlamini kinni . Ja tõukasin ukse põlvega lahti . Ja hüppasin — sinuga koos — otse tema riidest säärtega jahisaabaste ja pampude vahelt ... All libisesid mättad ja kanarbik hõlma alt mööda — Mütsaki — Mütsaki — ja siis olime meie siinsamas maas — ja rong sõitis vuhinal ja kolinal läände — " Meie olime emaga siinsamas maas . Praegu oskaksin ehk kuidagi kokku võtta , kuidas ma ennast seal sadakond meetrit Keila jaamast lääne pool , Niitvälja teivasjaama must-valge raudteiba juures raudteeäärses kanarbikus tundsin —natuke nagu emaüsast kukkununa mõlemad , ema ja mina — ja küllap vist ka mõlemad saatusele tänulikud , et tervete kontidega pääsenud . Kusjuures me kumbki ei tea ( ega ole sellest ka silpigi rääkinud ) — mis seal vagunis onu Karliga õieti juhtus — kas ta ei saanud — inimeste vahele kiilutud , nagu ta ju oli — meie ärahüppamisele kuidagi reageerida — näiteks hädapidurit tõmmates — või oli ta loobunud seda üritamast — Ka selles asjas ei saanud me selgust . Sest me pole , ema ja mina , hiljem kunagi onu Karli läände-jõudmisest või uppumisest või Siberisse-sattumisest mitte midagi kuulnud . Ja muuseas ei saanud me koos venelaste tulekuga ka isa saatuse kohta ikka veel mingit selgust . Ja ega me seda vist väga lõplikult ei otsinudki . Mulle näis , et ema mingil moel nagu pelgas seda . Sest mingeist utoopilistest lootusefantaasiatest oli ta ammu loobunud . Nagu ütleme , selle Tallinna pastori meenutamisest , kelle kohta vist juba sakslaste ajal oli kostnud , et tal oli õnnestunud põgeneda nõukogude vangistusest ja jõuda kaelamurdvate seikluste järel , aga siiski terve kaelaga Indiasse . Ja lõpuks oli ta saanud kuskil Kalifornias või kus oma vahepeal Eestist sinna põgenenud perekonnaga kokku . Kunagi oli see muinasjutuline lugu pakkunud emale huvi . Aga mida hiljem ma talle seda uuesti jutustasin , <arv>-ndal , <arv>-ndal , <arv>-ndal aastal , seda tasasemal ja tüdinumal häälel ta mulle vastas : " Kallis poiss , sa oled ju juba küllalt suur . Sa mõistad , et niisugust asja ei saa mitu korda juhtuda . Meile ei ole seda antud . " Ja selgus isa suhtes ei saabunud ka veel siis , kui ema kutsuti , vist <arv>-nda varatalve kõige pimedamal ajal , Keila julgeolekusse ja keegi pilusilmaline leitnant hakkas talt , muidugi tõlgi abiga , uurima , kes oli olnud ta mees ja mis ta temast teab . Ema oli enesestmõistetavusega vastanud , et ta mees oli Punaarmee suurtükiväe kapten Jaan Haljand , kes oli saadetud nädal aega enne sõja puhkemist Moskvasse , Dzeržinski-nimelisse suurtükiväe akadeemiasse õppima . Ning et ta hilisem käekäik polevat emal teada . " Noh , me uurime seda — " oli pilusilm ütelnud , ja lasknud emal igatahes minna . Nii et mina hakkasin käima Keila keskkooli seitsmendas klassis . Ja siis kaheksandas ja nii edasi ja lõpetasin keskkooli sealsamas <arv>-ndal aastal . Kiituskirjaga . Sest medalit mulle igaks juhuks ei antud . Aga selle eest sain koolist kaasa varakogenud pilgu eritlemaks tüüpe , kelle kõrvade läheduses tuleb rääkida puhast riiklikku pläma , tüüpidest , kelle läheduses tohib lubada endale teatud enamat või koguni suuremat avameelsust . Sest ka niisugused tüübid jäid küll aastatega ja isegi kuudega harvemaks , kuid ei puhastunud siiski üleni maailmast olematuks . Nii et tänu noile hõredaile eeldustele ( ja kindlasti ka parajaile kamakaile õnnele õigetel momentidel ) õnnestus mul elada aastakümned alates nimetatud <arv>-ndast kui kõige pöörasemast uue- ja unelaadse elu aastast tänaseni enam-vähem puutumatul kombel üle . Ma alustasin <arv> papi Alttoa käe all maailmakirjandusega , ma nägin pealt kogu kägistamislahingut vastava kateedri likvideerimiseks Tartus , vastavate inimeste ergutamise ja mobiliseerimise asemel nende hajutamist , pahaseisundamist ja ignoreerimist , näiteks kogu prantsusehuvilise potentsiaali unustusse tampimist — kuivõrd see pidi üliõpilase seisukohalt läbinähtav olema või paratamatult läbinähtavaks jäi ja lõppude lõpuks vaibus paari mehe või naise hõrenevate ja väsivate toetusehüüatuste reaks ... Kuni sai siis seestpoolt uuenenud oludes uueks konkretiseeringuks hoogu . Ühesõnaga , ma olin juba teist aastat Kirjandusmuuseumis tööl , kui mu suvepuhkuse ajal saabus ema ja minu juurde Keilasse külaline , kelle nime ema võib-olla oli kuulnud varem mainitavat , aga mina igatahes mitte : kolonel Leets . Eesti Vabariigi viimane suurtükiväe peainspektor . Tema tuli otse Norilskist , kus ta oli istunud kuusteist aastat . Kuidas tal õnnestus sellest eluga välja tulla , sellest on ta ju hiljem , kui olud talutavamaks muutusid , koguni ise " Loomingus " kirjutanud . Muidugi on tema allesjäämine — ja iseeneseks-jäämine — ikkagi ime , mida teatud määral saab seletada sellega , et ta oli raudse enesedistsipliiniga mees ja lisaks ainulaadne psühholoog . Lisaks tuleb tema allesjäämises arvestada ka seika , mis andis talle eriti spetsiifilistes eriolukordades olulise eelise : ta oli kõrgesti haritud lääne-eurooplasest ohvitser — aga lihtsa vene ema ja õigeusu preestrist eesti isa poeg . Nõukoguliku vaimuliketõrje kõige üldisemais põhioludes võis see seik koloneli olukorda komplitseerida , aga selle kõrval võimaldas see talle venelastega suhtlemises ainulaadseid omaks ja hingelähedaseks osutumise silmapilke , mis mõnikord võisid osutuda päästvaiks . Eestlastele , ma mõtlen emale ja mulle ei tarvitsenuks tal olla kuigi lihtne ligineda . Sest nii skeptiliseks , umbusaldavaks ja tõrksaks olime meie selle kolmeteistkümne aastaga muutunud . Ta ütles meile , see sädelevalt intelligentne väike , pisut justkui veelinnuninaline mees , et meie juures asuvat ta nüüd oma teise sealt kaasa saadud ülesande täitmisele . Tema esimene sealt kaasa saadud ülesanne olevat tal olnud külastada oma kunagise ülemuse , kindralmajor Herbert Brede leske ja tuua talle kätte taskurätt , mille kindral seal jättis tema tarvis kartsa , kust ta mahalaskmisele viidi ... Jaa . Seda laadi sündmuste kuupäevad jätsin ma endale jõudumööda meelde — Nii et kui te soovite , proua , oli ta proua Bredele ütelnud , kirjutage see endale üles — see juhtus teisel oktoobril <arv>. — Muuseas , emale ja mulle rääkis ta sellest kõigest omal iseloomulikul täiesti ebaemotsionaalsel peaaegu-sosinal ... Ja see oli ju ka tol suvel , kui ta meid esimest korda külastas — jumaluke — viieteistkümne aasta eest toimunud lugu ... Niisamuti , nagu oli ka ju meie isa lugu . Nii et ema ütleski talle sissejuhatuseks minu meelest peaaegu kahtlustavalt : " Ja nüüd olete teie siis jõudnud oma kaasatoodud ülesannetega siiamaale , et külastate kapten Haljandi leske — " Nii et ta vist ehmus pisut isegi — ja puhverdas oma sõnu : " —Tähendab , meil ei ole ju — mu pojal ega minul — ametlikult mitte midagi teada . Kuuldusi on aastate jooksul olnud igasuguseid . Nii et — jutustage , mis teil teada on — " Ja teada oli tal enam-vähem kõik . Sest tal oli ilmselt otse erakordne mälu . Ja kohanud oli ta meie isa juba lodjal , millega neid laevatati Jenisseid mööda alla . Ta seletas sõbralikult : " Vaadake — meie vahel ei olnud ju nii-öelda perekondlikku tutvust . Aga — ma vabandan — ma ju pidin olema ka kohanud teid . Kas või mõnel Vabariigi aastapäeva ballil . Ja kapten Haljandit ma muidugi tundsin — aga ainult formaalselt , eks ole ... Hiljem , Norilskis — noh , olin ju olnud suurtükiväe inspektor . Nii et ma püüdsin hoida ka väeliigi noorematel ohvitseridel silma peal . Nii ütelda igas olukorras . Nõnda et aastatel <arv> kuni <arv> kohtasin ma kapten Haljandit mõned korrad . Lama järve ääres ja ka Norilskis . Tema viimane töökoht oli saeveskis , kus valmistati prusse niklikaevanduse käikude toestamiseks . Seal ta haigestus . Kõhutõppe . See vaevas meil kevadel <arv> sadu vange . Kes nõrgemaks osutusid — " Ema ütles : " Kuulge — Jaan ei olnud küll kõige nõrgemate seast — " Kolonel ütles vaikselt : " Vastupidi . Proua . Aga me olime siis olnud juba kolm aastat näljas . Ja see oli mõjunud kuidas kellelegi . Mina näiteks elasin nälja noh , ma ei saa ju öelda , et hõlpsasi — aga ütleme suhteliselt hõlpsasti üle . Tänu sellele , et ma olen lihtsalt väikest kasvu mees . Vangiratsiooni kaloreid jagus minu puhul kehakaalu ühiku peale rohkem kui suurematel meestel . Mis puutub kapten Haljandisse , ta toodi oma saeveskist Norlagi keskhaiglasse — ja kahjuks liiga hilja . Sest ta oli ju kõike muud kui oma haigusega kurtja . Nii et päästa teda enam ei õnnestunud . Kuigi ta sattus kõige parema arsti palatisse , kes meil seal oli . Meditsiinikapten Leonhard Mardna juurde . Erakordselt tubli mees . Kehvapoolne trööstija , võib-olla , aga ravijana — neis oludes : väsimatu . Ükskord ütles ta mulle : " Kui te tahate kapten Haljandit veel näha , tulge õhtul läbi . " Mina läksingi . Sest mul oli tunne , et olin kapten Haljandile nagu midagi võlgu . Ta oli juba väga nõrk . Aga pea oli tal täiesti selge . Ma ütleksin , eriti selge , sel silmapilgul . Doktor Mardna jättis meid viivuks kahekesi ja kapten ütles , tasa , aga selgesti : " Mina olen nüüd mineja mees . Aga vaist ütleb mulle : teil , härra kolonel , on meist kõige paremad šansid . Nii et ma palun teid : kui te Eestisse jõuate — otsige mu naine ja poeg üles ja andke neile — see . " Ta ütles : " Nad tunnevad selle otsekohe ära — " " Kolonel urgitses frentšitaskust tikutoosi — Ja mina , seal meie Keila toas , ma peaaegu karjatasin kergendusest — sest ma tundsin selle tõepoolest otsekohe ära — ja taipasin , kui kole oleks olnud , kui ma poleks tundnud . Aga ei ! Jumalale tänu , ka ema tundis selle silmapilk ära . Kuigi kolonel oli vist täna täitnud toosi värske ja eriti puhta sinakasvalge vatiga . Seal sees oli valge kruusakivike Lehtse jaamast ... Pärast lähedaletoovat identifitseerimisrituaali jäi kolonel Leets üheks meile kõige lähedasemaks inimeseks kuni oma surmani <arv>-ndal aastal , kui ta oli asjade fantastilise aegluse kiuste aegluse tagajärjel oma Hannibali-raamatuga saanud ajaloomäluga venelaste seas kuulsaks , aga oli samal aja Eestis vaevalt tuntud . Tegin siis kirjastuses katset olla talle toeks tema Hannibali eestikeelse väljaande kiirendamiseks . Pisimagi tuluta . Nii et vanahärra ei saanudki seda näha . See ilmus — ja mitte autor süül — viis aastat pärast autori surma . Aga huvitavam kui küsida , kes end selle raamatu peaaegu-ilmumatusega omal ajal kindlustada püüdsid , on nüüd juba küsida , mille vastu nad end kolonel Leetsi ülejäänud käsikirjadepärandil praegu magades kindlustavad ? Võib-olla oli ema kunagi kõnelnud isale oma tunnetest , oma sisimast . Pärast isa kadumist ei kõnelnud ta neist kellelegi . Nii et ega ma õieti ei tea , kuidas selgus , mille kolonel Leets talle tõi , tema sees töötas . Millegipärast arvan , et inimene on ikkagi fantasöör . Kõigest oma realismisõbra mängust hoolimata . Inimene on ikkagi lootja . Ja murdub — ühel või teisel moel — , kui tema lootus puruneb . Kui see , mis puruneb on piisavalt kõikehõlmav lootus . Miskipärast usun — mis tähendab niisugusel juhul usk , kui ma ju nägin seda oma silmaga ? — ma ei võiks vahest kinnitada , et ema rinnavähivalud algasid samal päeval , kui kolonel oli sooritanud meile oma esimese visiidi — aga samal kuul , vähemalt selsamal sügisel tingimata . Selle peale mõeldes ja seda teatud kiuslikkusega silmapiirini laiendades kirjutasin ju kuskil emast kõneleva peatüki alguses : Kui paljukest on meil tavaks mõelda oma isa ja ema elu üle ? Minimaalselt . Minimaalselt isegi siis , kui nad elavad aastaid meie lähedal ( siis vast veel kõige vähem ) . Aga eriti minimaalselt ikkagi siis , kui nad on meie elust ammu eemal , kui nad on üldse ammu ära , ja kui nad on tolle meie aja ammuse , aga paljude meelest ikka veel eriti sügava vägivaldsusega aja ohvrid , meist eemale käristatud , teisale rebitud , ühed otsesemalt , teised kaudsemalt , aga nii , et tulemuste ja põhjuste seosed on meie teadvuses ja alateadvuses üha tallel nagu kõrvetavate , olgugi aegamööda tuimenevate valutäppide read ... Ja minu ema surm — see ka oli mu sügavat sisemist kaemust mööda , olgugi selle meditsiiniliseks põhjuseks rinnavähk , mis ta enne ära viis , kui ta nelikümmend seitse aastat täis sai — see oli ka kõigi meie kallal sooritatud suurte ja väikeste reetmiste tulemus . Ja isa ? Tema elust ei tea ma ju hoopis mitte midagi . Kui ma suurema poisi või siis täiskasvanu pilguga üle vaatama hakkasin , mis ma temast tean , oli seda naeruväärselt vähe . Seal oli üks tema karjapoisiaegade eelne lugu . Mul pole aimu , miks just see . Isa oli viieaastasea roninud Tahtamaa koplisse lastud Hallile selga . Ja muidugi mitte selleks , et seal lihtsalt istuda , vaid selleks , et ratsutada karjamaal uhkesti ringi . Ja nähtavasti oli poisipaharet jõudnud juba tähele panna , et kui Halli ta lakakarvade alumisest otsast rebiti ja sakutati , läks ta varsti rahutuks ja kippus lisama sammu , kuni sörgini ja vaata et galopini välja . Nii et Hall panigi poisi käes varsti sörkima ja siis ka galoppi jooksma . Ja see vedas poisi särgi nii toredasti tuult täis , et poisisitikas ei saanud ega saanud sellest küllalt . Kuni viimaks juba õhtul keegi märkas kodumail küsida : " Aga kuhu see Naanu-poiss on enese meil ära haspeldanud — ? " Noh , paanikasse poisi kadumisest keegi ju ei sattunud . Ega vist ka mitte jõmmi enese ema ega vanaemagi . Aga vanaisa otsis Halli üles ja kobis talle selga ning naksutas liikvele . Ja tunni aja pärast , siiski juba õhtupimedas , oli poiss leitud . Sest Hall viis vanaisa kaldapõndale vanade türnpuude tihniku juurde ja hirnahtas seal — iäh' . Ja sealsamas oli poiss rohus lesinudki . Ainult et kukkudes oli ta löönud pea vastu kivi ja täis teadvus tuli talle alles hommikuks suure sinise muhu alla tagasi . Isa tunnistas mulle hiljem , et ta oli kihutanud Halli türnpuude alt läbi süstama , aga polnud ähmiga märganud arvesse võtta , kui madalas kasvasid nende esimesed kõvad rõhtoksad . Nii et oksad olid pühkinud poisi hobuselt maha . Ja kivi , mille otsa ta oli õnnetul kombel kukkunud , oli võtnud talt mitmeks tunniks teadvuse . Vanaisa ütles naistele järele : " No-neh , hästi , hästi . Aga kui Hall poleks meid kohale juhatanud , oleks poiss võinud , minestanud nagu ta oli , külma ööga niipalju maha jahtuda ka , et — " Nii et varsti hakati perekonnas ja Tahtamaal ja ümbruses pidama Halli isa elupäästjaks hobuseks . Ja see oli seda hõlpsam , et isa , see muu viieaastane isa , eks ole , seda ka ise mõnuga kõigile seletas : " Kui Hall poleks mind seekord üles leidnud , oleksin võinud öö jooksul , särgihilbu väel , nagu ma olin , nii palju ära jahtuda küll , et hommikuks oleks toss väljas olnud — " Nii et kui Hall , <arv>-ndal või millal see oli , Tahtamaalt parematele karjamaadele kutsuti , otsisid isa ja vanaisa talle sinna kuskile türnpuude alla niimoodi puhkepaiga , et mina natuke solvavalt justkui ei pidanudki täpselt teadma , kus see on . Aga üks isa lapsepõlvelugu on mul igatahes veel , olgugi see võib-olla veel vähem puht-isa lugu ja veel enam kõigi tahtamaalaste või koguni lüütjalalaste lugu kui eelmine oligi . Ühel juuliööl <arv> või <arv> või <arv> oli välk löönud Lüütjala kiriku torni . Tornikiivri tipp oli süttinud ja torni ülemine veerandik põlenud maha , aga siis oli Issand lüütjalalaste peale leebunud ja kallanud põleva torni nii külla vihmaga üle , et see varsti kustus ning et kirikisand ja vöörmündrid juba tulekahjujärgsel hommikul kokku tulid ja — tornituha ebemed habemeis — põhjusmõttelise otsuse ära tegid : meie ei hakka ometi Issandaga vägikaigast vedama , vaid ehitame torni tema auks uuesti üles sedamaid ! Juttude järgi läheneva suure sõja surutist võis ju kange tahtmise korral märgata kus tahes . Kas või selles , et mullu tsaari-kroonusse võetud poisse polnud siit veel kuskile edasi saadetud , Poolamaale või Sahhalini , oma plekklabidatega keset kohalikku valevvalget kruusa , nagu oli öeldud , kindluseraudteede tammisid rajama . Aga selle peale vaatamata töötasid võimud alles laitmatult ja punaste vuntsidega härra von Schoultz saatis temalt oodatud sada viiskümmend palki saeveskist kiriku juurde ja Kuressaarest otsitud ehitusmeister isand Paaslank võttis need seal oma meestega vastu . Tema mehed nohistasid seal viimaks ligemale aasta otsa , aga siis sai torn valmis ja siis peeti uus torni sisseõnnistamisteenistus hästi suure rahvahulga osavõtul pidulikult ära . Õpetaja , ma ei tea enam kas Rahamägi , või Carlblom või Elken või kes , oli jutlustanud Hiobi raamatu ja Siiraku tarkuseraamatu ja Matteuse evangeeliumi järgi ja siis oli kirik valgunud õue ja neli-viis ümbruskonna pastorit ja mitusada kohalikku taluinimest olid seisnud summas kiriku ukse ees , härra Schloutz ja isand Paaslank keskel . Ja kõik hoolega heledasse taevasse vahtimas . Mine tea , võib-olla hakkas härra Schoultzil tema loovutatud torniparandusepalkidest kahju . Või tundis ta äkitselt , et isand Paaslank käis talle oma ikkagi väheke laiutava matsiolemusega tänase päeva keskses rollis siiski närvidele . Nii et ta otsustas mustalipsulist isand Paaslanki vähemalt natuke alandada , tänitada , paigale panna . Sedamööda küsis ta äkitselt : " Aga kuulage — herra ähitusemäister — kas täile ei paista , et see täie ähitatut torn on ikkagi põhja puule natukene filtu ? Ahh ? " Mispeale tekkinud vaikusesse isand Paaslank vastas nii rahulikul häälel , et sellest rahus pidi selgesti välja kostma , mitu korda herra baruun oli teda juba oma küsimusega tüüdanud . Nii et isand Paaslank ütles , muuseas umbes niisamasuguses nikkade-näkkadi eesti keeles , nagu see , mida pruukis ka herra baruun — nii et võis ka tekkida küsimus , kas ehitusmeister viimaks ei proovinud paruni osatamist — Ja näete , paarkümmend aastat hiljem ja juba mu enese peas see küsimus nähtavasti tekkiski . Isand Paaslank , tähendab , vastas : " Äi , herra baruun . See torn on thäieste otse . Kui siin miski asi filtu on , siis see saab olla ainult herra baruun esi . " Nõnda Kuressaare ehitusmeister Paaslank aastal vististi <arv>. Ja see enneolematu ning ennekuulmatu sõnum jäi Lüütjala kiriku esitseel kanarbikkude ja kadakate kohale aastakümneteks habisema — ja minu teadvusse koguni niimoodi edasi jutustatuna , nagu oleks või peaaegu nagu oleks selle väljaütlejaks seal tol õnnistamisteenistuse järgsel minutil olnud mitte ehitusmeister Paaslank , vaid mu enese sel ajal alles verinoor isa . Kes oli küll viibinud sündmuse juures , aga polnud selle kohta tõesti mitte silpigi lausunud . Mul polnud ka aimugi , kas või mis ta oli selle üle mõelnud . Ja ma saan muidugi aru , et ka seda ei saa ma iialgi enam teada . Ma ei saa kõigist tema muljetest ega otsustest enam mitte kui midagi teada . Kõige narrim : mul polnud tervest isa Vabadussõja-kogemusest mitte ainsat terviklikku lugu , kas või niisugust enam-vähem naiivset patriootlikku anekdooti nagu " Sõdur " või " Kaitse Kodu " neid igas numbris veteranide mälestustena ära trükkisid . Aga — veel masendavam — mul polnud ega ole siiamaani mingit täiskasvanu-kujutlust sellest , mismoodi isa kui Eesti Vabariigi ohvitser end tundis . Ja tema isikliku enesetunde küsimus oli ju huvitav küll , aga vaevalt kõige olulisem . Pigem tahaksin teada , mismoodi ta ennast ja oma tegevust motiveeris kui Eesti Vabariigile oma ohvitserivande andnud inimene selles kohuslikkuse ja otsustamisvabaduse segasituatsioonis , millesse ta oli äkitselt segatud — kui tema armee ülemjuhataja oli kolmveerand aastat seltsimees Stalini vang . Jaa , koos kümnete oma kindralitega seltsimees Stalini vang — aga seltsimees Stalin oli koos sadade oma kindralitega tolle — tolle , nagu see seisis igas entsüklopeedias — kaasaegse antibolševismi käilakuju Winston Churchilli tähtsaim liitlane ... Nii et — kuivõrd isa üldse kaalus — kuivõrd ta üldse sai kaaluda Punaarmees kohandumist ? Mis oli ju ammu kõike muud kui ainult tema isiklik probleem . Ühel teatud hommikul olid nad ju äkitselt kõik — Punaarmee poisid , see tähendab , see tähendab tolle hetkeni nende peamiseks kujuteldavaks vastaseks osutunud armee mehed ? Hea küll , teatud osale neist ei pakutudki võimalust selles uues olukorras teenistust jatkata — teatud osa neist võeti sealsamas sõjaväe arvelt maha — ja pandi sellesamale ja teistele arvetele kirja salajastele — ülehomme öösel vahistatavate ja tulevast nädalast kõigist nimestikest kustutatavate arvetele . Ka isale — nagu varsti pidi selguma — seda ei pakutudki . Aga umbes aasta jooksul jäeti talle mulje , et talle seda pakutakse . Mida ta neil kuudel oma seisundist arvas ? Kuidas tundus talle neil kuudel olevat eetiline reageerida . Kui Laidoner oli juba venelaste käes vangis — aga Eesti sõjaväe juhatajana oli ju kindral Jonson veel ametis , ja pool generaliteeti ka ? Mida oli isa siis oma seisundist mõelnud ? Kas ta oli otsinud eneses valmisolekut olla Punaarmee kaptenina Churchillile — ja Laidoneri vangivalvureile — lojaalne ? See tundus ju mõeldamatu . Niisamuti , nagu ütleme see , et ta oleks läinud — kui tal oleks olnud selleks võimalus — ja meldinud enese vabatahtlikult võitlema Hitleri " Uue Euroopa " eest — Aga küsida polnud mul selle kohta nüüd enam mitte kelleltki . Nüüd ka enam mitte kolonel Leetsilt , eks ole . Ja teada ma seda enam mitte iial ei saa . Nii et ma võin ainult arvata , sest mulle meeldib uskuda , et mul oli paljude teiste isadest suurejoonelisema ja selgema mõtlemisega isa — niisugune , kellele tema vahistamine venelaste poolt oli paljuski hõlp . Aga see , ma pean kordama , polnud muidugi tema individuaalse juhtumi eripära , vaid terve sõjaväe ja laiemalt võttes terve rahva ning — kogu tollase poolsajandi Ida-Euroopale mõeldes — tervete rahvaste probleem . Kes jäeti ilma ühegi tegusa Lääne-poolse protestita , läbini lömitava heakskiidu saatel vändatavaiks , mõnitatavaiks , verdlastavaiks Stalini hävitusmasinaisse — selleks , et mitmesugused need ja need ja need saaksid oma dividendipäevadel häirimatult kokku lugeda neile nende armetuse tasuks laekuvat tulu ... Mida õieti Tahtamaa Juhani poeg Jaan seal oma Lama järve ääres ja Norilski niklikaevanduses mõtles ? Järve ääres ja kavanduskäikudes , mida ma jumalale tänu kunagi näinud ei ole ... Või kas sünnib mul selle eest Jumalat tänada — kui peaksin võib-olla hoopis häbenema , et isa vaatas halli järve hallide paljaste tundrute ja düstroofilise hambaharjataoliste kuuskede vahel oma endastmõistetavalt lootusetute silmadega — nagu ta ju pidi . Kas isal võis olla seal mingisugust lootust ? Või — kas ta mõtles seal midagi oma poisist ? Vaevalt kuigivõrd . Poiss oli tema teadvuses liiga tilluke . Ja tema polnud , mulle paistab , üldsegi mitte fantasöör , kes ta pidanuks olema , et mõelda oma jõnglane endale täiskasvanuks mõtlevaks inimeseks , kellega ta saanuks astuda mõttevahetusse . Ja mida võis ta mõelda seal emast ? Muretseda — kuidas ema iseendaga ja minuga toime saab ... Aga stopp ! Midagi ma ikkagi mäletan ehedalt ja ise ja otse . Oma arvatavasti neljandast eluaastast . Ema meenutas kuulihädaohtusid Vabadussõjas . Ja isa hüüdis : " No kuule — kujuta ette — , tuleb see kuul sealt kuskilt vingudes üle lume — minu suunas . Mitu korda on tal maa ja taeva vahel rohkem ruumi lennata minust üle kui mulle pihta ? Tuhandeid kordi . " Nii et lootus ei saanud olla talle nähtavasti võõras . Isegi mitte seal . Ja muuseas : midagi samaväärset — või isegi vapustavamat mäletan siiski ka emalt . Küsisin talt kord õige varakult , igatahes nõnda varakus eas , et ma veel üldsegi ei teadnud , mida täiskasvanu vastus mu küsimusele tegelikult tähendab : " Ema — kas sa olid isaga õnnelik ? " Ma mäletan ema vastust nii sõnas kui pildis siiamaani . Ta vaatas meie väikesest Keila aknast meie tillukesse Keila aeda , seal kasvava kolme kase varakevadistesse latvadesse — ja siis äkitselt mulle otsa , just nagu äkitselt tajudes , et tema poiss on ammu inimene — ning vastas , aga siiski mitte valjusti , vaid ka seekord poolsosinal , nagu tal oli juba aastaid tavaks : " Temaga — jaa — õnnelik . Väga . Ja ilma temata — vastavalt õnnetu . " Nii et ma mäletan , kuidas ma pigistasin lapselikus vihahoos küüned pihupesadesse , nii et need tegid mulle valu , ja vaatasin oma , noh , kuidas öelda — oma maailma silmapiiri suunas ringi , et leida oma ema õnnetuse süüdlasi ja söösta neile kallale ... Aga mul on aeg oma nüüdisigapäeva tagasi tulla . Ja kõigepealt öelda — tõsiselt Jumalale tänu , et mul see nüüdisigapäev olemas on . Kippugugi ta võtma otse praegu , lausa neil nädalail ohuendelisi vorme . Helene on võtnud vaevata , ma ütleksin isegi mõnuga mu kellaseitsmerütmi omaks . Või keeranud enda kellaseitsmerütmiga minu oma ( või Marge oma ) taas käima . Kui ta õigel ajal ei saa , helistab ta mulle , ja mitte poolsosinal , nagu Marge seda tegi , sest temal pole põhjust seda kellegi ees salata ega peita . Nii et ta helistab alati täiel rõõmsal selgel häälel . Teinekord takistavad teda kohustused Tarmo vastu . Mõnikord on Lingo Tallinnas ja tema pool liikvel või on ta talt meie aktsiaseltsi või iseenese huvides midagi palunud . Mõnikord juhtub ka , et kirjanduslikud tädid korraldavad Helene pool oma kohvijoomaringi . Aga üldiselt on ta vaba inimene nagu minagi , ja me kasutame oma vabadust üsna häirimatult moel , seda endastmõistetavamalt , et Marge oli saanud aastase stipendiumi Berliini La Charitélt ning oli otsustanud seda ammendavalt kasutada . Nii et ta oli Helene ja minu Helsingist-naasu ajal juba Berliinis ja pidi sinna täieks aastaks jäämagi . Õige-õige . Ma sain talt selle kohta kaherealise postkaardigi . Tähendab , me liikusime Helenega täiesti vabalt igal pool . Võiks öelda , et harjutasime oma suhteliselt väikese ringkonna kolleege ja tuttavaid oma üheskoos-liikumisega ära , täiesti ära . Ja see oli ju mulle juba kummalisena tunduv vabadus , mille olin Marge ajal peaaegu pooleteiseks aastakümneks endast täiesti võõrutanud . Nii et midagi oma elukaaslasega avalikkuse silma all ette võtta tundus mulle tegelikult aina veel enneolematu ja riskantne . Koduses miljöös kohtusime kas minu juures või tema pool . Aja jooksul käisin ju korduvalt ka tema pool . Aga pean tunnistama , see ei kütkestanud mind eriti . Sõltuvus , kas temast või ootamatuist võõrastest inimestest , mida tema pool alati tundsin — kas oli Lingo parajasti Stokholmist või Tahtamaalt tulemas või võis sealt ootamatult saabuda Tarmo vanaema poolt või oma poistekambast tüdida ja koju joosta — see alatine poolhäiritus ja sõltuvus käis mulle närvidele . Sedamööda eelistasin ma Helene käike Vana-Posti tänavasse . Ja seal kujunes meie põhitavastik kuidagi lausa isevooluliselt minu Marge-aegsetele nii sarnaseks , et aeg-ajalt panid mind võpatama kujutlused sellest , kui saatuslikke eksitusi sellest võis sigineda ... Vähemalt siiamaani lausa veel mitte selliseid juhtumeid , kus Helene seisab mu silma all — ja ma kõnetan teda Margeks . Ei-ei , lausa seda ei ole ju veel juhtunud . Veel ei ole juhtunud , et eksin nimega teda kallistades . Aga jumala eest tean , et olen vääratanud ja teda Margeks kutsunud , teda toast teise hüüdes . Mul on tema jaoks meie köögis asetseval söögilaual võileivad valmis . Ma olen kohvi tassidesse aurama kallanud . Aga tema ei saa ega saa — vähemalt minu meelest — oma juuste seadmisega vannitoas kuidagi valmis . Ja siis on mu kannatus katki . Ma olen ju ka saia röstinud ja mingit alkoholi klaasidesse valanud . Ma hüüan : " Kuule ! Kohvid jahtuvad ! Saiad pahtuvad ! Napsud lahtuvad ! Marge ! Kas sa nüüd tuled või ei ? " Muuseas selliseid hilinemisi tuli Margel harvemini ette kui Helenel . Ja ma olin oma vääratusega hoopis kaugel ka mingist tegelikult Marget eelistavast fantaasiast — kuid vääratasin mõistatuslikul viisil ikkagi . Nii et papi Freudi vigade-teoorial oleks olnud , mille kallal järada . Ja Helene vastas vannitoast mitte kauem kui kolme sekundi pärast : " Tema on sinuga natuke ohe ja ta suul on vist trotsiohe . Aga mina , narr vana lohe — " Siinkohal naeris Helene kumedalt , sest ta teadis täpselt , kui kaugel ta minu jaoks narride vanade lohede linnuaiast paiknes , ja lõpetas siis : " Aga mina , narr vana lohe , lendan su lauda kohe ! " Niisuguse vürtsitatud kommentaariga oli röstsai teadagi mõnusalt krõpsukas ja selle maitset ei rikkunud ju ka muud meie väikesed vigurid . Kas või näiteks uued reklaamisalmid Tahtamaa sanatooriumi tarvis , mida Helene aeg-ajalt Lingole juurde treis . Ja miks ka mitte , kui Lingo siiski ei unustanud teda nende eest järjekordse aktsiaga honoreerimast . Kitsilt ju küll , aga siiski järjekindlalt . Kui võtta arvesse , milliste ebatraditsiooniliste leiutiste vööde siit Kesk- ja Põhja-Euroopasse ulatub , ei ole siin midagi imeks panna . Võtkem kas või peaaegu tallinlase ehk naissaarlase Bernhard Schmidti leiutis , see tema kuulus teleskoop , mille üks teine mees selle lõplikuks valmissaamiseks valmis tegi — sakslane Bade , eks ole . Või see , mille puhul ei keegi muu kui maa president ise veel möödunud talvel paremaks pidas rutata — et füüsilisest selletahteliste asjade tekitajast ette jõuda — , kui tal härra Zappi õnnestus meeles pidada tema leiutise , mikroskoopilise fotokaamera eest , mis osutus kõigi spioonikaamerate hiilgavaks eeskujuks . Või mitte vähem härra Popello juhtum , kes oleks ju Teise maailmasõja lõpu üldse ära keelanud , kui ta oma leiutistega õiges kohas löögile oleks saanud . Või minu kallis koolivend , samal trajektooril Tallinna ja Helsingi vahel töllerdanud Viktor Kaasik , soomepoiss ja pärastine meremees , kes mulle ju tõesti oli mingisugusel keskkooli ajal faksiaparaadist rääkinud . See pidi , nagu ma mäletan , olemagi maailma uus võimas samm näiteks autentsete dokumentide edasiandmise alal . Aga autentsete dokumentide edasiandmises tookord asi keerleski . Minu Mihkel oli just kuu aega tagasi määratud advokaadibüroo " Haavel &amp; Haak " Rootsi asjade osakonna juhatajaks , kui ta ka Tahtamaa asjus ametisse asus . Paljud pagulastest maaomanikud olid ju kõike muud kui käega löönud oma maaomandi peale . See oli nende tõeline pärisosa . Ja Eesti Vabariigi organeile , kui need Rootsis tekivad , tahtsid nad selle esmajoones selgeks teha . Nii et kui need organid Sturegatanil või mujal härra Laidre käe all tekkisid , oli ka minu Mihklil klientuur silmapilk olemas . Ja kõige üllatavam oli see , et pärast seda , kui härra Laidre oli osutanud Mihklile üht Sturegatani kõrvalist ärklinurka , oli ka Vihtori Kaasik silmapilk päral : " Ei noh , kui Vabariigil on vaja , siis peab ikka saama ! " Ja samal õhtul monteeriti , ma ei tea täpselt , mis asi , kas mingi vahepealsete aastate " Canon " või koguni eelolevat aega kehastav " Futurex " Mihkli katusekantseleisse üles . Sellega võrreldes oli asja laienemine Vana-Posti tänavasse juba suhteliselt lihtne , või ka vastupidi , suhteliselt keeruline aktsioon . Igatahes vilksatas sellega seoses ka toveri Kaasik mu ukse taga ja pani mulle vastavad seadmed telefoni sappa . " Sa oled nüüd valitsuse side ! " Kui poiss edaspidi Stokholmis juhtus olema , ja seda sündis nüüd esialgu aina sagedamalt , saatis ta mulle meie kokkuleppe järgi oma jooksva materjali . Ja seda kogunes piisavalt palju . Näiteks kõige püüdlikumate , ma arvan , et vähemalt mõnesajaste hektarite taotlused . Otse välisministeeriumi poole . Et millal luuakse ometi kord vastavad komisjonid ? Ja miks neid pole veel loodud ? Või ka üldse juriidilise konsultatisooni poole . Ühesõnaga , enam-vähem valikuta , oma büroo jooksev materjal , et see siis mõni päev hiljem Tallinnas Vana-Postis üllatavalt kiiresti korda panna ja mitmesuguste , muuseas ka Tallinna ja tartu mappide vahel ära jagada . Muuseas torkas seal Mihklile silma eriti pikantne lugu , mille taustal avanes midagi üldisemat . Ühe Kolpinost pärit maataotleja nõudmisega seoses kerkis kogu küsimus sellest , kuidas Venemaale loovutati pool Petserimaad , eriti Pihkva järve parempoolset kallast ligi viiekümne kilomeetri ulatuses . Tähendab jutt on aladest , kuhu ka Tartu rahulepingu kõige laialdasemad — või õieti just kõige kitsamadki tõlgendused polnud eluilmas ulatunud . Ja kogu operatsioon oli omal ajal sooritatud peaaegu mustkunstniku elegantsiga , mis väärib oma täit nime . See lahendati Johanens Varese pöördumisega Kalinini resp. Stalini poole , kes muidugi lahendas kõik vastavad juhtumid geniaalselt . See sündis Varese ja Kalinini allkirjadega . <arv> —<arv> . aasta aktidel . Elanike korduvate palvete peale , mida iial pole leitud , liideti siis vastloodud Pihkva oblasti külge pool Petserimaad . Nii et kui kunagi järgneb Euroopa Liidu idapiiri täpsustav tuvastamine , on see ilmsesti iga eestlase ülima tähelepanu objekt . Sest — jei bogu — Kolpino järvel ega saarel ega vastavais valdades pole seal toimunud kodakondsusvahetusi eluilmas arutatud . Nii et : kas peavad Euroopa Liidu idapiiri määrajaiks tõesti igavesti jääma Vares ja Stalin oma aktidega <arv>. novembrist <arv> ja <arv>. jaanuarist <arv> ? Üks , kes on tunnustatud üheks maailma suurimate roimarite seast , ja teine , kes osutus armetuks ummikusse jooksnud enesetapjaks ? Aga lisaks olin ka ise tulnud Stokholmisse juba vähemalt Du Belay kallal nokitsemise lootusega — kuid viimasel hetkel unustanud tema tõlke oma kirjutuslauale Vana-Posti tänavale maha . Ja olin siis astunud meie joaks pisut harjumatul kombel esimesse ettejuhtuvasse raamatukokku sisse ja palunud saata endale faks . Faks , mis sisaldaks Du Belay tõlke , nii nagu see on ära trükitud <arv>. aaasta " Renessansi kirjanduse antoloogias " , nagu kadunud Alttoa oli jõudnud selle veel ära toimetada . Ja kui ma koju tulin , oli see mu laual . Ei ihka tungida ma liiasti natuuri , ei kõiksust uurida , et leida vaimu sealt , ei võtta varjatud öötaarnail katteid pealt , ei mõõta taevaste ürgsuurt arhitektuuri . Nii uhkeis taotlustes mu kunst ei laota juuri , ei nõua seda teps ma oma värsirealt . Siit-paiga sündmusi kaen aga sealt ja tealt ning pistan kirja neid , nii väikesi kui suuri . Ma kurdan värssides , siis , kui mu meel on must , neis naeran , nende ees mul pole saladust , mu salanõunikud , mu hinge abimehed . Neid mukiks pügada ei ole minu püüd . Ei pea nad kandma mul teab-kelle kuulsat rüüd kui mingid päeviku- või kommentaarilehed . Muidugi ei olnud ma sellega enam rahul . Sest kõik selline tuleb kunagi ümber teha . See vananeb lootusetult . Kui millegagi võiks selleks tõlkes esialgu rahul olla , siis vahest algusega . Näiteks ridadega eei võtta varjatud öötaarnail katteid pealt ja mõõta taevaste ürgsuurt arhitektuuri . See oli veel enam-vähem . Aga kõik , mis sellele järgneb , on allapoole iga arvustust . Nii uhkeis taotlustes mu kunst ei laota juuri , ei nõua seda teps ma oma värsirealt . Siit-paiga sündmusi kaen aga sealt ja tealt ning pistan kirja neid , nii väikesi kui suuri . Kui mul õnnestuks oma väikesed salanõunikud naissoolisteks muuta , saaks vähemalt ka natuke nalja lisaks ... Ja samas tundub mulle nende sonettide tõlkimisülesanne olevat nii tähtis , et kogu venelaste paljastamise plaan ei kata seda pooltki ära . Kuigi ma jätan selle tõenäoliselt Mihkli ajada ja unustada . Kui meid juba on nii sea moodi petetud . Nii et palju tähtsamaks pean ikkagi pidama kord juba Stokholmi vahet kulgenud ja tagasi tulnud saadetist , mis siis ikkagi nähtavasti posti usaldati ja minu juurde Vana-Posti tänavasse maabus . Ma sain Vana-Posti tänavasse kolm hiljutist saadetist . Üks neist oli Rootsis kasutatava enam-vähem kollase paberi asemel just nagu karva võrra heledam , ja ma jätsin selle mingi isikliku tunde tõukel kõrvale , nagu oleks see eelisjärjekorras " Haak &amp; Haaveli " läkituste seast . Ning ka siis , kui see nädal või poolteist hiljem mulle jälle silma puutus , võtsin selle kaheldes esile ja imestasin , kas see tõesti on poisi poolt , tähendab Mihkli poolt läbi loetud ja mulle täies diskreetsuses tagasi saadetud — või ka vähem sügavas diskretsioonis ja mingil määral muigamisi — tagasi saadetud . Sest kuidas ta siis pidi selle ikkagi tagasi saatma ? Igatahes oli see frankeeritud ja jättis mulje — ja miks ma ei pidanud seda arvamagi ? — , et lugenud pole seda mitte keegi . Sest see oli Helene enese käest . Ja kuidas see võis olla tema tekstina mulle taaspakutavaks muutunud , võis seletuda ainult ühel moel : poiss oli selle saanud eksikombel Rootsi ja mulle selle seda lugemata edasi saatnud . Nagu ju meie ajutise kirjavahetuse-konfusiooni tõttu oli hetketi lausa võimalik — tema büroo paberid minu juures Vana-Postis ja minu omad vastavalt tema pool Sturegatanil . Aga tekst , mille Helene mulle saatis , oli järgmine — käsitlegu ma seda kui paljastatuna tahes : Noh , ma peaksin ütlema : ma poleks tohtinud sinu käest lihtsalt lahti lasta — nagu vahepeal paraku toimus . Õieti ei saagi ma üldse aru , mis sündis . Mina tahtsin lihtsalt oma sügissuvist kalendrit pisut venitada . Ja üürisin ühe meie kevadeni vabadest suvilatest paariks nädalaks . Lingo oli mul selle juures veel abiks , nii et ma sain selle poole hinnaga ja kõrvalmaja samadel tingimustel vanaema ja Tarmo jaoks . Nii et leppisin sanatooriumi köögis kokku ja kolisin Tahtamaale . Et teha natuke tööd ja olla poisi suhtes muretu . Ja siis — vahest teise nädala keskel — taipasin , et olen ju sellele juba paar korda mõelnud — aga kui ma nüüd lihtsalt loobuksin sulle helistamast ? See tähendab , helistaksin silmapilk , kui sina helistaksid . Helistaksin kohe vahetult peale seda , viis minutit peale seda ja täpsustaksin — noh , ma ei tea mida , näiteks seda , et võti on komandandi käes või muud trafaretset üksikasja — , nagu poleks sinu helistamatuseni üldse midagi silmapaistvat juhtunud . Helistaksin endastmõistetavalt . Aga siiski alles pärast sinu helistamist . Ja seaksin endale küsimuse , aga alles hulga hiljem , kas minu käitumises ei avalduks lihtsalt kius ? Või jätaksin selle küsimuse endale üldse seadmata . Sest see ei tulekski mulle pähe . Arvatavasti nimelt nii . Sest ma ei teeks ju seda kiusuna , vaid lihtsalt eneseproovimiseks . Nimelt eneseproovimiseks . Siis sain uue kutse Kansallisteatteri inimestelt . Nad olid midagi välja mõelnud , mida ma üldsegi ei tahtnud kahtluse alla seada . Neil oli küpsenud idee koostada minu värsside valimik avalikeks esinemisteks . Ja miks ma oleksin pidanud seda maha kriipsutada üritama ? Kui neil on tunne , et sel võiks olla minekut , võtan ma muidugi asjast osa . Nagu see nähtavasi on muudeski maades , sain mina sellest alles viimasel minutil teada . Igatahes sain asjast teada , kui mulle helistati ja kästi tunahomme Helsingisse tulla . Nii et läksin ülehomme nädalaks ajaks minema . Nädalaks ajaks . Tarmo oli vanaemaga parajasti Tahtamaal ja vanaema pidi võtma ta kooliaasta alguse asjad oma kanda . Ühesõnaga tooma poisi linna ja hoolitsema ta kooliaasta alguse eest . Aga kui ma samas endalt küsisin — ja ma ju küsisin — , kas helistan , tegin küllaltki lihtsalt otsuse : ei . Nii et tulin tagasi ja otsustasin ikka veel mitte helistada . Sest kui ma võinuksin seda kohe teha — issand jumal , siis poleks ju olnudki mitte mingit probleemi . Aga probleem oli ju vägagi olemas . Ma polnud sulle ju poolteist kuud helistanud . Ega oleks vist esimese hooga teadnudki , mis sulle öelda . Et ma olen käitunud täpselt nagu sina . Aga see ei olnud vist siiski piisav mu helistamatuse motiveerimiseks . Ühesõnaga jatkasin mittehelistamist . Ja siis läks asi kuidagi — ma ei tea — tõusva kiiruse tähe all . Nojaa , aina on võimalik süüdistada kõrvalisi inimesi . Ma kohtasin meie uut haridusministrit . Ühes natuke ootamatus kohvilauas . Noh , ma ei tea , kui tõsiselt teda tuleb võtta . Ta oli midagi kuulnud mu seotusest Tahtamaaga . Arvatavasti ta lihtsalt improviseeris — aga Saaremaa koolivõrgust rääkides tuli ta välja ideega , et ma võiksin päriselt maale kolida ja eesti keele õpetamise Lüütjala koolis enda peale võtta . Umbes nii , et ta olevat eluaeg mõelnud , et luuletajad ongi kõige paremad emakeele õpetajad . Ja muud säherdust . Lüütjalal ja mujalgi maakoolides olevat praegu koosseisude komplekteerimisega raskusi . Ja kas sa kujutad ette : ma nõustusin ! Ta hakkas isegi natuke tagasi tõmbuma — et igatahes täna-homme ei olevat neil mulle korteri pakkuda — aga mina ütlesin , et korter mind praegu ei huvita . Ma olevat Tahtamaal korteriga varustatud . Ma ei tundnud end ise oma vastustes ära ! — Ma korraldasin kolme päeva jooksul Tarmo äratulemise vanast koolist ja meie Tahtamaale ümberasumise . Nojah . Nüüd olen ma siin . Ja kui ma võrdlesin sinu huvi Tarmo vastu sellega , mida tema vastu on üles näidanud isand Soova , siis tõtt öelda lahenes ka see asi isand Soova kasuks . Olgu mina ise eriarvamusel või mitte . Muuseas , isand Soova on endale mootorpaadi muretsenud ja tal on õnnestunud õpetada poiss kahe suvega kõige osavamaks landiviskajaks Kübassaare ja Kungla vahel . Nii et oleme nüüd siin . Ja kui ma ei taha end ministeeriumi ees narriks teha , pean esialgu vähemalt jõuluni paigale jääma . Või kauemgi . Ja nüüd on lisandunud uus probleem . Selle kohta on kõik öeldud samasse ümbrikku lisatud lehel . Ja ma leidsin ka samasse ümbrikusse lisatud lehe . Millel on ühise allkirjaga öeldud , et nad on otsustanud asetada oma leivad samadele riiulitele . Ja nad pakuvad mulle võimaluse osa võtta vastavast tseremooniast Lüütjala kirikus ja järeltseremooniast Tahtamaa sanatooriumi tagumises saalis <arv>. novembril sel aastal . Noh , millestki peaaegu olulisest ilmajäänu tunne oli mul üsna ligidalt võtta . Võib-olla kõige tuntavamalt see , mis meil proovimata jäigi — ma ei tea , mis seda proovimist takistas : kui ma olin kohvi hommikul lauale toonud , jäi mul ikkagi küsimata : " Noh , kas sa kohvi Annat — ? " Mille peale sa ettekavatsetult oleksid pidanud vastama : " Annann . Annann . Tingimattana . " Selle Kofi Annani mälestuseks , kes juba mõnda aastat ajas ja õiendas üliedukalt ÜRO keerulisi asju . Või midagi sellesarnast . See jäi igavesti proovimata . Oh kurat . Sinna ma muidugi ei lähe . Ma saadan värssides õnnesoovitelegrammi . Kui õnnestub . Ja kingin neile midagi , siit , oma kõrvalt , selle abessiinlase antikvariaadist . Ja ma loobusin tõesti kaalumast , kas ja kuivõrd ma olen nende otsuses pettunud . Sest ma ei tahtnud ilmsesti midagi muud . See , et nad selle ära otsustasid ja ka teoks tegid , on suurepärane . On parim , mis nad võisid . Ja kui see pole ka päris nii , pole minu asi selle kallal enam urgitseda . Ei-ei ! Sinna ma ei lähe . Aga ma helistan , et mu kingitused jõuavad pärale — ja ma ise jään vajadust mööda varju . Minu vahepealne osavõtmatus oma poja , s. o. Mihkli kujunemisloost on muidugi heakstegematu . Ma võin teadagi süüdistada tema ema . Ka piisavalt põhjendatult . Aga siiski oleksin ma pidanud saavutama tema nõustumise poisiga regulaarselt kohtuda . Ja hoida tal silma peal . Vähemalt hea , et tast siiski on tulnud korralik inimene . Aga igatahes ei taha ma , et mulle selles asjas midagi nina alla hõõrutakse . Et sa ei teinud toda ja toda . Sest see on juba liiga subjektiivne asi . Ma avastasin tema uuesti , kui ta mulle oma ema surmast teatas . Ja selle järel tema suhtelise rakendumisega Tahtamaa huvides . Aga siis oli tema kujundamiseks juba hilja midagi ette võtta . Siis jäi mul ainult huvi tunda , mis temast meie vankuvais oludes oli saanud . Ja ma võisin rõõmustada , et mitte ainult kõige keskpärasem eksemplar . Vähemalt oli talle omane üle keskmise küündiv töökus . Ja nähtavasti ka oskus hoida ennast saastast suhteliselt sõltumatu . Mis tema elukutse juures võis olla ehk kõige määravam . Mõne kuu eest tõi Mihkel mulle Eesti kaardi . See oli uus väljaanne kolmetollisest Eesti kindralstaabi kaardist . Muuseas , kartograafilise materjali väljaandmine Eesti kohta oli viimasel poolel sajandil peaaegu lakanud . Tükatisi maakaarte anti vahepeal veel ainult kõige kontuurkaardilisemal kujul välja . Raamatukogudest oli kõik omaaegne vähegi tuumakam materjal ära korjatud . Ka entsüklopeediais oli asjaomast ainest trükitud kas üksnes skematiseeritud või vastavale võltsingukoefitsiendile allutatud kujul . Kuni selleni , et jutustati õhinal Tallinna sadamas juhtunud lugu ( mis võis ju olla ka paljas kius vaevu välja kannatatud ametmehe vastu ) : Välismaal trükiti piiratud tiraažides mitmeliigilist estica-materjali . Hea tahtmise juures võis seda sealt ka enam-vähem alati saada . Ka sedasama kodus <arv>-ndast aastast alates mitte enam avaldatud kolmetollist kindralstaabi kaarti . Aga tsensuurikomitees võis seda tõepoolest ehk vahel tarvis tulla . Ma kujutlen , näiteks kohanimede evolutsiooni silmas pidades , või milleks iganes . Ühesõnaga , seltsimees Adams oli ostnud endale Londonist või Stokholmist niisuguse kaardi . Ja jäänud sellest Tallinna sadama tolliinspektori käe läbi ilma . Talle polnud juhtunud lihtsalt niisugune ärahälvitatav inspektor , nagu juhtus koopiamasinaga seoses mulle . Aga olud muutusid — ka Eestis valitsevad tsensuuriolud — ja alates <arv>-ndast aastast hakati kõike seesugust ainest millegi heakstegemise korras kahekordse intensiivsusega välja andma . Tunnistan , et olen halb perekonnamütoloogia jälgija . Võib-olla et minu põlvkonnal on vastav harjumus lihtsalt välja kujunemata jäänud . Aga see polnud vist meie suurim häda , muuseas . Igatahes olin ma jõudnud jutustada talle enam kui ebamäärast perekonnapärimust — et Haljandid , esialgu muidugi : Grünbergid , olevat lähtunud kunagi , juba vist enne Suurt Põhjasõda , kuskilt Kehra kandist , ja saarlased olevat neist saanud alles nii-öelda mitmendas kubermangus ja pärast mitmesuguseid inimmaterjali vahetusi — üks isand järgmisele isandale . Aga selle lähtetalu nimeks olevat olnud Tammetsa . Mitte ju kõige igapäevasem nimi meie maastikku kirjeldavate Lepikute ja Kuusikute kõrval . Aga ka vaevalt nii-öelda kõrgemale esteetilisele kultuurile osutav . Ta oli jätnud selle endale igatahes meelde . Ja nüüd , uue kolmetollise kaardi ilmumise puhul oli ta pannud tähele : kuskil sealsamas Kehra-taguste enamasti roheliste metsi markeerivate jäätmaade seas oli — muuseas , tema otseste advokaadikohustustega seoses —kohanimi , arvatavasti lihtsalt talunimi , nagu neid omaaegsete üksiktalude ajast tol kaardil leidus — Tammetsa . Ta küsis , kas ei oleks mõtet sealt kord läbi käia . Ja mina mõtlesin kahetsedes : vaevalt seal midagi enam leidub . Vaevalt seal üldse midagi muud on leidunudki , kui paljas kokkusattumus . Eriti mitte peale kolhooside-aja , nagu öeldakse , võidukat lõppu . Igatahes oli mu enda maavõõrdumus kogu mu vankuva elukäigu tõttu piisavalt suur . Ma ütlesin talle : " Noh , võtame homme õhtul auto istumise alla ja käime ära . Mina pole ju ka iial sealkandis käinud . " Poiss ütles : " Aga mina juba käisin . Seal on osalt varemeis talu . Ma pahmasin üle kolhoosiaegse põllu või kultuurkarjamaa , või mis see neil on . Ma ei kohanud seal kedagi . Aga omanik paistab sel värgil veel olema . Nähtavasti on maja ainult suveti kasutusel . Ja kui ma naabrite poole läksin — kolm kilomeetrit eemal — , siis teadsid need öelda : " Jaa , seal on üks Tallinna hambaarst . " Aga peaasi — selle hambaarsti nimi pidi olema mehe järgi Haljand . " Te ju võite uskuda : me filtreerisime selle hambaarsti — mõningaid tuttavaid appi võttes samal õhtul välja . Ametasutusi üldsegi tülitamata . Ja helistasime talle ka samal õhtul . " Proua doktor Haljand ? " " Jah ... ? " Me seletasime talle asja ära . Kui väga kauge sugulasteotsingu . Ta ütles mõistvalt : " Jaa-jaa , meie oleme ju ka midagi kuulnud . Aga kui teid huvitab Tammetsa-nimeline paik , siis rääkige otse minu mehega . Sest tema on ju sealt pärit . " Saime telefoni otsa kergelt tülitatud meeshääle . Aga see leebus varsti ja kuulas meid kannatlikult ära . Me leppisime kokku , et kohtume eeloleval nädalal , ja läksime kolmapäeval sinna . Me teame ju umbes , mida arsti Lasnamäe-kodu endast kujutas . Varakult pensionile siirdunud abielupaar . Naine polikliiniku arst , kes loobus tööst enne , kui oleks erapraksist katsetanud . Ja mees midagi erakordselt igavat : autodele pühendunud elu . Läbi aastate ühes ja teises aina suuremas töökojas vahetusmeister või midagi seesugust . Kuni hiljutise pensionileminekuni välja . Arvatavad saksa sõjaväed ja muud sekeldused . Kuni Mihkli vabamõõtu küsimuseni : " Kas olite siis omal ajal metsavend ka — ? " Ja vastuseni — mida enam ei varjata , aga siiski ainult vastu tahtmist nii võõraste ees avalikuks tehakse : " No ja , on sedagi ametit peetud — " Aga meid mõlemat puudutavas ( või ka mitte ) põhiküsimuses : Jaa . Haljand . Jah . Sealtsamast talust . Tammetsalt . Mis ju mingil määral on tänapäevani alles . Sellest samast talus . Seal on nähtavasti möödunud sajandi alguses kõvasti pereheitmist olnud . Nähtavasti sestsamast ajast ka võõraksjäämist ja sallimatust . Nii et — andke andeks — meil räägiti saarlasteks hakanud Haljanditest alati , noh , kas just halvakspanuga , aga — Jah , nad olid , kuigi juba pensionieas , esitanud taotluse Tammetsa tagasisaamiseks . Asi pidi võtma muidugi aega . Ja ega nad sellesse ka väga ülemäära ei uskunud . Neil pidi aga olema tütrepoeg , üliõpilane , kes võiks Tammetsa edaspidi vähemalt maha müüa . Ja siis me tuletasime konjakiklaasi juures meelde — meeldetuletaja küll õieti tema kui minust kümmekond aastat vanem mees : keegi nende Saaremaa sugulane oli — tema seitsmeaastaseks osutudes — otsinud nad nende pärapändases paigas kolmekümnendate aastate lõpus üles . Ja see otsija oli kõigi tunnuste järgi minu isa . Kui olime mõlemapoolsest üllatusest pisut toibunud , võis alata normaalne kontaktivõtt . Mille juures õnneks selgus , et Haljandid oli täiesti vastuvõetav seltskond . Kaks korda käisime talvehakul ja kevadel isegi Tammetsal ära . Eriti on mul meeles teine maalkäik — kui oldi juba kahe visiidi läbi kummassegi majja pisut teineteisega kohanenud . Ja kui muuseas oli selgunud , et muidugi oleme sugulased . Kuidas Grünbergid nii Kehras kui Lüütjalas Haljandeiks eestindusid , seda võis seletada ainult juhus või ehk siiski mõni minu isa aegne kontakt . Mihkel võttis endale ses asjas vist isegi vaba päeva . Või ühendas ta Riigikohtu tööpäevad sobival viisil muude ülesannetega — Riigikohus alustas ju sel sügisel jälle Tartus , nagu omal ajal. Igatahes istus ta paar pealelõunat Keskarhiivis . Ja sai ka kõik kirikuraamatud kätte . Nii et on tõestatud , et me oleme , Edvin Haljand ja mina , üle möödunud sajandi alguse või eelmise lõpu aegadest saadik Tammetsast pärit talumeeste lapsed . Mis asjaoludel härra Knorring meist lahti saada tahtis , pole enam selgitatav . Kõige usutavam , et tal olid lihtsalt kaardimänguvõlad . Aga tal olid ka tema naise sugulased Lüütjalas . Ja ta müüs meid sinna maha . Niipalju kui revisjonikirjade järgi paistab , on kriitiline aasta <arv>. Tähendab , ta jättis vanaisa oma lastega paigale , aga müüs tema vanema poja koos selle perega ära . Lüütjalga , oma hõimlaste kätte . Nii et me olime saja või sajaviiekümne aastaga jumala võõrad inimesed . Vaevalt veel mäletati , et meil on Saaremaal sugulasi . Kui perekondlik traditsioon oli sel tasemel nagu ta oli : ülimalt vanemate pulmapäev perekonnapiiblis . Tähendab härra Schoulz , või arvata , et tema järglane laskis meid selleks ettenähtud päeval <arv>. aastal vabaks . Aga kui teadmatute inimeste mälus , arvata , et Tahtamaa vanaisa mälus esmajoones , poleks säilinud Tammetsa nimi — olekski see episood meie sugupuuloost jäänud meenutamata . Liiati , et mõni haru sugupuust ennast Ameerikasse sirutas . " Ja polekski kumbki poiss saanud teada , " tähendab Edvin , " kummad talitasid õigemini , kas need , kes pistsid plehku , või need , kes jäid paigale ja said igavese sõnniku endale kaela . Aga vähemalt pidasid mõnda aega kohta kinni . " Millest rohkemgi kui kõigest muust võis järeldada , et Edvin oli mõtleja mees . Proua oli küpsetanud koduse koogi ja võtnud pool autotäit tavaari kaasa . Koguni üliõpilasest tütrepoeg oli appi võetud ja saanud endale Tallinnas-käigul ülesande : käia Tammetsal ära ka kütta korralik saun . Vanadele tulla ja mõnuleda . Nemad jäid hommikul veel kodusteks talitusteks paigale . Me tulime Mihkliga pärast hommikusööki tulema . Vanad Haljandid olid hommikul tund või kaks pärast Mihklit ja mind Tammetsalt tulema hakanud . Võib-olla oli Edvin olnud pisut veel vaiksem kui tavaliselt . Aga ta polnud ju ka muidugi kuigi jutukas . Kümme minutit hiljem , juba suurele maanteele jõudnud , oli ta tõmmanud auto , ikka oma vana " Volga " , aga tipp-topp korras " Volga " maantee kõrvale . Ta oli öelnud : " Mul on pisut paha " — ja torganud oma tuntud tableti keele alla . Seda juhtus ikka vahel . Kui naine kaks minutit pärast seda tema poole pöördus — et kas tal loodetavasti nüüd on hakanud pisut parem — , polnud ta enam vastanud . Edvini naine , ootamatult , ehmatavalt nutune , kuigi arst , aga siiski ainult hambaarst , oli telefonil : " Edvin on surnud . Täna hommikul . Linna tagasisõidul . " Ta oli ise teinud katseid teda elustada ja toimetanud Mustamäe haiglasse . Arstidel jäi konstateerida surma . Ja mitmeil päevil , kui see mulle meenus , oli mu esimene reaktsioon , et midagi on jäänud lootusetult tegemata . Et me oleksime pidanud avastama teineteise aastakümneid varem . Ja millegi pärast sügav sallimatus ( aga oleks ju ka narr , kui selle asemele astuks korraga sallivus ) — sügav sallimatus meie elu teispidipöörajate , nii ühete kui teiste vastu . Kusjuures tegelikult oli neil ka sügav erinevus . Jaa-jaa , ei saa üldsegi öelda , et nad hiilgasid ainult ühisjoonte poolest . Sest ühed olid siiski ainult juhu-hullud , kelle olemusse oli kirjutatud sisse nende mööduvus , nende jubedalt brutaalne olek — aga ka nende mööduvus . Aga teised uskusid , et nad tulevad ja jäävad . Ja maailm peab pöörduma nende-näoliseks . Ja kui teadlik muuseas üldse oli neist kahest eralduv leer , see , mis end vahepeal ju maailma valitsejaks kuulutas , polnud kuigi selge . Sest tervete rahvaste saatus poleks ju tohtinud jääda vahepeal pooleks sajaks aastaks — või nende poolest rahumeeli pikemakski ajaks — teise poole omavoli otsustada . Millele ju terve Ida-Euroopa ohverdati . Ülejärgmisel hommikul helistas Tiiu , Haljandite tütar , paratamatuse survel juba veidi rahunenud , ja teatas , et matus pidi toimuma Rahumäe kabelis neljapäeval . Mõistagi lubasin olla kohal . Matusepäeva hommikul helistasin Mihklile : " Kuule , meie ju peiedele ei tarvitse minna . Nii tuttavad me ju nagu polnud ? Aga kasutame Rahumäel käiku millekski muuks . Ma mõtlen , kui mina peaksin kõrvad pea alla panema , ei leiaks sa meie krunti esimese hooga üleski . Sa peaksid koguduse kartoteegi appi võtma . Kergelt piinlik , kas pole ? Nii et ma mõtlesin : käime pärast Edvini matust Haljandite krundilt läbi . Noh , et sind harida . " Ma olin ju selle kallal ka pisut vaeva näinud ja juhuslikult asja veidi kujundada lasknud . Isast oli jäänud Tallinna Jaani koguduse alal paiknev matuseplats , mille eest Tahtamaa-vanaisa hoolt kandis ja kuhu tema ka oma tahte järgi vanaemaga paigale pandi . Aga mina olin otsustanud vahepeal , noh , kui soovite , siis kas või natuke eputada . Kuigi ma polnud , vähemalt iseenda arvates — põrmugi nekrofiil . Aga juba Saksa okupatsiooni ajal ilmus meie surnuaedadele esimesi näiteid haudadest , kus maetud perekonnad kuulutasid oma jagatust , oma lõhkikäristatust maailma maade vahel : Venemaale viidute ja seal hukkunute omaksed lasksid oma perekondade hauamärkides jäädvustada Venesse surnuid . Et neil oleks kodustel hauaplatsidel nii-öelda oma esindus . Omastele hakati reserveerima hauakive , mis sündsal viisil samastasid neid muude pereliikmetega , aga ka eraldasid neist . Et neil , nagu keegi matusekõneleja aegsasti ütles , et neil oleks kõiksuses kübe maad , milles nad võiksid olla omadega üks . Aga rahvakaotuse kanaleid — või kuristikke ( ! ) — oli kaugelt liiga palju , et hakata neist peamisi siin meenutama . Läänes on juba kadumas vanusejärk , kuhu kuulujad on valmis uskuma , et midagi säherdust võiks nende noorusaja Euroopas aset leida — kui nad ei mõtle just Tšetšeeniale või mõnele samasugusele maale . Sest ühelegi kuradi inglasele ei tee me ju midagi ligikaudsetki selgeks . Alates <arv>. septembrist <arv> — see tähendab Eesti läänenurga juures valves oleva tulelaeva torpedeerimisest kuni ütleme viimase metsavenna surmani <arv>. aastal . Ainult juut võiks saada säherdusest asjast aru . Aga temal on harilikult iseendaga liiga palju tegemist . Igatahes alates venelaste naasust <arv> teostus Eesti surnuaedadel vähehaaval rituaal : seda mööda hakkasid perekonna matusepaikadesse siginema hauakivid , mis kandsid kodumaiste sünnipaikade nimetusi — Kanepi või Ridala või kas või Lüütjala , nagu meie vanaisa puhul see oligi . Surmapaikadena figureerisid Norilsk , Magadan , Sosva , Inta . Sellest ajast tuhandete mällu juurdunud ja nüüd taas taanduma hakkavad nimed . Muuseas , ma pole kunagi kuulnud , et niisuguste hauakivitäiendustega seoses oleks tekkinud hauavaldajate või võimude vahel konflikti . Nähtavasti oli selletaoline hauakivipärand üks valdkondi , mis jäeti Julgeoleku poolt rahva enesetundele vabaks . Või lihtsalt ei jõutud seda teatavaks võtta . Nii et me jätsime järgmisel päeval haua juures pärast ettenähtud peotäisi maamulda kadunu omastega jumalaga , lubasime tingimata Tammetsal kohata , ja läksime lahku . Ning siirdusime vaatama , nagu öeldud , vanaisa ja vanaema puhkepaika . Et Mihkel vähemalt de visu tarviliku krundi ära tunneks ning ei tarvitseks end koguduse kartoteegi appivõtmisega naeruväärseks teha . ( Või ka just vastupidist muljet jätta — kui normaalselt kalmistuvõõras inimene . ) " Noh , siin see peab siis vist olemas — " Mina vaatasin pigem imeks paneva kui äratundva pilguga ümber . Ma ei tundnud meie matuseplatsi esimesel silmapilgul ära . Ma polnud ju aastaid siin käinud . Kõik oli äratundmatuseni muutunud . Peamine mulje oli pisenemine , kokkuvajumus . Ma mäletan , kui vanaisa Saksa aja alguses seda matuseplatsi , kus veel kedagi meie omadest polnud paika läinud , korrastama asus . Kuidas ta Keilast kohale sõitis , kuidas ta laudise tarvis laudu tõi , mille järgi madal aed valmis valati . Ja kuidas tsementi saada ei olnud , kuna see kõik öeldi Euroopa vabaduse kaitse-ehitisteks ära kuluvat . Ja kuidas seda siis Vene aja alguses mingist Keila kooperatiivkaupluse laost — vanas palvemajas — lõpuks ikkagi leiti . Ja kuidas ma kahevahel olin , kas pooldada selle kasutamist Rahumäel — või Euroopa kaitseks kommunismi vastu ( kuigi keegi seda minult ei küsinudki ) . Ja kuidas siis , aastaid hiljem , <arv>-l või <arv>-ndal , need hauakivid siia asetati . ( Ja kuidas need võrratult suuremad olid kui praegu . ) Me olime juba Edvini matusele autost vihmavarjud kaasa võtnud , sest taevas tuletas peatselt puhkevat viham meelde . Ja Edvini haua juures seistes saimegi kerge esimese sabina kaela . Aga õnneks katkes see sedamaid ega takistanud matust sündsal moel lõpetamast . Nii et omaenda krundi otsingule tulime juba peaaegu muretult . Ja panime sedamaid tähele : kuldkiri isa hauakivil oli alles . Aga ligemale kahekümne aastaga poole võrra tuhmunud . Kuid see ei äratanud liiga paljude omataoliste seas ka enam erilist huvi . Või kui , siis üksnes positiivset . " Noh , nüüd sa siis vähemalt tead . " " Noh , eks ma siis tean , " ahvis Mihkel vastu . Aga siis märkasime , et vihm oli tagasi tulnud , või polnud õieti üle läinudki . Me tegime vihmavarjud lahti , sest kui nad kord olid kaasa võetud , polnud põhjust neid ka tarbetult ühes tarida . Ja hakkasime vaatama , kust kaudu me kõige hõlpsamini linna poole kalmistuservale ja tagasi autode juurde jõuame . Ma astusin Mihklist mööda ja püüdsin ühe põiktee suunas maad kuulata . Siin oli , nagu Rahumäel vähestes kohtades , ka maastikureljeefi pisut märgata . Tee viis korraga hekkide vahele ja kübeke alla . Märkasin seal inimesi , aga nad ei läinud mulle korda . Aga siis märkasin , et olin astunud ühele poole hekipõõsast , kuigi oleks vaja olnud astuda paremale . Ja samas märkasin , et tähelepanu-kaadrisse voolab paremalt ja vasakult mingisuguseid kõrvalisi asju . Kuni selleni , et Mihkel , ta on mulle järgnenud , mis tähendab , et ma olen ka tema teisele poole algavat hekki meelitanud — jaa , Mihkel tervitab kedagi ja lausa mu ees tõuseb keegi korraga püsti , või on tõusmas . Ja see on Marge . Teised on Tiit ja Tiina , saan ma nüüd aru . Ja siis algab vihm . Mina ütlen — kuigi ma tean , et mul pole siin midagi öelda : " Jookseme ! " Ja ma mõtlen vist juba : Kui mõni Issanda vihm tuleb tõesti õigel ajal , siis see on üks niisuguseid . Marge ütleb : " Oota , ma panen lilled ära — " Ta võtab oma kõrvalt pingilt mõned kollased roosid ja viib kõige lähemale hauale vanade Vaiknate matuseplatsil . Ja siis sajab juba õige tublisti . Mina seisan vihmavarjuga ta kõrval , ta mehe haual . Ma kuulen end Mihklile ütlevat : " Sina lähed oma autoga . Sina hoolitsed Tiidu ja Tiina eest . Mina võtan Marge . " Nad ei kavatsegi meist maha jääda . Nad silkavad meiega püüdlikult kaasa . Ja ma mõtlen vist juba : " Kui me ei oleks niisugune elust mahajääjate põlvkond , nagu me oleme , peaks selle jätma järgmise põlvkonna teha . Aga me oleme , kes me oleme — ja räägime teisal sellest , kui palju keegi milleski süüdi on — Pätsust ja Stalinist ja Hitlerist ja Rooseveltist saadik — sest see on teise tasandi kõnelus — nüüd peame me siiski ise oma kohust täitma . Vähemalt need , kes seda tunnetavad . Meie laps võiks saada kaheksateist , kui mina saan kaheksakümmend . Ja igasuguste Downi sündroomide ja jumal teab mille asjus — noh , kui Issand seda lausa keelab , tuleb meil alistuda . Ja võib-olla olekski targem tegelda lastelastega . Sest kui ma õigesti tähele panin , on Tiina juba õnnistatud olukorras . Ja Mihklil on tema Tom juba olemas . Ja ta olevat erakordselt nutikas pealegi . " " Marge ? " ( Kui me oleme autosse istunud ja poolel teel — ) " Jah ? " " Kas sa tead , mis ma mõtlen ? " " Ei . Ma olen liiga kaua sinu lainelt eemal olnud . Anna mulle aega . " Ma juba vist ütlesin , et seesinane side seati meile sisse kohe pärast seda , kui Mihkel oli asunud " Haagi ja Haaveli " teenistusse . Ja ka varsti pärast seda , kui ma olin ta rakendanud ajama meie Tahtamaa asju . Nii et kui ta siis Stokholmis käis — ja ta käis seal oma kinnisvarataastamistaotluste asjus esialgu väga sageli — , läkitas ta oma saatkonna kaudu tulevat materjali minu juurde Vana-Postisse mõnikord iga jumala päev . Aga selle sekka juhtus ka isiklikumat materjali . Ja selle seas ka peaaegu et klatšilist . Muuseas ajas mind peaaegu et muigama Mihkli teade ( kuid see ei olnud mitte ridamisi esimeste seas , vaid juba sellest ajast , kui mu faksiühendus oli meil sisse töötatud asi : Ta oli käinud üleeile Lingo ja krahvinna pulmas . Selgus , et isegi selle järgi , mis me oma koosolekul saadud muljeil olime võinud tähele panna , võis meid ikka veel sügavasti rabada . Aga niipea , kui olime teada saanud , kuhu Lingo ja krahvinna maabusid , oli selge , et teisiti ei saanudki nende afäär laheneda . Jaa , Lingo oli saatnud , lihtsustuseks , nagu ta oli nende telefonikõnelusel öelnud , lihtsustuseks Mihklile isegi auto järele . Nii et nad olid nähtavasti valmis teda muuseas täiesti tõsiselt võtma — kui advokaati ja ka Tahtamaa esindajat Eestis . Ja mingil määral ka mind — kui tüütut nähtust Mihkli seljataga — ho-ho — ! Ja muuseas oli ka Mihkel võtnud asja küllalt tõsiselt . Nähtavasti oli ta olnud pulmakutsest õigel ajal informeeritud , nii et tal oli olnud aega väärikalt valmistuda . Ta oli tellinud ühelt Tallinna klaasikunstnikult vastava piraka klaaskera , milles oli — vastava hõbesildiga varustatult — supilusikatäis Tahtamaa muda . Ja toonud selle Stokholmi kaasa . Ja loovutanud selle pruudi esimeselt mehelt päritud majja . Muuseas asetses see küllalt mõõdukate gabariitidega maja <arv>-ndal aastal püstitatud Saltsjöbadeni kiriku lähedal , selle suvituslinnajao parimas rajoonis . Esimene asi , mis ma otsustasin Mihklilt nii-öelda koduse järelkontrolli korras küsida : " Noh , mõne tuttava klaasikunstniku käest see tükk tellida — pole ju eriti üllatav . Aga ütle , kas sa tõid selleks tema kätte tõesti ehtsat Tahtamaa muda ? " Ja tema vastas : " Jaa . Ma võtsin seda Tahtamaalt klaaspurgi sees kaasa . Kui olin ära otsustanud , missuguse viguri ma lasen neile valmistada . " Meil oli veel kavas Mihkli pulmapeokäigu üle mõtteid vahetada , aga seni on alati olnud olulisemast rääkida . Ja sellest , et ma leidsin oma pojas ootamatu annuse sala-ausust , ei rääkinud ma temaga hea eesti kombe kohaselt niikuinii .