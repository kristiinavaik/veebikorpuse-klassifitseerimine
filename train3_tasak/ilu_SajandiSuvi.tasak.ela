kirjak	ilu_SajandiSuvi.tasak.ela	Oskar Kruus Piinav oli istuda kuumal suvepäeval alevi politseijaoskonnas ning jutustada uuesti lugu , mida olin pidanud lõpetatuks . Aga kohalikule konstaablile , rahumeelselt ametitoolil lösutavale Ferdinand Aabramile oli maakonnalinnast appi sõitnud inspektor Kallion . Too ei teadnud aga midagi meie suvitamisest ega metsatalus juhtunud sündmustest ning katkestas alatasa mu jutustamist täpsustavate küsimustega . Muidugi pidin põhiliselt pajatama just mina , sest ajakirjanikuna sain sellega kõige ladusamalt hakkama . Aga maakonna ametimees tahtis korduvalt , et jutustaks hoopis Tarmo , sest tema oli ju Põrgupadriku peremees ning sinna külaliste kutsuja . Ulvi pantvangiks oleku üksikasju ei teadnud meist keegi muu , ta pidi neid ise rääkima . Konstaabel Aabram oli meiega varemgi kokku puutunud ning me võisime tema rahulikku pensionieelset ametiaastat häirida . Sellepärast mõistsin tema vaikset vimma , ehkki ta ei tahtnud seda välja näidata . Aga härra Kallion oli alles noor jurist ning ihaldas kiiresti saavutada pealinna üleviimist . Seepärast oli tal tähtis meist kedagi mõrvariks tembeldada . Ei saanud ju eitada , et üks Põrgupadriku suvekülalistest oli hukkunud . Ja vähem tõenäoline tundus juhtumit suitsiidiks pidada , hoopis rohkem asjaolusid lubasid seda tapmiseks arvata . Aga usutavat mõrvarikandidaati polnud seni leitud . Inspektor Kallion , see esimeste kiilaspea tunnustega noormees , pühkis oma pintsakult närvlikult juustekõõma ning pöördus ikka ja jälle tagasi küsimuse juurde , et kes esitas kõigepealt mõtte laip põletada . Sest kes oli huvitatud jälgede kaotamisest ? Just mõrvar võis soovida surnukeha kui asitõendi likvideerimist . Niisiis otsis inspektor meie seitsme hulgast roimarit ning kuriteomotiivi . Naiste puhul sai rõhuda armukadedusele , meeste puhul oli aga usutavat ajendit raskem leida . Lahkamisprotokoll välistas hukkunu raseduse , ent just seda oleks saanud meeste süüdistamisel kasutada . Olime üpris üllatunud ja häiritud , et meid taheti kriminullitegelasteks muuta . Kaks meist töötasid otseselt televisioonis ning eks teisedki olid rohkesti Ameerika mõrvalugudest filme näinud . Aga kunstiteosed võimaldavad inimeste kannatusi ja hukkumisi jälgida ilma ohtu sattumata , nüüd taheti seda publikuprivileegi meilt ära võtta . Pidin meelde tuletama , kuidas see lugu algas . Mind haaras vabanemistunne , kui Tarmo Kahera ühel lämbel juunipäeval helistas ja kutsus kaasa oma metsatallu . Ilm oli juba nädal tagasi pöördunud toast väljakutsuvaks , nii et muutus talumatuks arvutiklahve plõksutada . Päike küündis üle naabermaja katuse lauale kiirtevihku viskama ning ajas tähed sassi nii silmis kui ka sõrmis . Olin juba ligi aasta vabakutseline ning pidin rohkem ridasid paberile nõiduma kui palgalised ajakirjanikud , kes võisid endale vaheldust leida baarides istumise ja komandeeringutes käimisega . Minu lõõgastuseks kujunes toimetuste vahet jooksmine , sest polnud enam pressiväljaandeid koondavat Pärnu maantee Ajakirjandusmaja . Minu nelja tuule kätte jäämine oli johtunud sellest , et välismaiste ärimeeste omandiks muutunud " Sõnumileht " pidi neile kasumit kokku kühveldama ega hoolinud enam midagi eesti ajakirjanduse asjalikest traditsioonidest - informeerimisest ja õpetamisest . Algul oli lehte ümber kujundama toodud Ameerikas ärimeedia knihve studeerinud Priit Pullerits ning talle maksti konsulteerimise eest heldet tasu . Aga kui see amerikaniseerumise esimene aste ei tõstnud küllalt märgatavalt lehe trükiarvu , siis pandi peatoimetajaks keegi nimeta nolk , kes oli varem hakkama saanud vaid spordisõnumite koostamisega . Oma arvamuse puudumise tõttu osutus ta truuks käsutäitjaks ning hülgas sõltumatuse eest võidelnud eelkäija " Eesti Sõnumid " traditsioonid . Ja hävitas lehe senise ilme : pärast reformimist jätsid pirakad pealkirjad ja pildilahmakad tekstile üpris vähe ruumi . Lugejaid hakati püüdma kolmveerandalasti naiste fotode ja šokeerivate allkirjadega , nende vahele lükiti kõmusõnumeid ja filmistaaride eluseiku . Muidugi vajati ka nende nappide ridade arvutisse toksijaid , kuid mul hakkas järjest rohkem kahju sääraselt kulutatud ajast . Küllap oli minu õitseaeg - read lendasid paberile nobedalt . Olin ju kunagi olnud tegev kirjandusteaduse alal ning vastavat eruditsiooni polnud ma veel täiesti unustanud . Kuid sinna tagasipöördumist takistasid teaduse rahastamise bürokraatlik grantide süsteem ning üldse filoloogide nigelad palgad . Mind ei lohutanud võõrast keelest ja võõrast meelest laenatud sõnake " tabloid " , millega püüti vabandada " Sõnumilehe " allakäiku . Kui ma ühel halva tujuga hommikul keeldusin arvutisse sisestamast järjekordset norimisnuppu presidendi majaehitamisest , prahvataski tüli lahti ning mul ei jäänud muud üle kui visata peatoimetaja lauale lahkumislubadus . Ent tööpuudus oli jõudnud juba ka meediamaailma ning ilma mõjuka soovituseta oli raske saada kuhugi suurema lehe toimetusse . Kuid mul oli ikkagi tuntud nimi ning minu kirjatükid kõlbasid kõigile lehtedele , mis veel tekstile orienteerusid . Tendents oli küll teistpidine , isegi " Postimehe " kontserni kuuluv " Luup " lootis värvipildist rohkem kui sõnast , tekstiautorite nimed trükiti kõige väiksema šriftiga . Niisiis oli režissöör Tarmo Kahera kutse teretulnud ning pakkisin kähku oma seljakoti . Tema rohuroheline " Ford " viis meid kiiresti linnamajade vahelt välja ning võisin rõõmu tunda haljendavast maast . Olin küll oma ameti tõttu Eesti risti ja põigiti läbi kolanud , kuid ei tundnud ühtegi maanurka täpsemalt . Sõitsime välja mööda Pärnu maanteed , kuid edaspidi ma enam ei orienteerunud , missugusesse valda või külla auto meid viis . Korra pöörasime paremale , siis paar korda kurakätt , iga suunamuutmise järel läks tee halvemaks , kuni rohust vaevu silma paistvad rööbasjäljed lõppesid keset metsa värava ees , mis uhkeldas lippide vahele sätitud vankriratastega . Tarmo otsis taskust võtme , keeras tabaluku lahti ning auto võis veereda taluõue . Domineerival kohal paiknes elumaja , kaetud roostepunaste voodrilaudadega . Aknaraamid olid värvitud valgeks , väheldane veranda osutas sissepääsule , hoonet jätkas pikk rehealune , kuhu pärast väravate lahtilükkamist Tarmo oma " Fordi " ajas . Sealtki pääses tubadesse , õigupoolest küll kööki . Telliskivipliit tutvustas varasemat ajajärku , külmkapp ja uuni valge kast esindasid nüüdistehnikat . Õue teises servas lösutas mahajäetud ilmega laut , põiki selle kõrval asuval aidal rippus tabalukk ukse ees . Kõige uuema ilmega paistis olevat saun , mille seinad polnud veel halliks pleekinud , vaid näitasid männipuu heledat värvi . Õue ehtis kooguga kaev , millest pangetäie vee hankimine osutus mu esimeseks tööks . Teiseks panin tule pliidi alla , sest ruumid tundusid rõsketena . Uudishimulikult heitsin pilgu ka teistesse ruumidesse : köögi kõrval asus pimedavõitu sahver , täis tühje pudeleid ja purke . Tube leidus kolm : kaks kahe aknaga otsakambrit , ühel kollased seinad , teisel bordoovärvi lilledega tapeet . Sinakasse tagatuppa pääses köögist , sinna andis valgust vaid üks aken . Kambreid sisustas mitme ajajärgu mööbel : tigudiivanid ja lahtitõmmatavad magamissohvad , kerged viini toolid ja rasked talupojajärid ; punases toas laiutasid kaheinimesevoodi ja kolme uksega rõivakapp , esimese kambri uhkuseks oli ümmargune söögilaud ning nurgas jõllitas televiisor . Seinu ehtisid kellegi tundmatu kunstniku maastikuetüüdid , Nikolai Triigi portree Juhan Liivast ning värvitrükk Delacroix' kuulsast maalist " Vabadus viib rahva barrikaadidele " . Raamaturiiulil lesisid teosed juhuslikus järjestuses : Oswald Spengleri " Der Untergang des Abendlandes " ( küll ainult I köide ) , Gustav Suitsu " Elu tule " faksiimileväljaanne , Jaan Kaplinski hallil ajalehepaberil " Tolmust ja värvidest " , Stefan Zweigi " Eilne maailm " , paar Tšehhovi kogutud teoste köidet , Betti Alveri " Tähetund " , Hella Wuolijoe draama " Laki ja järjestys " , John Fowlesi paks romaan " Maag " ja Hindrey " Sündmusteta suve " " Virgela " kirjastuse nägus väljaanne . . . Alumisel riiulil lesis mitmesuguseid teatriajakirju ning soomlaste " Hiidenkivi " numbreid . Eks ma või neid edaspidi põhjalikumat sobrata , kui mõnel vihmasel päeval tekib lugemisnälg . Jah , Põrgupadriku talu hakkas mulle meeldima . Kahju , et ma polnud siia põiganud juba mullu sügisel , kui Tarmo oli mind esmakordselt kutsunud . Aga tookord olin ülepeakaela rahategemisega ametis , turumajanduse krokodillilõugadest polnud pääsu . Järgmisel hommikul oli Tarmo varakult kohvi valmistanud ning ise köögist kadunud . Ainult elumaja ja aida vahel asuv plats oli suudetud inglise stiilis muruväljakuks muuta , mujal lokkasid metsikus lopsakuses mitmesugused rohttaimed : keraheinad , tarnad , heinputked , põldohakad ja lauda ümber muidugi nõgesed . Eks inimene peab looduses talle meeldivat korda looma ning nii oli Tarmo varajane lahkumine kohvitassi tagant loomulik . Aga ikkagi ehmatas mu unerähmaseid silmi esimene läbi klaasi välja heidetud pilk - seal vilksatas vikatiga mees : must kaabulotu peas , läikiv teraseriba õla taga välgatamas . Seda oli näha vaid hetke jooksul , ning pole mingit põhjust kirjutada vikatimeest suure tähega . Eks see olnud Tarmo , kes kadus lauda taha suvise niidumehe missiooni täitma . Võibolla oli tal koguni tarvis vikatiga ümberkäimist harjutada uue lavastuse jaoks ? Kui keegi leiab teatris või muulgi kunstialal mõne rabava kujundi , siis läheb see kiiresti moodi ning teisedki tahavad seda kasutada . Kunagi oli Karin Raid leidnud Rein Saluri " Külaliste " jaoks ajalooratta ning kohe ilmus see mujalegi peale Draamateatri lava . Hiljuti oli aga päikesepoiss Elmo Nüganen avastanud vikati ning tema " Pianoolas " jooksid Laia tänava kitsastes ruumides niidumehed nii palju ringi , et silme ees läks mustaks . Kui etendusel pärast avastseeni söandasin uuesti pilgu lavale heita , imestasin , et põrandal ei punetanud vereringe . Draamateater ja Linnateater on aga parasjagu kõvasti konkureerimas parima lavatrupi nime pärast ning võibolla tahab Tarmogi rambivalguses vikatiga vehkida . Draamateatris pealegi palju rohkem ruumi ning isegi pöördlava võimaldab mitte ainult heinakaart keerutada . Küsisin endalt , et kas Põrgupadriku peremees on ka minu jaoks vikati valmis seadnud . Samal hetkel kuulsin verandauksele koputust . Kööki astus vanaldane talunaine , hallid juuksed tumeda rätikuga varjatud . Ninast vasakul viie sendi suurune käsn , silmad siia-sinna vilamas - nähtavasti kõõrdsilmne . Naisterahvas kandis käevangus kartulikorvi , mis maleruudulise riidetükiga kaetud . Enne kui laskis pilku selle alla heita , kätsatas : " Ma nägin , et tede korstnast tõuseb suitsu . Mõtlesin , et ju peremies tulnud suvitama . Et ei tea , kas tal midagi tahedamat süüa on . Nojah , ongi teil va kihvt laua pial , sialiha , mis juba kolmandas Moosese raamatus hukka mõistetud . Et inimene ei pia sööma neid loomi , kel sõrad kaheks jagatud . . . " Eit tahtis kohvitassi taga olevat lahtilõigatud konservikarpi " Turisti einega " laualt pühkida , kuid olin väledam ning sain kaaneplekist kinni ning peitsin selle seljatagusele riiulile . Hakkasin taipama , et küllap on tegemist mingi lahkusulisega , vist adventistiga , kel ei lubata süüa sealiha ega verivorsti . " Mõtlesin , et peremies ise kohal , aga keelatud liha ajab hammaste taha hoopis võeras mies , " jätkas ootamatu külaline . Ei teadnud , kas pean eidele istet pakkuma , aga ta laskus omainimeselikult järile . Ruttasin välja Tarmot otsima – küllap tema seda mutti tunneb ja oskab säärastega suhelda . Tarmo oli jõudnud laudataguse nõgestest puhtaks niita ning vuhtis maha haavikueelseid koerputki ja kasteheina . Ta toetas vikatilöe vastu seina ning arvas : " Küllap see Ussivälu Taali on , ta käis siin vahel põrandaid pesemas ja muidu koristamas . " Astusime kööki . Mutt oli vahepeal kartulikorvi katva räbala lahti harutanud ning näitas meile seal lebavat musta kukke : " Tõin värsket liha , et nende kõlbmatute lihapurkidega oma ihu ega hinge tuksi ei paneks . " " Peab siis sihukese kena linnukese katlasse panema ? " takseeris Tarmo kikast ning surus vanamutile rohelise Türnpuuga rahatähe pihku . " Tennasi väega , ma või esi selle ka ära puhastada . " Taali võttis korvi kikkaga ning astus teadjainimese sammuga rehealusesse . Pani kuke peadpidi raiepakule ning laskis kirvel kõrgelt linnu kaelale raksatada . Kuke punase harja ja lokutiga pea langes saepurusele põrandale , pritsides kõrvalasuva " Fordi " vereplekke täis . Mutt viskas kirve paku kõrvale maha ning laskis mustast linnukehast lahti . Pea kaotanud kikas polnud aga veel surnud , vaid hakkas meeleheitlikult tiibadega vehkima ning tõusis lendu . Kaugele ta ei jõudnud - rehealuse sein seisis paari meetri kaugusel . Jätsin Taali ja Tarmo kukke sulgedest puhastama ning läksin lauda taha niitma . Peremehe terav vikat oli ju prii , mulle jäetud tööriista ei osanud ma sama teravaks luisata . Lopsakad nõgesed ja mahlakad putked lebasid juba kaares , ent jusshein ja kastehein vajasid vahedat tera . Tarmo ilmus niitma alles tüki aja pärast , kuid ma ei tahtnud temast kehvem olla . Niidetud heinamaa annab aga üpris täpse tunnistuse , missuguse vikatimehega on tegemist . Nüüd olin seda halba sümbolit tähistavat sõna jälle kasutanud ! Üldse keerlesid mõttes kummalised sõnad . Omatahtsi nagu unenäos . Kukelokuti . Verev hari veres . Kirves ja giljotiin . Must kikas . Must kukk on ju ohvriloom . Missugusel rahval ? Kas mitte meil , eestlastel , endil ? Kas Eisen pole sellest jutustanud ? Või Oskar Loorits ? Oh , ma ei mäletanud folkloristikast enam tuhkagi , tudengitele olin kunagi ammu küll lugenud kirjanduslugu , kuid alles Koidulast alates . Mul oli kümme kaart juurde niidetud , kui Tarmo mind vaatama tuli ja sööma kutsus . Nagu Jeruusalemma templites , nii söödi ka Põrgupadrikul ohvrilooma liha ära – jumalale ohverdati vaid veri . Kui olime Tarmoga kukesuppi helpima asunud , tegi naabrimutt minekut : " Ma tuleks tihedamalt vuatama , aga tükk aega seisis lodi teisel kaldal , keegi ei ajanud seda üle jõe . Pian ruttama , muidu läheb keegi venega üle jõe ning ei pääsegi enam tagasi . Ma elan ju nüüd sealpool jõge , aga kutsume seda osmikut Ussiväluks . " Mul oli meeldiv kuulda , et läheduses asub jõgi – siis saab ju supelda . Supp oli aga tuline ning selle helpimisega ei saanud kiirustada . Küll ma ka ilma Taalita selle jõe kätte leian . Pealegi võib ju Tarmo ise seda näidata . Imelik , et ta polnud seda teinud . Ma oleksin kohe esimesel päeval end vette kastnud . Või on jõgi ikka veel külm ? Järved soojenevad rutemini kui voolavad veed . Aga õhtuses ilmateates loeti nii Pühajärve kui ka Anne kanali kohta , et ainult seitseteist kraadi . Säärane vesi nõudis suplemiseks iseloomukindlust . Jälle oli saabunud suvi ning see tegi elu palju kergemaks . Polnud enam vaja end kaitsta külma eest ega karta jälgede pärast . Võis koguni teha midagi kasulikku ja võidelda talu laostumise vastu . Kuigi see tundus lootusetuna ning kaua vastu panna on võimatu . Ei tea , mida mõeldakse lääneriikides , kuid pikisilmi oodatud muudatusi ei tule . " Ameerika Hääle " lubadused osutusid petlikeks , tegelik jõudude vahekord ei muutunud . Pealegi tuli raadiotki kuulata säästlikult , sest akude muretsemine muutus järjest keerukamaks . Kuid suvel sai kiiremini ajalehti ning nende kirjatükkidest võis midagi järeldada . Tuli osata lugeda mitte ainult ridu , vaid ka ridade vahelt . Mõnus oli keerutada vikatit maisemaa nõmmeheinas , veelgi kergem kaldapealse lopsakas rohus . Päike pruunistas talvel kahvatuks muutunud turja . Jões oli mõnus higi maha uhta . Üle poole Seenekõrve küüni oli kuiva heina täis , luhas ootas veel kümmekond kämmu . Neile tarvitses kannipuud alla torgata ning kaks mehepoega võinuks neid tassida ka kilomeetri kaugusele . Vahel tundus , nagu oleks endine aeg tagasi tulnud . Nagu polekski vaja midagi karta . Põrgupadrikult ei viinud mööda mingit maanteed , siia olid rada rajanud vaid vankrirattad . Autosid hirmutasid kevadel ja sügisel porimülkad , vaid kesksuvel võis loota läbipääsu . Kuid muidugi ei maksnud heinakaarelegi minna ilma relvata . Need võis torgata küüni aluskivide vahele . Käed ja õlad said vabalt liikuda . Kone oli oma väärtust näidanud Karjala kannasel , eriti raskel taganemisel Vuoksa ääres . Pupastvereski lasksid vankad konelaulu eest jalga . Meeta ja Reet riibusid loogu kokku noore haaviku juures , kasemetsaesine oli juba puhas , vaid küüni ees nõmmepõndakul õitsesid suurte kaskede all mõned kuradikäpad . Kaarel ja Oskar tõstsid heinapahmakaid küüniväratite ette , naised ronisid üles virna otsa seda kinni tampima ning hangutäisi vastu võtma . Päikeseloojanguks sai luht tühjaks ja küün täis , tüdrukud hüppasid lakaluugist alla otse noormeeste sülle . Naised olid kaasa toonud värsket leiba ja soolast suitsulapet , soome pussid olid meestel ka heinaaegu vööl . Meeta perenaisena ajas end püsti ning tõi allikast vett pealerüüpamiseks . Valge emailiga mannergusuu rändas huultelt huultele . Õhtu oli nii leebe ja lämmi , et oleks võinud magada ka väljas . Põrgupadrikule ega Soesillale ei viitsitud minna . Kaarlit ja Meetat pidasid külaeidedki paarisrahvaks , seitsmeteistkümnene Reet võttis neist eeskuju ning ihkas uinuda Oskari hõlmas . Elu tahtis elada ka Vene valitsuse ajal , piigad pidasid iga mehepoega karjapoistest alates arvel . Lahingutes oli ju mitu põlvkonda mehi maha löödud , peale sõda haarangutes metsapunkritele lisaks tapetud . Siberisse saadetud võisid lugeda end õnneseenteks . Suur küüditamislaine oli olnud märtsikuus . Möödas olid ajad , kui metsavennad käisid rahvamajas pidudel ning ajasid seal täitevkomiteelastele ja partorgidele hirmu peale . Aprillikuus sehkendasid metsataludegi perenaised ruudulistele vihulehtedele kolhoosiastumise avaldusi . Hajali majapidamistes polnud kuskil küll nii suurt lauta või talli , kuhu oleks saanud lehmad ja lambad kolhoosifarmiks kokku ajada . Vähemalt esimeseks suveks jäid loomad oma kohale , talveks vajasid kõik sööta . Ja heina olid teinud Põrgupadriku perepojad ning nende kaaslannad . Ühtki heinaruga ega -kämmu polnud jäänud küüni ette . Lõpuks upitasid mehed naised luugist üles heinavirnale ning ronisid neile järele . Metsadesse ja luhtadele laskus vaikus . Kuid pimedust ei saabunud – idataevas hakkas peale läänekaare tuhmumist ahetama aovalgus . Suurte kaskede kohal rippus rukkikollane kuu . Nagu oleks teatridekoraator selle stange külge riputanud . Äkki lõhestas idüllilist vaikust automaadivalang . Selle järel kõlas üle heinamaalagendiku vene aktsendiga karjumine : " Tulge vjalja , olete jumber piiratud . Kes alla annab , jaeb jellu ! " Kaarel Kuusemets hüppas üles ning surus silma vastu katusepragu . Kuuvalguses võis näha luhal üsna küüni ligidal jooksmas tumedaid kogusid . Vene gimnastjorkades , vintpüssid käes . Kaarel haaras sarikapuu külge riputatud soome kone , tõmbas mõne katuselaastu lahti ning käristas tekkinud august paar valangut vastu . Üks ründaja komistas ning jäi lamama , teised viskusid ise pikali . Keset heinamaad kõrguva kolme kase alt kostis taas : " Visake pjussid maha , tulge vjalja , kjaed juleval ! " Kedagi küünist nähtavale ei ilmunud , paugutamine vaheldus vaikusehetkedega . Luhast tulistati mitmest kandist , küünist vastati vaid siis , kui mõni mees üritas lähemale liikuda . Ühel neist oli siiski õnnestunud roomata hoone nurgani surnud tsooni , kuhu heinavirnalt ei saanud tulistada . NKVD-soldat särtsatas tiku põlema ja viskas väravaesisesse heinapurusse . Kiiresti hakkas leek limpsima seinapalkide vahelist sammalt ning ronis järjest ülespoole . Küüni kohale kerkis mustjas suitsukoonal . " Kes tuleb vjalja , jaeb jellu ! " Tulistamises tehti vaheaeg , tuli leekis aga veelgi isukamalt . " Pidage ! Ärge tulistage ! Naised tulevad välja ! " Küüni otsaluuk lükati lahti . Kaks naist libistasid end sealt alla . Üks ruudulises kleidis , teine triibulises seelikus , mõlemal näod nõgised . Naisterahval tilkus käsivarrest verd , nooremal piigal oli pahmak juukseid kõrbenud . Allaandjad komberdasid põlevast hoonest eemale , käed üleval . Kohe ümbritsesid neid püssimehed ning tirisid vangid metsaserva , kus roobasteel konutasid presentkattega krusad . " Viimane võimalus jelu päästa ! " Vastuseks kõlas põlevast küünist lask , hetke pärast ka teine . Aga enam ei kukkunud ükski soldat . Siis jäi kõik vaikseks . Ainult tuli mühises . Küüni katusesarikad langesid kokku , taevasse purskus sädemetevoog . Seinapalgidki muutusid tukkideks , heinavirn ajas õudset suitsupilve kõrgele . " Pojehhali , pojehhali ! " kamandati metsaservast . Veoautod hakkasid urrama ning nende hirmuäratav hääl kaugenes pikkamisi . . . Lõpetasin sinise tindiga kirjutatud lehekeste lugemise . " Noh , kuidas tundub ? See kõik on kunagi juhtunud . Siinsamas Põrgupadriku heinamaal . Küünist on Seenekõrve põndakul mõned vundamendikivid alles . " Tarmo Kahera , kes lesis kollase kambri diivanil televiisori vastas , ootas mult vastust . Ta on minust lühem , isegi jässaka kehaehitusega ning tõmmum , mustad bakenbardid nägu ahtamaks muutmas . Aga ei midagi muud iseäralikku , mis lavastajale autoriteeti lisaks , teda meeldejäävaks muudaks . Nagu Priit Pedajal tema peipsivenelase habe või Kaarel Irdil sõimusõnad , Voldemar Pansol helkivad prilliklaasid või Mikk Mikiveril poksijalõuga varjav valkjas habe . Mis nõu peaksin ma Tarmole andma ? Et kasvataks kuklasse hobusesaba ? Ei , see muudaks ta naiselikuks . Aga vuntsid ? Muidugi mitte Hitleri kitsast vurrututti , vaid midagi vägevat . Nagu Grenzsteini kihvad või Peeter Oleski paragrahvvuntsid ! Aga kunas need kasvavad ? Ja vurruhoidjat pole praegusel kaubarikkal ajalgi kuskil poes näinud . Küllap Grenzstein pidi nendega kuratlikult vaeva nägema . Tarmo pole üldse nii korrapärane inimene , pigem lohakavõitu . Õigupoolest peaksid näoplaani kohta nõu andma naised , mehel on ju vaja neile muljet jätta . Aga Tarmol pole naist , elukaaslane suri vähki paar aastat tagasi . Oma naine ehk polegi see kõige õigem nõuandja , vist armuke või sõbranna oskaks täpsemini soovitada . Igatahes peaministri leedi näib küll olevat tossike või täiesti ilma maitseta , et laseb oma Mardil nii kaua kausisetuna välja näha . Kui esimesel valitsusajal võis karvane nägu maskeerida noort iga , siis nüüd ei eksisteerinud enam säärastki põhjust . Ent missugune sõber söandaks riigi kõige suuremale võimumehele nõu anda tema väljanägemise kohta ? Ametlikud nõunikud saavad küll suurt palka , kuid tasuvad tagaselja irvitamisega . Aga režissöör Kaheral pole veel ametlikke nõunikke , ta peab lootma tavalistele sõpradele . Pealegi ei oota ta arvamust habeme või juuksuri , vaid oma kirjatöö kohta . " Milleks sa selle kirjutasid ? " " Et ajalugu säiliks . Et Põrgupadrikust oleks teada tema minevik . Et vennad Kuusemetsad ei kaoks jäljetult . Vaja oleks see kuskil ära trükkida . Mis sa arvad , kas " Looming " võiks avaldada ? " " Lugu on sul küll olemas . " Kultuur ja Elu " ehk trükiks , nemad tahavad kangesti küüditamise ja metsapagemise lugusid . Aga " Looming " vaevalt . Asta Põldmäe või irooniliselt muigav Udo Uibo lükkaksid minu arvates paari vabandava fraasiga kõrvale . " " Miks siis ? " " Lugu on küll edasi antud , aga sellest ei piisa . Kui tahad realistlikku novelli kirjutada , siis peavad olema karakterid . Aga sinu Kaarel , Oskar ja need tüdrukud – mis nende nimed olidki ? – ei kerki mulle silma ette ega jää meelde . Ahjaa , Meeta ja Reet . Irdriimilised nimed , aga ei rohkemat . Mida nad mõtlesid ning tundsid , kui heinad süttisid ? Ja süžee on kuidagi poolik . Kuidas NKVD teadis just Põrgupadriku heinaküüni sisse piirata ? Kas keegi andis üles , reetis , maksis millegi eest kätte ? Oli mängus armukadedus või klassivaen ? " " Aga mina ka ei tea , " ohkas Tarmo . " Põrgupadriku oli vist suurtalu ? " " Kaheksakümmend kaheksa hektarit . Koos metsa ja heinamaaga . " " Siis ju lausa karjamõis . Aga kas sa tead , et arv <arv> on saatusliku tähendusega ? Küljeli <arv> väljendab lõpmatust . Niisiis topeltlõpmatus . " " Seda olen minagi tähele pannud , et Põrgupadriku peal lasub mingi needus . " Tarmo ei süüdanud elektrit ega lülitanud televiisorit sisse , vaid hakkas jutustama oma talu ajaloost . Põrgupadriku oli kuulunud Tarmo õele , kes oli selle tagasi saanud kolhoosilt " Helge Tee " . Ent mullu suvel oli Virve liiklusõnnetuses surma saanud ning pärijaks jäi tema ainuke vend . " Aga mis mina sellega pean peale hakkama ? Karielajad müüsin juba sügisel kõik ära . Ma olen ju linlane ning tahan edasi tegutseda oma erialal . Ent metsataguses talus ei saa teatrit teha . " " Aga Tammsaare talus on ometigi vähemalt kümme aastat näidendeid mängitud . Küll rehealuses , küll õues ja aidatrepil . Eks sa kui teatrimees tea ise paremini . " " Seda küll . " Juuditit " mängiti koguni telgis . " " Põrgupadriku elumaja ees asub ka kena muruplats , kuhu saaks telgi üles tõmmata . " " Sa ei võta üldse arvesse erinevusi . Esiteks , Tammsaare talu ei asu metsavõpsikus nagu Pörgupadriku . " Tões ja õiguses " kujutatud soosilda on hiljemgi kruusa ja kividega täidetud , seda teed võivad nüüd autod sõita igal aastaajal . Teiseks on Albu vallakeskus Tammsaare väljamäele märksa lähemal kui ükski alev Põrgupadrikule . Välk ja pauk , kolmandaks pole siin mingit kultuuritraditsiooni . Ent klassiku nimi on suure magneti jõuga . Tammsaare loomisvõime sarnaneb jumala omaga . Ta on küll ainult inimene , aga on loitsinud Vargamäe-nimelise koha , mida ei leidu ühelgi maakaardil . Vargamäele korraldavad nüüd ekskursioone isegi soome turistid . Kas sa ajakirja " Pro Estonia " oled sirvinud ? " Tunnistasin , et pole selle vastu huvi tundnud . " Selgi suvel reklaamib see ajakiri väljasõitu Vargamäele . Huvitav küll , kuidas nad selle koha üles leiavad ? " " Ega Albutki igal Järvamaa kaardil leidu . " " Põrgupadriku nime ei leidu trükisõnas vist üldse . Aga sellegipoolest tekitab see halbu assotsiatsioone . Äratab inimestes hirmu . On seotud halbade kuulujuttude ja mälestustega . Pärast vendade Kuusemetsade hukkumist ei ole see õnnetu talu enam püsivat peremeest leidnud . Põrgupadriku on nagu loodud igasuguste röövlite ja varaste varjupaigaks . Laaned ja tihnikud ümberringi , maanteed ja naabertalud kaugel . Metsavennad hävitati , kuid varastele pole kunagi Eestis suudetud lõppu teha . Ega hobusevaras Rummu Jüri ole juhuslikult muutunud meie rahvuskangelaseks . Juba andetu näidendisolkija Jaan Metua taipas selle looga raha teha . Sepitses koguni naljamängude triloogia Jürist ning müüs neid komplektide kaupa seltsimajadele . Teatrikriitik Huko Lumet kasutas parteipositsiooni ning vehkis oma opereti lihtsalt Metua pealt maha . Nüüd taipas Andres Ehin kirjutada Rummu Jürist koguni romaani . Ehin elab vähemalt Raplas ning küllap tunneb end Rummude seadusliku pärijana . " " Ohoo , sa oled päris asjatundja vargalugude alal ! " " Tahtsin ka korra naljamänguga rahvast teatrisse meelitada , aga õnneks jätsin tegemata . Kuigi Põrgupadrikugi tundub sobivat hobusevaraste pelgupaigaks . Heinamaid ümberkaudu külluses , saab kronudki ümmarguseks sööta . Igasse metsa võib end tagaajajate eest peita . Igatahes Kuusemetsade küüniasemest Seenekõrvest lääne pool haavikus pleegib ka hobuste konte . Nii värsked need ei näi , et oleksid kolhoosiajast . Sovetlikud ametimehed hävitasid nii täkud kui ka märad koguni ära . Ja õpetasid kogu külarahva varastama . Kolhoosis maksti nii vähe palka , et ilma kroonu vara hiivamata ei saanud hinge sees hoida . Kõigele pani krooni pähe kolhooside lõpetamise aeg , kui punaparunid võisid ühismajandi vallasvara endale kantida , jättes töömeestele tühjad taskud . Ka meie lauda taga vedeleb igasuguseid põllutöömasinaid . Küllap keegi on need siia kõrvale toimetanud , aga pole nähtavasti osanud neid hiljem rahaks teha . " " Nüüd on ometi sel vargaajastul lõpp , " ühmasin mina . " Vaevalt küll ! Kui talvel mitu kuud ei saanud siia , siis vahepeal on jällegi talus peatunud kutsumata külalisi . Nad olid kööki jätnud mitte ainult õllepudeleid ja kalaluid , vaid põletanud ka mingeid pabereid . Aga ühe pooleldi söestunud ümbriku serval võis märgata tähti VOITK . . . Ega kirjanik Evald J. Voitk ole ometi surnuist üles tõusnud ! Aga uued metsavennad Voitkad võisid siin küll peavarju otsida . Kui nad Viljandimaal ja Võru kandis seadusesilmale silma hakkasid . . . " Rüüpasime jutujooksuks õlut - seda veel jagus : Tarmo oli ju terve kasti " Saku originaali " " Fordi " pagasiruumi tõstnud . " Nii ma olengi õhtul enne magamajäämist mõtelnud , et Põrgupadriku mainet peaks kuidagi parandama . Tuleks ka teistsugune nimi leida . Kas ei saaks seda kohta muuta rõõmsaid assotsiatsioone tekitavaks ? Kas ei võiks see lustlikke mõttekäike äratada ?? " Tarmo pakkus seda kahe küsimärgiga lauset mulle vastamiseks , aga ma polnud selles suunas üldse mõtelnud – viibisin esmakordselt selles talus ja sedagi alles teist päeva . Kuna vaikisin , ümises Tarmo ise : " Mul tekkis õigupoolest üks plaan . Ma otsin Põrgupadrikule perenaist , selleks vajan sinu abi . . . " Kolmele punktile ei lisanud naabrimees tükk aega midagi , aga enne magamajäämist lisas : " Ligemal ajal võib siia naisi ilmuda . Ära siis neid tagasi tõrju , vaid võta lahkesti vastu . " " Mis naisi ? " muutusin uudishimulikuks . " No mitte lausa võnnuvõõraid , vaid sihukesi , keda . . . " Kui Tarmo jällegi tahtis lõpetada kolme punktiga , sähvasin teda avameelsusele ärgitavalt : " Kellega sa oled keppinud ? " " Sa oled seal ajakirjandusmaailmas ka tädikeelele üle läinud . Keppima on samalaadi eufemistlik väljend kui pissima . Mehed ütlevad nussima , nikkuma või kargama . Isegi kirjanikud on kaotanud stiilitunde : julgevad kasutada igasuguseid roppe sõnu , aga lasevad oma tegelastel keppida . Tarmo Teder kujutab kõige allakäinumate põhjakihtide elu , aga paneb nad keppi tegema . Jaan Unduski kirjatrükis Goethest on küll kasutatud neutraalset ladina sõna fallos ning ta oleks võinud jätkata mõne ladinapärase tegusõnaga , aga temagi torkab selle kõrvale keppimise . Vist on naised eesti meeste stiilitunde kihva keeranud ? Ju on siis ka meil feministlik ajajärk kätte jõudnud . . . " Tegelikult oli ka Põrgupadrikul poissmeeste aeg lõppemas ning feministlik epohh saabumas . Järgmisel päeval läksin kaugemale metsa hulkuma , et leida pikki pajuvitsu . Kavatsesin paar korvi punuda – säärastes metsades pidi kasvama rängalt seeni . Seeneaeg võis kohe kätte jõuda . Üks Tartu mükoloog kirjutab oma raamatus koguni , et Eestis korjatakse seeni aasta läbi . Kuid sulgudes on ta lisanud tagasivõtva märkuse , et detsembris , jaanuaris ja küünlakuul võib esineda siiski tehnilisi raskusi . Olingi võsast haavametsa piirile välja jõudnud , kui nägin rajaäärsel kivil istuvat naisterahvast–suur õlakott kõrval , tume vihmamantel üle selle heidetud . Naine näis ebamäärases eas , kolmekümne ja neljakümne vahel , ehk viimasele lähemal . Ta mustad juuksed ulatusid kaarduma õlgadele , silmad paistsid rohekad , kulmud kõvasti toonitatud , põskede loomulikku puna järele aidatud , huuled karmiinpunaseks värvitud . Nina oli tugeva meheliku konfiguratsiooniga , keha näis kogukas , laiad puusad demonstreerisid naiselikkust . " Jõudu suvitajale ! " hõikasin pajupõõsa tagant välja astudes . Istujal küll seda vaja ei lähe , aga säärase tervitusega saab teada , kust inimene pärit : kui osatakse vastata " Jõudu vaja ! " , siis on tegemist maal sündinuga . Naine võpatas ootamatusest , kuid kostis rõõmsalt : " Jõudu läheb ikka vaja . Kuid suvitama pole veel saanud hakata –kingakonts hakkas hõõruma . " Kingsepapojad alustavad inimese takseerimist jalatsitest , mina tavatsen sellega lõpetada . Tundmatu oli mustad kingad jalast tõmmanud ning lasi roosades sukkades varvastel kassiristiku õitel puhata . Võis märgata ülesjooksnud sukasilma . Näis , et võõral pole midagi mu seltskonna vastu , ning ma astusin võsast välja kraavikaldale . Seal märkasin , et tuulduva kinga kontsa voodrist püüab välja tungida naelateravik . Otsisin kaks kivi ning kopsisin naela muu kontsaga ühetasaseks : " Te pole õigel ajal kingsepa poole pöördunud . " " Tänan abistamise eest . Kaalusin juba , et kas pean Põrgupadrikule paljajalu astuma . Aga kartsin väga mõnele kumalasele peale astuda – siin õitsevad ju teeradade pealgi hunditubakad ja tedremaranad . " " Kellega tahate Põrgupadrikul kokku saada ? " " Kas seal härra Tarmo Kaherat ei olegi ? " " Tund aega tagasi veel oli , uuemaid uudiseid ei tea . Ta oleks ometi võinud autoga teile alevisse vastu minna . " " Oh , ega ta teadnud , et ma täna tulen . Kutsumisest juba nädal möödas , aga ma ei saanud varem töölt tulema . " " Mis tööd te teete , kui tohib uudishimutseda ? " " Ei midagi erilist , ei kõlbaks telesaatesse " Kuulus või kummaline " . Ainult tavaline paberimäärija Rahvuslike Uuringute Instituudis , diplomi järgi sotsioloog . Oh , ma unustasin end tutvustada – minu nimi on Piia Roost . " " Minu passis seisab nimi Neeme Truu . " " Nagu ma aru saan , olete teiegi , härra Truu , Põrgupadrikult . " " Eks meil võiks olla ühine tee , ka mul on aeg tagasi minna . " Otsisin pajupõõsa tagant üles korvivitsade kimbu . Oli vaja kraavikaldalt metsa keerata - minu arusaamist mööda ei viinud veenire talu , vaid jõe poole . " Hüpake ! " kamandasin ma püstitõusnud kaaslast . Proua või preili Roost viskas kandekoti üle kraavi , siis järgnes ise . Kuid sportimine polnud ilmselt naise hobi , ta oleks peaaegu teise jalaga vette sulpsatanud . Rabasin tast kahe käega kinni ning tundsin pehmeid tisse oma rinna vastas , me suud olid sattunud üpris lähestikku . Aga ma ei tahtnud end tutvustada häbematuna ning nõksatasin pea kõrvale . Küllap tulnuk oli Tarmo armuke . Ei maksnud olukorda keeruliseks ajada , ma ei tahtnud ju metsatalus luua draamat , vaid puhata . Otsisin puude vahel lagedamat läbikäiku , mõnes kohas sattusime metskitsede rajale , aga need olid liiga siiruviirulised ning juhtisid eksi . " Kas me liigume ikka õiges suunas ? " hakkas kaaslane kahtlema . Ma polnud selles ka ise kindel : talutagust kuusetukka polnud näha , kuskil ei leidunud kõrgendikku ümbruskonna silmitsemiseks , lodumets sulges igal pool silmapiiri . " Oh , jalad jäävad kangeks " ohkas külaline . Tuule murtud saduperse kõrval leidsin istumiseks sobiva kännu , kus polnud vaiku näha . Võõras tegi seal ka mulle ruumi , kuid ma ei söandanud brüneti naisolevuse küljega kokku puutuda – ega minagi kivist ole . Me polnud ikka veel kuhugi metsateele välja jõudnud . Hakkasin kartma , et käime ringiratast . Inimesel on parem jalg tugevam ning astub pikema sammu – nii kaldub ta vasakule . Murdsin põõsastelt vargsi võrseid . Kui peaksin edaspidi kuskil trehvama värsket oksatüügast , on see kindel tõend , et käime ringi . Et ekslemiselt tähelepanu kõrvale juhtida , hakkasin naabrinnale mula ajama : " Meil ongi viimane aeg õppida võsastikus tee leidmist , orienteerumine tuleks kuulutada rahvuslikuks spordialaks ning vastav meeskond saata olümpiamängudele medaleid võitma . Eestis muutub viletsa põllumajanduspoliitika tõttu kogu linnadest ülejääv maa võpsikuks . Isegi meie esinduslinnaosas Lasnamäel on pilvelõhkujad ja võsastik segamini . Olete Punasest tänavast kõrvale jäävas Tondi rabas käinud ? " " Mida ma sealt peaksin otsima ? Kui seal kunagi kuremarju leidus , siis nüüd on vene lapsed kõik need ära korjanud . " " Tegelikult marjamaad suurenevad järjest , sest kui kümmekond aastat maad ei künta ega heina niideta , siis lööb paremal mullal lokkama lepistik , aga paepealsetel paju- ja kasevõsa . Kõivudest kasvaks ajapikku ka korralikku metsa ning seda võiks nimetada taastuvaks loodusvaraks . Aga õnnetuseks peab valitsus vajalikuks koondada just metsavahte ning nii läheb ka see rahvuslik loodusvara saamameeste taskusse . Vargad on nüüd ju varustatud traktorite ja mootorsaagidega ning keegi ei küsi , kust on saadud need palgikoormad , mis veerevad Muuga ja Pärnu sadamasse . Sealt veavad laevad meie ümarpuidu välismaale , ilma et Eesti metsatöölised selle pealt midagi teeniksid . Isegi paberipuid pole mahti koorida , et maatöölised saaksid endale teenistust . Pankade ja riiulifirmade abil saavad metsavargad hõlpsasti oma mustad rahad puhtaks pesta ning võivad priisata kõige kallimates restoranides . Algul ajasid punaparunid ära kolhooside ja sovhooside masinad , siis rüüstasid metalliärikad raudteekaablid ja elektriliinid , nüüd suurendavad metsavargad kolmanda lainena Eesti ärimeeste ridu . Kuid sellisel kombel kiiresti loodud kapitalistide klass on omamoodi rahvuslik õnnetus – ega see änga midagi kultuuri heaks . Eesti kultuuriüritusi peab sponseerima hoopis välismaine miljonär Soros ! " " Oh küll te olete äge kritiseerima ! Peaksite ajakirjanikuks hakkama . " Ma ei saanud vastu muiata , sest märkasin värskelt murtud paakspuulatva . Ja vasakul turritas oma juureteravikega suur saduperse . Niisiis tammusimegi ringi . Vaatasin nii vasakule kui ka paremale – ühesugune lodumets , ei mingit inimtegevuse jälge , ainult paaris kohas metssigade ülestuhnitud platse . Hädas tuli meelde koolis õpetatud pioneeritarkus : puutüvedel pidavat põhjakaares kõige lopsakamalt samblikke kasvama . Olime haavikust jõudnud männijässide sekka , mõnel näis tõepoolest ühel küljel rohkem samblikke turritavat . Pöörasingi järsult kurakätt ning püüdsin seda suunda hoida . Ma ei tohtinud juba tutvumispäeval selle naise ees häbisse jääda . Kuid ka kurss õkva läände ei viinud meid Põrgupadrikule , vaid mingi mahajäetud häärberi juurde . Ahervaremeks oli seda vara nimetada , sest osalt seisis hoonel katustki peal , ainult aknaklaasid olid viimseni puruks pekstud . Rüüstajad olid muidugi ära tirinud ka suurema jao uksi ning püüdnud ehitise nurgast isegi telliskive välja koksida . Maja oli põhiliselt ühekorruseline , kuid paremal kõrgus tornitaoline pööningehitis . Mitte küll nii elegantne nagu Muraste mõisas , millest Pedro Krusten on kirjutanud romaani " Torn üle metsa " . Rõõmustamiseks oli põhjust : sain ju teada , kus asume . See pidi olema Padenurme jahiloss , mida Tarmo oli mulle eemalt näidanud , kui käisime metsavendade küüniaset otsimas . Siit võis Põrgupadrikule jääda poolteist kilomeetrit ning elektriliin juhib meid otsejoones sinna-mulle oli meelde jäänud mainimine , et elekter tuleb Põrgupadrikule Padenurme kaudu . Meeltülendavalt oli romantilise metsalossi trepil jalgu puhata , polnud ka enam põhjust kiirustada . Et naabrinna oli valmis mind kuulama , hakkasingi pajatama : " Vaadake , proua Roost – muide , kas teid võib prouaks tituleerida ? " " Küllap võib , ma olen ju korra niinimetatud õnnepalee interjööre näinud . " " Kas teie iroonilisest toonist võib järeldada , et õnnepalee ei toonud püsivat õnne ? " " Te olete terase tähelepanuga . Jah , ma olen lahutatud . " " Mina ka , " pidasin kohuseks vastata avameelselt ning pöördusin alustatud teema juurde tagasi : " Vaadake , proua Roost , kuhu kaob kogu eesti mehe töö ja vaev . Balti parunite käsul ehitasime maa täis losse ja häärbereid , aga pärast revolutsioone ja mõisnike likvideerimist ei osanud me nendest paljudega midagi peale hakata . Vaevalt pooled neist muudeti koolihooneteks või vallamajadeks , paljud jäid niisama tühjalt lagunema . Nüüd pärast viimast Vene okupatsiooni ja sovetliku sõjaväe lahkumist jäi jälle tühjaks palju elumaju , sest eks kasarmuteski elati . Ja ohvitseridel olid kas kokkupandavad soome väikeelamud või mitmekorruselistes majades kõigi mugavustega korterid – elekter , veevärk ja veeklosetid . Ametlikult anti kõik need hooned <arv>. aastal üle kaitseministeeriumile , aga sellele läks neid üpris vähe vaja . Suuruke see Eesti sõjavägi saab ikka olla , pealegi kui eesti rahval pole iivet ning kutsealustel poistel pooltel ihuvead küljes , nii et nekrutiks ei kõlba . Kui kaitseministeeriumi eesotsas seisnuks ajudega mehed , siis nad oleksid ülearused hooned kohe odavalt maha müünud või välja rentinud . Elamispinnast on ju paljudel puudus ning Paldiskist ja Tapalt saab rongiga Tallinnas tööl käia , ainult tund aega sõitu . Aga üleliigsed hooned lasti tühjaks rüüstata , igaüks võis krabada ja kangutada , millele jõud peale hakkas . Elektripirnid ja laearmatuurid olid küll ohvitseride prouad kastidesse pakkinud , aga juhtmeid , kraanikausse ja peldikupotte ( palun vabandada haisvat sõna ) ei jõudnud nemadki lahti monteerida . Kõige sellega said hakkama kohalikud ahnitsejad . Ja nii jäid juba mõne kuuga elamiskõlblikest hoonetest järele vaid tühjad seinad , isegi põrandalauad kangutati üles . Muidugi kehtib kirjutamata seadus , et igal tühjal hoonel peab kõik klaasid viivitamatult puruks taguma . Seda ehk nägite ise ka , kui Tallinnas Roosikrantsi tänava nurgal Harjumäe haigla tühjaks tehti diagnostikakeskuse jaoks , mis jäi muidugi ehitamata . Ja nii olid paljud hooned Paldiskis , Kloogal , Ämaris , Tapal , Pärispeal ja Suurpeal juba mõne kuuga ahervaremeteks muudetud . Suurpeal oli metsapeidus allveelaevade uurimise salajase instituudi linnak , kus leidub ka viiekorruselisi elamuid . Pärispea rannas sai aga parasjagu valmis uus katlamaja , kus jõuti vaid proovikütmine teha . Nüüd on seal korsten ümber lükatud ning kõik rauddetailid ära kangutatud , vaid tellisvaremed punetavad võpsikus . " " Te olete ka kõik Eestimaa kohad üle vaadanud , " naeratas proua Roost . " Eks amet kohusta . Teenin leiba ju meediamaailmas . Mullu käisin ära ka Paldiskis , kuhu polnud varem saanud . Pean nentima , et Paldiskis lõhuti veelgi suurejoonelisemalt - seal lasti hooneid õhku , et kellelegi mittevajalikku territooriumi vabastada . Moe pärast hakkas siiski Eesti sõjavägi kaht , ainult kaht viiekorruselist maja remontima . Kuuldavasti on Pentagoniks kutsutud venelaste staabi hiigelhoone siiski veel õhku laskmata . Nii et Eesti , mu kullakallis kodumaa , muutub suureks varemete maaks . Võibolla tahetakse sel kombel turiste siia meelitada ? Krahvinna du Roost , kas te ei taha ka mõne lossi perenaiseks hakata ? Võin kohe pakkuda seda tagasihoidlikku Padenurme jahilossi . Aa , küllap te eelistaksite mereranda , tahate suplemas käia . Palun väga , siis peame sõitma Suurpeale . Seal olevat küll eestlastele rohkesti meelehärmi teinud venelane Kogan mõned hooned võileivahinna eest ära ostnud . Nii et isegi see vene mässaja on arukam kui eesti ettevõtjad . Aga ehk jätkuks meilegi veel midagi , nägin , et paljudel majadel olid aknad laudadega kinni löödud . Vist on seal klaasidki terved . Ja tee ääres pani alles hiljuti uksed kinni kauplus – allveelaevade uurijatest jäi maha vaid hüljatuid naisi ja armukesi . " " Oh , härra von Truu , küll te olete kritikaan ! " Märkasin ka ise , et olin liiale läinud kaitseministeeriumi saamatuse ja raiskamise hurjutamisega . Säärane teema ei sobi noore daami lõbustamiseks . Päike ei paistnud enam trepile , vaid oli maja kõrval kasvavate puude taha laskunud . Oli aeg metsas kolamine lõpetada ning Põrgupadrikule suunduda – muidu hakatakse mind taga otsima . Mäletasin , et on vaja piki elektriliini edasi astuda . Kuid Padenurmelt suundusid puude vahele kaks traadikolmikut . Kumb läheb Põrgupadrikule ? Enne kui ma suutsin seda ilmakaarte järgi kindlaks määrata , hakkas Piia Roost astuma . Järgnesin talle heausklikult . Olin juba varem kogenud , et naised võivad vaistlikult lahendada probleeme , millega meeste mõistus kimpu jääb . Kümnekonna minuti järel kuulsin auto turtsumist – säärast , kui mootor ei taha käima minna . Kohe jõudsimegi metsatalu kopliväravasse . Tarmo oli " Fordi " kapotikaane üles tõstnud ning kontrollis juhtmete ühendusi . " Jõudu ! Jäta remontimine homseks , päike juba looja minemas . Vaata , kelle ma sulle tõin ! " Piia juba sööstis Tarmo juurde ja lõi käed ümber mehe kaela . " Tahtsin sõita vaatama , kas oled metsa ära eksinud , et õhtusöögikski tagasi ei jõua . Aga kas on aku tühi või bensiinijuhe ära ummistunud , mitte ei läinud see autologu käima , " seletas Tarmo , kui oli proua Roosti embusest vabanenud . Lõpp hea , kõik hea . Olin küll Piia-nimelise naisterahva metsas ekslemisega ära väsitanud , kuid ilma muu kahjuta ta Tarmole üle andnud . Olin seni naabrimehega maganud elutoa diivanitel , hea oli seal juttu puhuda ning enne unetulekut televiisorit vaadata . Nii oli keskmises , punast tooni tapeediga toas asuv lai abieluvoodi kasutamata jäänud . Nüüd oli hõlpus külaline sinna magama panna – linad olid puhtad ja padjad kohevad . Püüdsin küll uinumisega viivitada , et kuulda , kas vaheuks kriuksub ning sammud suunduvad teise tuppa . Aga olin minagi metsas uitamisest väsinud ning kukkusin kohe põõnama . Hommikul oli Põrgupadriku peremees tõusmisega minust varasem , keskmisse tuppa polnud mul põhjust astuda . Hommikusöögiks oli aga abieluvoodi viisipäraselt üles tehtud ega andnud teada , kas seal oli magatud üksi või kahekesi . T õ e n d u s Sellega kinnitame , et Kaarel Jakobi poeg Kuusemets ja Meeta Tooma tütar Kahera on sell <arv>damal küündlakuu päeval Issanda aastal <arv> Vigala kirikumõisas õpetaja Helmut Metste poolt viisipäraselt laulatatud koos seatud sõnade ettelugemise ja sõrmuste vahetamisega . See on nende seaduslikku abiellu astumise tõenduseks , kuna hra Kuusemetsal puudub võimalus abielu ette nähtud korras vallamajas kirja panna , sest teda tahetakse kinni võtta . <arv>. II <arv>. Reet Rillo Oskar Kuusemets See leht on kirjutatud selle pärast , et kui segastel aegadel midagi kirikukirjadega või nimetatud isikutega juhtuma peaks , siis oleks suguvõsal teada see abielu . Olin selle koltunud servadega ruudulisele vihikulehele kirjutatud dokumendi leidnud piiblikaane ja kattepaberi vahelt . Piiblile sattusin , kui tuhlasin Põrgupadriku raamaturiiuli alumist , ajakirjadega täidetud osa – otsisin lugemismaterjali . Näitasin seda paberit Tarmole ja küsisin , kas ta teab selle olemasolust ning kas säärased pulmad tõepoolest toimusid . Põrgupadriku peremehe nägu läks naerule , ta sügas nimetissõrmega oma olematut vuntsi : " Muidugi tean seda lugu , olen sellepärast isegi Stockholmis käinud . Hiljuti näis see ajalooline paber olevat kaotsi läinud , kena , et sa selle üles leidsid . Mu õde sai selle lehekese toel varade tagastamise korras õiguse pärida Põrgupadriku talu . Vahepeal , kui mu ema Meeta orjas Siberis , olid siia ilmunud mingid kutsumata peremehed , kes väitsid , et nad on saanud selle talu riigilt . Olevat hooned täitekomiteelt sovetiaegse hinnaga ostnud . Kuid ema ja mu sõsar Virve tahtsid kodutalu kangesti tagasi , kuigi see siin metsade taga ja võssakasvanud põldudega pole enam suurt väärt . Lõpuks andis kohus ikkagi õiguse meie perekonnale , kuigi sekeldamist oli . Kohtuotsus peaks ka siin kuskil alles olema . Ema jutustas , et Kuusemetsad olid naabrimehelt laenanud hobuse , ma küll ei tea , kui vabatahtlikult või kui sunnitult . Saan ja rakmed olnud veel Põrgupadrikul olemas ning nii nad võisid õhtuhämaras viisipäraselt kirikumõisa sõita . Eks neil olnud koned ikka saaniteki all , et kui mõni miilitsamees tahtnuks teel kinni pidada . Aga ega miilits ole piirivalvur , et peaks iga kirikuteel sõitja isikut kontrollima . Küllap noorem vend Oskar , see minu lell , oleks tahtnud oma vanema venna eeskujul toimida , aga tema pruut Reet sai täisealiseks alles augustikuus , kui tüdrukut piinati juba Pagari tänavas . Stockholmi pidin sõitma sellepärast , et kirikuõpetaja Metste oli pärast vangist vabanemist saanud loa siirduda välismaale . Sinu leitud paberil pole ju mingit pitserit , see on aga kõigi bürokraatide silmis peamine ehtsuse tõend . " Silja Symfonia " viis mind Rootsi pealinna , laev saabus varahommikul ning mul jäi aega linnas ringi kolada . Wallingatan meenutab kangesti Tallinna vanalinna , tundus , nagu asuksin Rataskaevu ja Pika tänava nurgal . Kõhukaid ja madalaid barokk-kupleid paistis rohkem kui meil , kus tooni annab gootika askeetlikkus . Rootslased on ikka olnud meist jõukamad ning võinud rohkem ehtimisele kulutada . Kui kuningaloss ei suuda teisi üle trumbata , siis raekoda on uuema arhitektuuri pärl , kus juugendstiili kaarjoontest on lahti saadud ning eelistatud lihtsat sirget joont . Ei suutnud minagi vastu seista kiusatusele end selle taustal pildistada . Kui olin Eesti Majas kohvi joomas , kohtasin seal isegi paari eksiilkirjanikku . Arvo Mägiga läks lahti asjalikuks nõupidamiseks . Mööda Eesti teatreid ringles tema näidenditekogumik " Jeruusalemmast Tallinnani " – vist Oskar Kruusi omand – , igatahes tema seda taga ajas ja kirus lavastajaid , et need ei viitsi ühtki raamatut tagastada . Pastor Metste oli nõukogude tagakiusamise tõttu ettevaatlikuks muutunud , Mordva ANSV vangla oli ta üleni halliks muutnud . Aga varsti leidsime sealsamas Eesti Maja kohvikusaalis ühise keele . Ju oli temalgi südantkosutav noorusaastaid ja selleaegseid sündmusi meelde tuletada . Ta ütles mäletavat minu isa – Kaarel Kuusemets olnud pikk mees , mitte sihuke jupats nagu mina . Pastor kirjutas mulle soovitud tõendi välja ning siis läksime , ikka samas Eesti Majas , konsistooriumi , kus löödi suur kirikupitser alla . " Ma oleksin meelsasti edasi kuulanud Tarmo muljeid Rootsi pealinnast , kuid meie jutu katkestas Piia Roost tülika küsimusega . " Kas te jalgratast parandada oskate ? " " Siin on isegi auto remontimisega hakkama saadud ! " uhkustasin mina . Vastav teene kuulus küll õigupoolest Tarmole , aga ma juhtusin proua Piiale ligemal asuma . " Fordil " oli tõepoolest bensiinijuhe ummistunud ning see tuli ära puhastada . Kui aku oli mõned tunnid laadimas olnud , ei jäänud eakal mootoril enam mingit põhjust streikida . Tarmo istus rooli ning tüüris väravast välja – alevisse söögikraami ostma . Jalgratta elluäratamise oli ta jätnud lahkelt minu mureks ; sel pole mootorit , mille hädad nõuavad keerukat diagnoosimist . Piia oli ratta nähtavasti Põrgupadriku rehealusest leidnud ning tahtis oma sõiduoskust proovida . Tuli longus ketti pingutada ning kummid korralikult õhku täis pumbata . Piia tänas mind sõnaga ning puudutas oma karmiinpunaste huultega mu suunurka - ilma oma värsket värvi rikkumata . Viskas siis jala hoogsalt üle toru , ning ma võisin järele kiigata , kuidas ta priske tagumik sadulas eemale vänderdas . Proua Roosti jalgratas veeres hoogsa kaarega paari tunni pärast Põrgupadriku murule tagasi . Kus käinud või mida teinud , ei pidanud Piia vajalikuks seletada . Ta rõivastus punases toas bikiinide väele ning hakkas oma riideid ja spordikotti elumajast aita tassima . Et toas olevat liiga kuum . Minult ta luba ei küsinud ning ega ma õige lubaja olekski olnud . Pidasin aru , kes peaks lõunat valmistama , sest nüüd oli ju naishing majas ning meeste söötmine on olnud naiste eesõigus koopaajastust alates . Kuid õigupoolest oli majas üpris vähe toiduaineid ning mõistlikum tundus oodata Tarmo tagasijõudmist söögikraamikoormaga . Piiale meeldis nähtavasti tõmmata endale meeste pilke . Kuna olin ükskõikselt suhtunud ta kolimisse , kutsus ta ise mind oma uut aset vaatama : " Toas on kärbsed ja hommikul hakkab päike aknast sisse paistma , ei lase magada . " Kärbseid leidus vaid pool tosinat ning akendele oli võimalik kardinaid ette tõmmata . Ase tundus meeldiv : madratsile oli laotatud valged linad , neile taluinimeste risttriipudega villane tekk , padjapüür paistis roosalilleline . Proua ise istus lavatsiserval ning sirutas oma sääri paremini vaadeldavaiks , vasaku käega sikutas ta oma roheliste bikiinipüksikeste serva kõrgemale , et varjata suurt sünnimärki . Aidauks seisis viisakalt lahti , selle siseküljele oli riputatud poolik peeglitükk , millele daam heitis kontrollivaid pilke . Ma ei teadnud Piia Roosti elukäigust midagi , Tarmo polnud pidanud vajalikuks seda tutvustada . Aga ajakirjaniku kutseoskuste hulka kuulub uudishimu ning hakkasin talle söötma väikesi küsimusi . Sain teada , et proua Roost kirjutab sotsioloogilist uurimust eestlaste kultuurilistest eelistustest . See tõigi mulle meelde , et kunagi olin " Sirbis " näinud Piia Roosti nime koguni leheküljepikkuse kirjutise all . Aga kirjatükist endast polnud mulle midagi meelde jäänud , seal esitatud teesid tundusid kuidagi liiga tuttavad ja üldised , et oleksid võinud endale tähelepanu tõmmata . Kuid Rahvuslike Uuringute Instituut eksisteeris vaid kolm-neli aastat , enne seda pidi proua Roost leiba teenima millegi muuga . Millega just , ses suhtes jäi vestluskaaslane kidakeelseks . " Varem peeti uudishimu naiste omaduseks , nüüd on mehed selle üle võtnud , " pareeris proua Piia minu küsimusi . Vahest oleksin sängiservaintervjuuga mõndagi veel teada saanud , kuid meie poolusaldusliku jutuajamise katkestas automürin . Metsatalus on säärane heli suursündmuseks ning sööstsime mõlemad aidast välja . Kuid ei saabunud rohuroheline " Ford " , vaid taksoplafooniga " Toyota " . Tagaistmelt kapsas Põrgupadriku murule moodsalt musta rõivastatud väikesekasvuline daam : pikad kitsad viigipüksid , ärikate tume nahktagi , jalas poolkõrge kontsaga kingad . Otsekui ratsakaardiväelane , tõsi küll , ilma rapiiri või mõõgata . Tumepunased juuksed tundusid parukana ning meenutasid " Meeste maailmaga " tuntuks saanud teletähte Tiina Kimmelit . " Kas see on härra Kahera talu ? " kõlas punapää hele ja nöudlik hääl . Jaatasin , sest polnud põhjust hämamiseks . " Kus siis härra Kahera ise on ? " Vastasin , et alevisse sõitnud , mille peale punapää ühmas : " Mats mees see Tarmo , ei oska kodus seista , kui on tarvis külalisi vastu võtta ! " Kuna mind oli naiste suhtes ette hoiatatud , pidasin viisakaks tulijale osutada elumaja sissepääsule . Ratsakaardiväelane maksis taksosohvrile ning auto lahkus Põrgupadriku murult . Siis astus must daam pärismaalaste ette ning tutvustas end : " Minu nimi on Ulvi Tulving . " Tulvingu nimi ja nägu olid tuttavad pühapäevastest televisioonisaadetest ning me oleksime pidanud talle viisakalt vastu ruttama . Telestaarid ei austa oma külaskäiguga mitte iga maja . Kuid ta oli ebasobival momendil katkestanud mu järjest rohkem laabuma hakkava vestluse Piiaga . Viimane oli peale oma nime ütlemist aita kadunud ning jätnud punapää vastuvõtu minu hooleks . Nagu võis järeldada kaevukoogu ette laotud rohketest pakkidest , kavatses telenaine Põrgupadrikul pikemalt peatuda . Egas midagi , mul tuli mustas rõivastuses daam ära majutada . Kes teab , kunas Tarmo ise koju jõuab . Juhtisin preili või proua ( küllap üle kolmekümne naisterahvaid on mõistlikum kõnetada prouadena ) majja ning näitasin talle tubasid . Kollases televiisorikambris mainisin , et siin oleme senini tavatsenud magada meie ning kolimiseks on vaja härra Kahera enda otsust . Aga telestaar ei hoolinud mustalt jõllitavast ekraanist , vaid talle meeldis keskmise toa pehme abielusäng hoopis rohkem . Aitasin daamil tema pakid voodi ette tirida ning olin koguni nii asjalik , et näitasin kätte ka rehealuse nurka ehitatud peldiku ehk pidulikumalt öeldes kuivkäimla . Mainisin sedagi , et unerähma saab silmist uhta köögis või õues , varjatud pesemist saab toimetada vaid saunas või selle taga ( mulle tuli meelde , et millegipärast seisid pesemisruum ja leililava lukus ) . Panin kohvimasinasse vett ja " Gevaliat " ning vajutasin lülitile . Endalgi oli vajadust kurku kasta , ent külmkapis polnud näha enam ühtegi õllepudelit . Hakkasin otsima Piiat , et too teeks kohvi kõrvale võileibu , kuid õnneks võisin peremeheameti maha panna – õue libises üpris vaikselt rohuroheline " Ford " . Tarmo ja Ulvi teretamine osutus jahedamaks , kui olin prognoosinud . Kuid telestaar suudles siiski Põrgupadriku peremeest põsele ning manas näole mõneks hetkeks oma valvenaeratuse . Kui proua Tulving oli lahti pakkinud oma seitse asja , tuli ta õue ning õhkas kaevukooku imetledes : " Oo , siin võiks korraldada suure perfomance'i ! " " Aga selleks peaks olema stsenaarium või vähemalt idee , " avaldasin skepsist . " Koogu otsa võiks lüüa kirve , siis saaks kasutada Mart Raua " Kirvest ja kuud " stsenaariumiks . . . " pakkus Piia tögaval toonil . " Ei , seda ei hakka Põrgupadriku õuel mängima , surnud metsavennad ei saaks rahu . Oh , võtame kasvõi Tšehhovi " Kajakast " selle näitemängustseeni , kus oodatakse kuu tõusu ja keegi ei taha aru saada õnnetu noormehe lennukast kavatsusest . . . Kas praegu on noor- või vanakuu ? Õigupoolest läheks tarvis täiskuud . Kas sul , Tarmo , ei juhtu olema siin mõnda Tšehhovi valimikku ? " Läksime kollasesse kambrisse Tšehhovi " Teoseid " lehitsema . Raamaturiiulil leidus tõepoolest see köide , milles " Kajakas " sees . Millegipärast ei vaimustunud Tarmo pakutud plaanist , vaid küsis kahtlevalt : " Kes seda mängu siia vaatama tuleks ? " " Palju neid vaatajaid vaja on . Happeningid on ikka tehtud oma kulul ja oma lõbuks , ei selleks lähe vaja kultuurkapitali stipendiumi . " " Ajaks ka ametnikud naerma , kui Põrgupadriku aia rookimiseks küsiks kultuurkapitalilt toetust . " " Sa lähtud eeldusest , nagu jagataks kultuurkapitali arukalt ja õiglaselt . " " Sa tahaksid nagu nuriseda ? " tõstis Tarmo kulmud kõrgele . " Mis õigust seal on , kui endisele kaageebeesnikule Uno Lahele antakse igakuist toetust , teisele ei ängata raha ka raamatu kirjastamiseks . Ometigi on leidunud tunnistajaid , kes avalikult ajalehes meenutanud , kuidas Laht neid ülekuulamistel on näkku peksnud . Kui meil eksisteeriks veel kompartei , peaks kohe sinna astuma . " " Sa ajad oma veidrate mõtetega ka kanad naerma . " " Mis seal naerda on ? Toetuste nimekiri ajab pigem nutma . Endistele komparteilastele Ralf Parvele ja Rein Salurile on kingitud koguni kaks tuhat krooni kuus , Vladimir Beekmanile millegipärast poole vähem . " " Parvele poleks küll maksnud anda : istub punaste rekvireeritud villas ega kirjuta midagi . " " Piisab ka sellest , kui oled venelane . Kas oled kuulnud midagi säärasest eesti kirjanikust kui Ivan Ivanov ? " Tarmo kehitas õlgu . " No näed siis . Või mis pistmist on Matti Miliusel eesti kirjandusega ? " " Kas ta siis ei kirjutanud midagi varjunime all ? " " Tema autorsus kuulubki ainult Moguči pseudonüümile , selle all avaldatud värsid tunnistas Priidu Beier omaks . " " Milius vähemalt kogub kunsti ning kasvatab toredat habet , " püüdis Ulvi probleemi naeruks muuta . " Aga miks siis mulle kunsti kogumiseks või habeme kasvatamiseks kultuurkapitalist midagi ei ängata ? " " Igal mehel ei kasvagi suuremat habet . Vähemalt nii pikka , mis Mall Jõele muljet jätaks , " itsitas Ulvi uuesti . " Eestlastel ei kõlbagi habet kasvatada , see on pärslaste ja juutide traditsioon Me tahame aga idast lahku lüüa ning Euroopa Liitu pürgida ! " lõin ägestunult rusikaga lauale . Ma ei kannata naeru alla sattumist , aga Ulvi muudkui üritas seda . Vastuseks kõlas mütsatus ja klaasiklirin . Raamaturiiulile toetatud ümmargune peegel oli maha kukkunud ning kildudeks purunenud . " Oh , see on poltergeist ! Ka telemajas kolistab ta tihti ! " kiljatas Ulvi . " Ära enne magamaminekut hirmuta inimesi , hakkavad halba und nägema . Pole teil stuudios mingit kolistavat vaimu , hooletud kaameramehed sõidavad oma masinavärgiga üksteisele otsa , " torises Tarmo . " Peeglikillud ennustavad õnnetust , " pomises Piia , kes oli hakanud lauale seadma õhtueinet . Pidasin oma kohuseks laudkonda lõbusamasse tujju viia ning hakkasin meelde tuletama mõnd naljalugu . " Vanasti räägiti palju Armeenia raadiost , seal on esitatud ka selline küsimus , et missuguse riigi vapil on kujutatud teise maa territooriumi . " Küsimusele vastamine ei osutunudki kergeks , alles minuti pärast lausus Tarmo : " Meelde tuli : Armeenia oma vapil ilutseb Ararati mägi , aga see on ammu Türgis . " " Aga nüüd on eestlasedki samasuguse väljakutsuva detailiga hakkama saanud . Aga kus ja kuidas ? " Ka minu küsimusele ei leitud kohe vastust , pidin ärgitama : " Auhinnaks pudel " Sarviku " õlut ! " Kuid seegi ei toonud õiget vastust ning küsisin : " Kas kellelgi pole taskus või ridikülis viiekroonilist ? " Naised leidsid oma viiekroonilised kiiremini kätte . " Eks te näete raha tagaküljel Ivangorodi kindlust , aga see kuulub ju praeguse piiri järgi Venemaale . Meiega võrreldes on soomlased aremad , ühelgi nende rahal pole Viiburi torne . " Kõik said suutäie naerda ning ma pidasin sobivaks arutlust Eesti kroonide üle jätkata : " Kunstnikud võivad muidugi nuriseda , et Kristjan Raud on trükitud kõige väiksemale rahatähele , veelgi rohkem teatrirahvas , kellest ühtegi pole tutvustama pandud – ei Paul Pinnat ega Linna Reimanit . Kirjanikke on seevastu eriti soositud , mitte ainult Koidula ja Tammsaare näopilte ei tutvustata igas poes , vaid kirjamees on ka rahvalaulude koguja Jakob Hurt . " " Kui hiljem tulid veel viiesajased , siis uhkeldab seal Jakobson . Muidugi Kurgja Jakobson , mitte Rääma alevi kommunistlik tõusik , " täiendas Tarmo . " Kuna kirjanikke on rahadel nii rohkesti austatud , küllap siis nende piltidegi valija oli mõni kirjanik , " oletas Ulvi . " Üllataval kombel ei pea see loogiline järeldus paika , " sain ma jutulõnga taas enda kätte . " Võibolla said kirjanikud küll esitada mõningaid soovitusi , aga tegelikult valis rahadele kultuuritegelased hoopis Jaan Eilart , kes on küll alati kirjandusest huvitunud ning kirjanikest nii juubelikirjutisi kui ka nekrolooge avaldanud . Aga rahade puhul kasutas ta ilmselt talle avanenud suurt võimalust kätte maksta oma kadedatele kolleegidele , kes ei lasknud tal saada bioloogiakandidaadi ega doktorikraadi . Kuigi Eilart oli peale muude raamatute avaldanud akadeemilise uurimuse pontiliste ja pontosarmaatiliste taimede levikust Eestis . " " Mis taimed need on ? " huvitus Ulvi . " Pontos Euxeinos on Musta mere ladinakeelne nimetus ning Eilart jälgiski selle äärest rännanud stepitaimede ulatumist Eesti floorasse . Eilarti karistus bioloogidele alandab aga kogu teadlasteperet , sest rahadele ei pääsenud ka mittebioloogid : ei astronoom Ernst Öpik , ei arstiteadlane Ludvig Puusepp ega filoloog Paul Ariste . Eilart andis eesti teadusele hävitava hinnangu , et sealt ei vääri keegi neile kulutatud raha . Teadlaste esindajaks valis ta hoopis Karl Ernst von Baeri , kes on küll esimese järgu kuulsus , aga puhastverd sakslane . Oleks võinud võtta vähemalt akadeemik Middendorffi , kes on pooleestlane , aga ei – ta tahtis eesti teadlasi põlustada . Nii et ei maksa ülekohut teha ka teadusmaailmas , teadlasedki oskavad kätte maksta ning nende karistus võib olla hirmus . Praegu jubitakse teaduskraadidega : tahetakse kõik kandidaadid kuulutada filosoofiadoktoriteks ja diplomitööd magistrikraadi vääriliseks . Aga kui mõni teadlane sihukese kometi peale vihastab ja otsustab lollakaid ametnikke karistada ? ! " " Mingid seadused ja eeskirjad peaksid kehtima jääma ka teadusmaailmas , " katkestas mu sõnavalingu Ulvi Tulving . " Entsüklopeediategijad on välja kuulutanud saja eesti suurmehe võistluse , küll seal õiged mehed välja valitakse . " " Looda sa ainult . Isegi Tammsaare ei söandanud oma suurromaani pealkirja panna sõna " õiglus " , vaid ainult " õigus " , " torkas Piia . " Mul tuleb proua Roosti toetada . Õiglust oli vähe juba esimeses Eesti Vabariigis , mis siis veel praegusest rääkida . Viiskümmend aastat nõukogude korda harjutasid inimesed õiglusest lahti , seadusi hakati pidama ilusateks sõnakõlksudeks . Väliseestlastel on raske harjuda sihukese mentaliteediga , nad ei suuda kuigi kaua püsida siinsetel juhtivatel kohtadel . Näiteks Manitski sai minister olla üürikest aega , kuigi ta uskus Eesti Vabariigi korraldusse , nii et investeeris oma Rootsis kogutud kapitali siinsesse ettevõttesse ning sai suurt kahju . Kas Eesti on osanud kasutada Jüri Korgi tohutuid teadmisi ? Ta on ju osa võtnud Ameerika kõige tähtsamate kosmoserakettide üleslaskmisest . Või kuidas on poliitikast kõrvaldatud Taagepera ja Einseln . Te võibolla ei tea , et just Rein Taagepera oli see mees , kes paarkümmend aastat tagasi tegi ettepaneku , et Euroopa põhjamaad tuleb muuta aatomivabaks tsooniks ning seega kõik tuumapommid likvideerida nii Skandinaavias kui ka Baltikumis , et oleks pariteetsus ja tasakaal . Moskva oli hirmsasti hädas selle idee tagasitõrjumisega , sest tal oli ju Paldiski rannakaljudesse uuristatud tabamatud varjendid aatomiallveelaevadele ning Ignalina aatomijaama taheti uusi reaktoreid ehitada . Aga midagi naeruväärsemat on raske teatriski lavastada kui seda farssi , mida kindral Einselni sunniti mängima . Tühiste väljamõeldud süüdistustega tiriti ta käeraudades kohtusse nagu mõni röövel , sõjaväe etteotsa kergitatud punapolkovnikud võisid säärase teatri rõdul suure suuga irvitada . " " Oh , me oleme tüdinenud poliitilistest mängudest ! Kas võiks teemat vahetada ? " kaebles televisioonidaami hääl . " Jah , eesti rahvas on tüdinenud poliitilistest mängudest , sest seal on kõige saamatumad lavastajad ja kõige andetumad osatäitjad . Daamidel on vähemalt sedapuhku õigus , " arvas Tarmo . " Küll tahaks teha veel puhast kunsti ! Aga seda võivad vaid suured rahvad . Loosung l'art pour l'art ise on ju ka prantsuskeelne . Meil surub ikka poliitika sisse , " sõnas Ulvi . " Jah , kui ajad poliitika uksest välja , hüppab see aknast sisse . Äsjalavastatud Ibseni " Rahvavaenlane " on otsekui Eesti elust võetud . Me oleme niisama hädas keskkonnakaitsmisega ning meilgi sõltub kõik rahast , " nentis Tarmo . " Mis te hädaldate ! Kui on riik , siis peab olema ka poliitika . Aga oma riiki ju tahtsite , lubasite isegi kartulikoori süüa ! " pilkas Piia . " Kas roheline Tammsaare pole rahapildil kenam vaadata kui lilla Lenin ? " " Oh , Piia , sa pole kunstiinimene ega või seetõttu mõnest asjast aru saada . Kui on juba vabariik ja sõltumatus , siis laske mul teha ka sõltumatut kunsti , " ohkas Tarmo . " Kes sind keelab ? " torkas Piia . " Raha ! Ikka kästakse otsida menutükke , mis rahvast saali tõmbaksid . Aga mina tahaksin teha näiteks Tšehhovi " Kajakat " , " lõi Tarmo rusikaga lauale . " " Kajakast " teeme perfomance'i , kui tuleb täiskuuaeg , " lubas Ulvi . Tarmo vaatas kella ja tegi vaidlustele lõpu : " Homme on ka päev , ütles Taani kuningas Waldemar IV Atterdag . Läänemaa on kaua olnud Taani alluvuses , võiksime ka nende traditsioone kasutada . " Olin nii väsinud , et uni sai must jagu juba paari minutiga . Naised jäid kahekesi kööki nõusid koristama . Nõnda ma ei tea , kas Tarmo sokutas end kellegi kaissu . Hommikul oli just Tarmo see , kes äratas naabrit lausega : " Tõuske , härra krahv , teid ootavad suured teod ! " Unise peaga ei tulnud kohe meelde , missugust kuulsat meest oli nõnda innustatud . Küllap mõnda prantslast , kas mitte Saint-Simone'i ? Tegelikult ei lasknudki sõber mind suurtele tegudele mõtelda , vaid kutsus appi autot korda seadma . Ta mainis , et on selle pruugitud " Fordi " ostnud odavalt – kolmekümne tuhandega , kuid muidugi on korras sõidukit väikese rahaga üpris lootusetu saada . Et uneähmast lahti saada , tõmbasin kaevust pange külma vett , pesin silmad rähmast puhtaks ning viskasin kopsikuga ka turjale . Ärksate silmade nägin õues kastesel murul värsket jalgrattajälge , mis algas aida eest ning siirdus lahtisest väravast välja . Ent Piiale praavitatud sõiduriist lebas kuivade kummidega rehealuses . Ju siis oli varahommikul viibinud Põhjapadriku õues mõni võõras . Ilma koerata tallu saavad kõik jala- ja rattamehed vaikselt ilmuda ja lahkuda . Eesti on sattunud varaste meelevalda , politsei ei suuda neid kuigi palju tabada , kohtud ei söanda kinnivõetuid karistada , määratakse muudkui tingimisi aastaid , aga mitte reaalset vanglat . Jah , Tarmo peaks tallu muretsema koera . Politseid terroriseerivad vennad Voitkadki võivad siia ilmuda , kui nad juba talvel on selle koha üles leidnud ja ulualuseks kasutanud . Aga ma ei tahtnud võõra jalgratturi jälgi mainida , võibolla pole Tarmo seda ise märganud . See võib ju tekitada probleemi Piiaga , kõik öised külalised ei tarvitse maist vara jahtida . Eksisteerib ka muid ihaldusi . " Piduriõli väheneb liiga kiirelt , " informeeris Tarmo mind auto juures . Tõstsime tungrauaga esisilla üles ning võtsime ratta maha . Vasakpoolne tundus korras olevat , parem pidurimansett laskis õli välja . Kui Tarmo oli otsinud uue manseti , ei kiirustanud ta seda kohale asetama , vaid sõnas : " Õigupoolest tahtsin sinuga ivakese nõu pidada . Sain eile alevist kirja . Draamateater on kõigist finantsraskustest hoolimata hakanud raha raiskama ning palganud " Fontese " personalikontori peanäitejuhti ja direktorit otsima . Nagu ei oleks niigi teada need pool tosinat inimest , kes säärastele kohtadele sobiksid . Eks see " Fontes " ole muidugi bürokraatlik asutus , aga mingid kriteeriumid on neilgi . Igatahes teatasid nad mulle , et peanäitejuhi kandidaadiks on arvatud ka mind . Nojah , formaalselt võin ma sobida , sügisel saab mul veerandsada aastat täis režissööriametit , olen ju Pärnus , Tartus ja Tallinnas lavastanud , paar väiksemat asja televisioonis teinud , lõpetanud Panso-kooli ning aasta kulutanud ka Peterburis täienduskursustel . Aga vaevalt mu nimi meelitab rahvamasse teatrisse , mul pole loorberikuhja nagu Mikk Mikiveril või Elmo Nüganenil . Aga kui nemad enam ei taha juhtida . . . Mis sa arvad , kas peaksin proovima ? " Küsimus oli tõsine ja tõsiselt esitatud . Hakkasin Tarmot kujutlema peanäitejuhi ametis . Argumente kogunes rohkem poolt kui vastu . Ta on ju üpris tasakaalukas ning ägestub harva . Praktikat ja haridust mõikab . Aga kuidas ta end maksma paneb selles Draamateatri tujukate ja tähtsate näitlejate seltskonnas , kes aasta tagasi põlgasid ära isegi Ingo Normeti , kes on edukalt juhtinud Pärnu teatrit ja lavakunstikateedrit ? Igatahes Merle Karusoo näib märksa vähem sobivat : eksperimenteerib liiga palju ning lavastab ainult oma kompositsioone , ei oska alluvatega diplomaatiliselt läbi saada . Ja need tema teatritükid on ka imelikud . Mis isu peaks olema vaadata tänapäeva inimestel neid poisse ja plikasid , kes käsutati küüditamise tunnismeesteks ja varanduse üleskirjutamiseks . Nad on ainult väikesed mutrikesed suures masinavärgis , ei süüdlased ega süütud . Haletseda neid ei taha . Tarmo Kahera oleks mitmes mõttes sobivam peanäitejuhiks . Ja kui oled juba viiekümneaastane , siis on see tõusuks viimane võimalus . Ma esitasin Tarmole lühidalt oma mõttekäigud ning lõpetasin : " Sõida ! Sinu tähetund on tulnud . Midagi hullemat sinuga ei saa juhtuda kui Karusooga , aga temagi on üsna rahulikult sellest supist välja ujunud . " Tarmo naeratas kergendatult , sügas nimetissõrmega oma ninaalust , kuigi seal ei kasvanud vurruhakatustki . Ilmselt langes minu arvamus kokku tema enda väljaütlemata sooviga ning järgmine repliik näitas , et ta oli peanäitejuhi isikus konkreetseid plaanegi teinud : " Direktoriks võiks panna Jaak Alliku . Tal ju suured juhtimiskogemused , sai hakkama ka kultuuriministeeriumiga . Paljud arvavad , et paremini kui rändrüütlihabemega Paul-Eerik või suurte vuntsidega Olesk . Pealegi on Allik ka ise lavastanud ning teab , kunas stanged üles tõsta või alla lasta . " Niisiis oli asi otsustatud . Lõpetasime kähku auto praavitamise . Vahepeal oli kohvikann täis tilkunud aromaatset vedelikku ning enne teereisi on mõistlik kehakinnitust võtta . Tarmo ajas üles ka Ulvi Talvingu , et kõik saaksid korraga söögilaua äärde . Põrgupadriku peremees tahtis pidada kõnet : " Auväärsed daamid ja härrasmehed ! Kui on peetud vajalikuks luua hommikutelevisioon , siis võib katsetada ka hommikukõnega . Viisipärases teatris tehakse etenduses vaheaegu ning lastakse eesriie alla . Ka Põrgupadriku metsateatri happeningil on säärane moment kätte jõudnud . Mul on vaja asjatoimetuste pärast mõneks päevaks linna sõita ning jätta teid omapäi . Aga et te katuseid pealt ei tõstaks ega maju põlema ei pistaks , jätan enda asemele peremehe kohusetäitja . . . " Tarmo tegi teatraalse põnevuspausi ning laskis pilgul järjest üle lauasistujate rännata , enne kui ütles : " Niisiis opmaniks on määratud lehemees ehk moodsama sõnaga kolumnist Neeme Truu . Tema saab erakordsete volitustega audiitoriks , kes peab edaspidi otsustama , kes saab Põrgupadriku uueks peremeheks . Sest ka Põrgupadriku on õigupoolest pankrotis ning sellele otsitakse peremeest nagu Tammsaare Kõrbojale . Ma ei saa oma ametitööd siin metsade taga teha , mul läheb vaja linna ja teatrit . Aga ilma peremeheta talu rüüstatakse ära , hädavaevu olen suutnud ühe talve otsa aknad terved hoida . Seepärast mõtlesin Põrgupadriku ära kinkida , säilitades endale vaid paarikuulise suvitamisõiguse . Kuigi olen tänu võlgu mitmele naistuttavale , on mul talusid ainult üks . Jagada seda mitmeks ei saa , see tooks vaid tüli ja pahandust . Maad on küll laialt , aga hooneid mitte . Põrgupadriku maine on aga niigi halb ja vajab hädasti muutmist . Võiks ju liisku heita , et las juhus otsustab uue peremehe . Kuid ei Kõrboja ega Tammsaare talu saatust ei otsustatud liisuga , vaid otsiti asjalikke lahendusi . Vahest õnnestuks ka meil leida peatselt uus kõlbulik Põrgupadriku peremees ? Sellepärast ongi Neeme Truu määratud selleks pankrotihalduriks , kes peab leidma talule uue peremehe , õigemini küll perenaise . Naistel on ju võimalik meelitada kohale neile sobivat peremeest . Dixi ehk cantus ex est . " " Tarmo Kahera kõige parem nali ! " kilkas Ulvi . " Aga Põrgupadrikule on tõepoolest perenaist vaja ! " leidis Piia . " Taluga ei saa nalja teha . Valitsus on nagunii taludele selja pööranud . " " Tarmo , äkki on sul tõsi taga ? " Ent Põrgupadriku peremees tagurdas juba oma autot rehealusest välja . Kuid enne õuest väljasõitmist keeras ta korraks akna alla ning hüüatas : " Aga kandidaate võib siia veelgi ilmuda , palun neidki vastu võtta ning mitte riidu minna . Au rivederci ! " Roheline " Ford " veeres õuest välja . Tõmbasin vankriratastega kaunistatud väravad kinni otsekui märgiks , et lahkujat ei maksa niipea tagasi oodata . Leidsin endale peremehelikku tegevust : otsisin rehealusest naelu ning parandasin mahalangenud taralõigu ära ; tegin kasevõsast paar luuda , et naised ei peaks seda meelde tuletama . Varsti oli vaja mõelda lõuna valmistamisele . Eelistasin perenaiseülesanded anda Piiale – võibolla seetõttu , et olin temaga rohkem tuttav . Rahvuslike Uuringute Instituudi teadur ei vaielnud vastu , vaid otsis sahvrist makaronipaki ning vaaritas kähku neist roa – külmkapis leidus ka ketšupit ja kefiiri . Pärast lõunat tahtis Piia minna suplema , sest ilm läks järjest kuumemaks – võis olla vähemalt kakskümmend viis kraadi Celsiuse järgi . Pidin piinlikult tunnistama oma vähest infot kohalikust geograafiast . " Naised teavad konkreetsetest eluprobleemidest alati rohkem kui mehed . Meestele meeldib oma energiat raisata kasututele poliitilistele ja filosoofilistele mängudele , " triumfeeris Piia . Tõi oma aidakambrist roosilillelise supellina ja ulatas ka mulle mingi froteekäteräti . Astusin tema kannul väravast välja ning kaaslanna pöördus kasevõssa , kus leidus mingi vaevumärgatav rajake . " Sa tunned ümbruskonda ? ! Miks lasksid siis oma saabumispäeval mul metsas ekselda ? " " Polnud kuhugi kiiret , õhtu oli veel kaugel . Pealegi tahtsin näha , kas oled mehepoeg või pupujuku , " naeris naabrinna . Sel päeval , kui Põrgupadrikule ilmus Ulvi Tulving , olime sinale üle läinud . Eks vanemad olijad pidid end uustulnukast kuidagi eristama . Minna ei tulnudki kaugele , vaevalt pool kilomeetrit . Jõe ääres pööras mu saatjanna paremale ning astus piki kallast paarkümmend sammu edasi . Jäi seisma suure kivi juures ning osutas liivase põhjaga veevoolule . Tükk kallast laius vabana pajupõõsastest ja muust võpsikust , plats oli kaetud madala rohuga – küllap siin oli varemgi supeldud . Naine laotas oma laia supellina puhmaste kõrvale maha ning hakkas siis pikkamisi end paljaks koorima . Striptiis osutus küll lühikeseks : esiteks vallandas ta pluusinööbid ja rindade alumisi pooli jäid katma bikiinide kaserohelised ribad . Siis vallandas ta punaselillelise seeliku haagid ning laskis rõivatüki aegamisi maha vajuda . Mustad püksikesed olid üpris napid ning suutsid vähe varjata . Sandaalid lendasid kahe hoogsa liigutusega rohule , viimasena tõmbas ta jalast roosad sokid . Nõnda seisis see valgenahaline , kuid mustalokiline naine peaaegu alasti mu ees . Ta oli looduse parimate mudelite järgi loodud : sihvakad sääred , reied meeldivalt voolitud , tuharad kutsuva ümarusega . Nahk paistis suvise aastaaja kohta liiga valge , kuid eks see tõendas asjaolu , et Rahvuslike Uuringute Instituudi teadur polnud luuslanki löönud , vaid kõik päevad truult laua taga istunud . Aga nüüd sirutas ta oma käed üles ja sosistas Henrik Visnapuu päikesepalvet : " Paista , päike , siia mulle peo pääle , puista kuldseid kiiri mulle pihku . Sügisel , kui tuulan oma põhku , tõstan palven palge sinu poole . " Ka Piia käte kohta ei saanud midagi laitvat öelda , küüned olid küll liiga tumeda lakiga pilkupüüdvaks värvitud . Ma pole värvimise ja lakkimise vastu , kuid eelistan tagasihoidlikumaid toone . Kaaslanna ei andnud mulle kaua võimalust end imetella – äkki siplesin ülepeakaela vees . Olin seisnud hooletult ning kui Piia mind müksas , kaotasin tasakaalu ning langesin kaldalt alla . Kuid sellest polnud midagi , sest ujuda ma ju oskasin ning alles jõe keskpaigas küündis vool üle pea . Sumasime vees vististi veerand tundi , rüüstasin natuke loodustki ning tõin kaaslannale paar sügavkollast vesikuppu . Kui päike pilvesiilu varju libises , ronisime kaldale . Ehmunud kalamaimud põgenesid sügavusse , konn hüppas lõmmulehele . Loodus kihas eluavaldustest , suvisest soojusest said osa ka inimesed ning nende veri ringles kiiremini . Kuna mu käterätt osutus üpris lühikeseks , tegi Piia ruumi oma supellinal . Vastutasuks palus ta mul päevituskreemiga võida oma selga , et see valusaks ei kõrbeks . Ta tõmbas rinnahoidja haagi lahti ning linale langenud roheline riideriba jättis pilgule kättesaadavaks lopsakad tissid . Torkasin kaks sõrme Nivea-karpi ning hõõrusin rasvast võiet naabrinna abaluude vahele . Nahk oli siidiselt sile ning lõhnas naise järele . Mu pihk tegutses talje kohal ning libises järjest allapoole . Siis jõudis käsi viimase riideribani ning rebis seda põlvedeni . " Hull , mida sa teed ! " kostis naise hüüatus , aga mitte kurjalt , vaid pigem julgustavalt . Sikutasin bikiinipüksikesi varvaste poole . " Jäta järele ! Nüüd päevavalgel . . . Kui keegi tuleb ? " " Metsas ei liigu kedagi , " ütlesin ja sain rohelise riidetüki üle varvaste . " Ei tohi , mul on ohtlikud päevad , " manitses naine . Ta oli end küljeli keeranud ning näitas päikesele oma suurte mustade karvadega häbet . " See pole tänapäeval enam probleem , eostusvastaseid vahendeid tutvustatakse koolilastelegi . " Küünitasin käe rohul lebavate püksteni ning leidsin tagataskust preservatiivipakendi . Olin oma naisest Annikast lahku läinud rohkem kui aasta tagasi , kuid ma polnud munk ega impotent . Vallalised mehed peavad lootma juhuslikele kohtumistele ning olema alati valmis . Kui mõni naiskolleeg tunneb end liiga üksikuna ning kutsub õhtul kohvi jooma . Või kui " Kukust " lahkumisel lauanaabrinna kipub tuikuma ning vajab kojujõudmisel tuge . Või satud tuttava daami juures nii köitvasse jutuhoogu , et jääd viimasest bussist maha . Surusin end Piia jalgade vahele ning otsisin seal oma jäigastunud kehaliikmega vajalikku ava . Minu sõnadest hoopis mõjukamalt on vastavat olukorda luuleks muutnud Henrik Visnapuu : " Nii kavva , kui sa'i tule , laulan sust - sul on yks imeilus väike asi must , diskreedi koha soojain voltiden ja kaksiti käib kokku poltiden . . . " Eks me , mehed , oleme sagedamini või harvemini teinud seda kõlbluse süvaloodimist , nagu on kirjutanud üks teine kirjanik – ei tule meelde , kes nimelt . Jõnksutasin oma meheriista sügavamale . Piia osutus vägevamaks naiseks , kui ahtake seelik või kitsad teksased välja näitasid . Boccaccio on muidugi vaimukas sõnameister , kui ta taipas seda protseduuri nimetada kuradi väljaajamiseks . Tahtsime veidi aja pärast Beltsebuli väljaajamist korrata , kuid äkki kostsid meie kohal sõnad : " Jõudu tööle ! " Kurat ! Isegi kaugel metsakolkas ei saa lahti segavatest kaasinimestest ! Vaistlikult kargasin püsti ning kahmasin käteräti ümber niuete . Jõudusoovija osutus küll ainult Põrgupadriku külaliseks Ulvi Tulvinguks . Küllap ta oli ennist õuest kiiganud , mis suunas me lahkusime . Kunagine teerada polnud päriselt kinni kasvanud ning võis märgata minu murtud paakspuulatvu ja kaseoksi . Ma ei tahtnud uuesti eksida . Eriti seetõttu , et Piia oskas siin orienteeruda . Kunas ta on siinseid metsaradu tundma õppinud ? Võibolla oli Tarmo ta eelmiselgi suvel Põrgupadrikule kutsunud ? Ei jäänud muud üle , kui jõe äärest kiiresti jalga lasta . Noorpõlves kasvatatud piinlikkusetunne seksimise suhtes polnud hiljemgi päriselt kadunud . Õhtul tuletati jõekaldastseeni meile meelde . Ulvi Tulving pistis taskumagnetofoni Piia nina ette ning soovis teda intervjueerida . Et ta teeb Põrgupadrikultki saate oma " Suvejuttude " jaoks . Piial polnud arusaadavalt tahtmist teledaami uudishimu rahuldada ning ta keeldus . Küsitlegu proua Tulving parem Tarmo Kaherat või Neeme Truud – nemad palju nimekamad isikud ning Põrgupadrikuga paremini tuttavad . Siis viskaski Ulvi naabrinnale herilasena nõelava lause : " Ka proua Roost näib olevat siinsete kohtadega hästi tuttav , teab sobivaid paiku nii suplemiseks kui ka muudeks intiimseteks toiminguteks . . . " Kui proua Roost suu kramplikult kinni surus , lisas telestaar moka otsast : " Eks jõekalda häältestki võib saate kokku monteerida , sõnalist teksti saab hiljem peale lugeda . Näiteks " Kel patuks pole andi , on elu ametlik ja julm " või " Meil kõik on kaalutud ja kaine , meil harva süda üle keeb . . . " " Nii murti Piia vastuseis ning ta hakkas telenaise küsimustele vastama . Üllataval kombel huvitus Ulvi Tulving hoopis rohkem minevikust kui olevikust . Rahvuslike Uuringute Instituudi tegevust puudutati vaid paari küsimusega ega tahetud teada ka kuigi palju sotsioloogia hetkeseisust . Ma ise pole eesti sotsioloogiast kuigi heal arvamusel olnud . Võibolla Ülo Vooglaid oleks midagi saavutanud , kuid tema labor tundus stagnaaegsetele võimumeestele kohe hädaohtlikuna ning saadeti laiali . Teised üritasid endale nime teha " Sirbi ja Vasara " uurimisega . Kuulutati kui maailmaimet , et " Sirpi " loetakse rohkem linnas kui maal ning et tellijate hulgas domineerib kunstirahvas . Aga see oli koolipoistelegi teada . " Nagu selgus , olete teiegi siitkandist pärit ? " hoidis proua Tulving aparaati Piia nina ees . " Millisest talust ? Kas me võiksime ka seda näha ? " " Oh , seal pole midagi alles , kõik hävinud , ühtegi hoonet pole enam . " Niisiis võttis Piia omaks siinse päritolu . " Aga vähemalt nime ei saa keegi võtta , see jääb , " torkis Ulvi edasi . " Nimigi saab kaduda . See kant ühendati kõik " Helge Tee " kolhoosi . " " Kuid ka kolhoosiaegu säilisid talunimed . Ega te siinses Põrgupadriku talus elanud ? Tundsite nii hästi rada jõe äärde . " " Oh ei , Põrgupadriku oli Kuusemetsade talu ning hiljem asusid siin mingid Petseri-kandi inimesed . Enne kui Kaherad selle enda kätte said . " " Kas teie talul oli veel hullem nimi kui Põrgupadriku , et häbenete nimetada ? " " Ega parem ka olnud , seda kutsuti Ussiväluks . " " Aadlisuguvõsa muidugi poleks sihukese nimega saanud rajada . Aga eesti aadli loomisega on üldse viletsad lood . Juhan Smuul oma kommunismikummardamisega häbistas kõige vanema suguvõsa nime ära . " See Ulvi Tulving on heas koolis käinud , kui teab säärastki asja . Järgmisel hommikul määrasin perenaiseks Ulvi , sest Piia oli niigi pidanud mitu päeva järjest söögi eest hoolitsema . Telestaar tegi kohvi kõrvale vorstitükkidega omletti , tõstis igale tema portsjoni nina ette . Varsti pärast einet tuli Piia minu juurde ja kaebas , et tal hakkas kõht valutama . Kas mingit rohtu on ? Mul leidus vaid paar tabletti aspiriini . " See tige punapää ei salli mind , tahab mind ära kihvtitada . Küllap puistas arseeni või midagi söögi sisse . Miks ta muidu igale eraldi portsjoni andis ? Munaroogagi võib lauale tuua ühe vaagnaga . " " Isegi kui vihkamine paika peab , kust Tulving seda mürki nii äkki võttis ? Ta ei teadnud , et sind Põrgupadrikul kohtab . Kas olete kaua tuttavad olnud ? " " Küllalt kaua , et vaenlasteks saada . " " Mis selle vaenu põhjustas ? " " Pead sa siis kõike teadma . " " Kas ma ei väärigi usaldust ? Naised on kummalised – ihu usaldavad mehe kätte , aga muud mitte . " Torge mõjus , Piia pahvatas : " Eks mehe pärast . See Ulvi-Tulvi-vulva lõi ju Tarmo mult üle , ta ju ikkagi natuke noorem ning võltsjuustega pea kahusemaks teinud ! " Sellepärast siis see pingutatud olek kahe metsatalu naiskülalise vahel ! " Aga mida mürgi vastu teha ? " " Sa siis tõepoolest usud mürgistust ? Võibolla on vorst halvaks läinud ? " " Aga miks siis teistel midagi viga pole ? " " Ega ta siis mõni sarimõrvar ole , kihvt käekotis kaasas , " püüdsin asja naljaks pöörata . " Aga rotimürki võis ta ju siiski saada . Kõikides taludes tuleb võidelda hiirtega . Küllap siingi võis mõnes sahtlis kihvti leiduda . Kas oled kõik suhvlid ja riiulid üle vaadanud ? " " Miks ma oleksin pidanud nuhkima hakkama ? Sa oled liiga palju kriminulle lugenud . " " Millest võiks küll abi saada ? Jõin juba kogu järelejäänud kefiiri ära . " " Kõige lihtsam vahend on juua leiget vett ja oksendada . " " Millegipärast ei aja oksele . " " Kui mehed on liiga palju viina sisse kaaninud , siis pistavad nad kaks sõrme kurku ning kohe saab vaevast vabaks . " Ma ei tihanud omi mustade küünealustega sõrmi roosasse naisekurku torgata , Piia pidi ise seda oma tumelillade näpuotstega tegema . Kuid oksendamisega ei saanud ta siiski hakkama . " Vahest läheb siiski üle . Ma olen kolm korda toidumürgituse saanud , ainult üks kord oli vaja kutsuda kiirabi . " Panin naise aita asemele lamama ja ta kõhule külma kompressi . Piia palus mul istuda sängiservale ning jutustada muinasjuttu . Mulle ei tulnud ühtegi meelde . " Punamütsikese lugu sa ometi tead . Küllap Punamütsike mürgitas ka halli hundi ära , ei ta muidu temast jagu saanud . " Ei tea , kas aitas sõnadega ravitsemine ( loitsimisel on ju suur vägi ) , igatahes läks Piia haigus lõunaks üle ning ta tuli välja uue ideega : " Mina küll ei taha uuesti riskida , ma teen meile kahele ise süüa , siis ei saa see punapäine nõid uuesti proovida meid mürgitada . Ehk saaksid kuskilt leida paar sašlõkivarrast või püüad neid ise valmistada . " Mul ei tulnud meisterdamisoskust proovile panna ega Ilmariseks hakata , vaid leidsin sauna kaminaruumist vajalikud metallorad . Piia võttis sahvrist kaasa liha , sibulaid ja leiba , leidis ka ühe tühjendamata pilsenipudeli . Suundusime tuttavat rada pidi kopliväravast välja Padenurme jahilossi juurde . Kui olin kasevõsast lõiganud paraja viha , pühkisime suurtoa puhtaks ning süütasime kaminas lõkke . Küllap siin oleks kena elada , kui paneks aknad ja uksed ette ning uue katuse peale . Muidugi oleks vaja uuendada elektrisüsteemi , aga remontijad küsivad hingehinda . Turumajandus toimib Eestis viletsasti , konkurentski pole suutnud ehitustööde maksumust alandada . Metsa on rohkelt ning vähemalt lauad ja prussid-talad peaksid odavalt kätte tulema , kuid praktiliselt on ka puiduhinnad tõusnud kole kõrgele , nagu elaksime Golani kõrgendikul või Siinai kõrbes . Sašlõkiõhtu läks igati korda , Piia ei kõrvetanud lihatükke ära ega jätnud tooreks , ainult joogi rüüpamisega pidime olema tagasihoidlikud , sest paljuke ühte pudelisse ikka mahub . Ma jutustasin söögi kõrvale sellest , kuidas ma Kirgiisias bešbarmakki sõin . Bešbarmak tähendab tõlgituna " viie sõrmega " ning sõna otseses mõttes nii toimitaksegi . Aksakallid ehk vanamehed ning külalised paigutatakse jurtapõrandale mustrilisele vaibale ning hiiglasuur lihaaroome levitav vaagen tõstetakse ringi keskele . Alustab kõige auväärsem aksakall ja siis kahmab igaüks järgemööda peotäie liha ja riisi segu ning topib suhu . Pärast lõpetamist käib peretütar veenõuga ringi ning kõik saavad oma viis sõrme puhtaks uhtuda , salvrätte ei tunta , nii et priiskamise kõrval osatakse säästa . " Oh , meiegi võiksime siin bešbarmakiõhtu teha ! Aga kas sa retsepti tead ? " Kahjuks polnud ma seda taibanud küsida , kuid toidu maitsebuketi järgi lootsin selle siiski valmis nuputada . Lambaliha , riis ja pipar on peaasjad , sibulat ja tomatit läheb ka kindlasti vaja . Aga kõige tähtsam on muidugi hankida head lambaliha . Eestis tapetakse oinaid mihklipäeval . Kas suvel on kuskilt lambaliha saada ? Ilma linnasõiduta vist hakkama ei saa . Kahjuks ei võinud lossi öömajale jääda , sest polnud midagi külje alla panna ega peale võtta . Me polnud ju moodsad matkamehed , kellel poroloonmadrats seljakoti peale rullitud , ega isegi mitte vene soldatid , kellel telkmantel üle rinna . Kase- ja lepaokstega saanuks küll küljealuse pehmeks teha , aga peale võtta kulunuks kasvõi õhuke baikatekk . Eesti pole Ašgabat , kus suvi läbi õues viinapuulehtlas ilma mingi katteta magatakse . Eesti suved ähvardavad kurgikasvatajaid nii juuni algul kui ka augusti lõpul öökülmadega . Sääraste mõlgutuste saatel lonkisime tagasi Põrgupadrikule . Piia ei lasknud mul tuppa magama minna : kes teab , mida see telenõid minugi vastu võib sepitseda . Kui muud ei oska , siis paneb teleri südaöösi kõige valjemal häälel möirgama . Piial leidus aidakambris küllalt linasid ja tekke , muidugi oli ta ka ise kuum . Brünett naine õitseea lõpul . " Inimesed suveöös " pole ainuüksi soome klassiku romaan , vaid võib olla ka Eesti tegelikkus . Järgmisel hommikul olid perenaisetööd kodukorra kohaselt jällegi Piia hooleks ning mürgitusprobleem langes ära . Perenaine kutsus pärast kohvi valmistilkumist ka naabrid linnupetet võtma , nagu vanasti maarahvas ütles . Muidugi ei saanud me nii vara üles , et oleksime võinud heinateoks ära kasutada hommikukastetunde . Kuiva rohu jaoks läheb vaja hästi teritatud vikatit , kuid seda kunsti ei osanud kuigi hästi ka Ussivälu peretütar . Pärast hommikueinet pidas temagi vajalikuks mulle appi niitma tulla , sest Põrgupadriku aiatagune põld kasvatas endiselt ohakaid ja maltsa . Siis üllatas meid automürin . Värava taga peatus pruun furgoon ning rooli tagant astus välja tüse mehepoeg , mikihiirega T-särk seljas ning päikeseprillid ninal . Ulvi Tulving jooksis talle laia naeruga vastu : " Oskasid ikka tulla , metsa vahel ära ei eksinud ? Siin pole ju kellegi käest teed küsida . " " Inimesel on ometi vaist , mis hoiab teda õigel rajal , " suurustas tulnuk . Ulvi tutvustas meid : suure õllekõhuga külalise nimi oli talle igati kohane – Marek Toober . Mees tõstis autost välja videokaamera ning tundis huvi , kas talus leidub lapsi , kes võiksid seda käppima hakata . Lapsi polnud ning operaator Toober jättis oma tööriista väikesele verandalauale . Niisiis polnudki Ulvi sõnad reportaažide tegemisest bluff – küllap tahtis temagi tabada kahte kärbest ühe hoobiga , suvitada ning tööd teha . Õigupoolest oleksin pidanud minagi nii toimima ning midagi kirjutama . Aga mitte ei tahtnud pastakat kätte võtta , kirjutusmasinat polnudki ma kaasa vedanud . Tulving ja Toober hakkasid ühendatud jõul proua Roosti pinnima ja pildistama . Piia sai mõneks ajaks neist lahti köögitoimetustega - lõunaaeg oli läheadle nihkunud . Põrgupadriku polnud küll Inglismaa loss , kus söögiaega teatatakse gongilöögiga , kuid mingid harjumused hakkasid meilgi kujunema . Kui kaameramees tikkus kööki ning üritas Piia tagumikku patsutada , sai ta käterätikuga vastu vahtimist . Lõunalauas kuulsime telemehelt tähtsa uudise : Draamateatri direktoriks pole määratud endist ministrit Jaak Allikut , vaid keegi tundmatu noormees Tiit Laur , kes olevat varem palka saanud Estonia teatrist . Mis asjamees ta seal olnud , seda ei teadnud ka televisioonioperaator Toober . Mulle ei ütelnud Tiit Lauri nimi midagi ning veidi järele mõeldes jõudsin järeldusele , et säärase administratiivse sammuga on Tarmo sansid peanäitejuhiks saada vähenenud . Kahjuks polnud telemees kaasa haaranud ühtegi ajalehte , kust saanuks täpsemalt teada , mil viisil ja kes selle Tiidukese ametisse pani . Küllap lehes refereeriti tema kohta ka mingeid eluloo- ja teenistuskäiguandmeid . Kuid nähtavasti on kirjutava ja kõneleva ajakirjanduse rivaliteet nii tugev , et ei taheta teineteisest midagi teada . Sõbralikku konkurentsi pole Eestis ka varem olnud : ei Tallinna ega Tartu bussijaamas seisa seinal kunagi rongide sõiduplaani . Oleksin hädasti vajanud täpsemaid teateid Tallinnast . Missugused muudatused ootavad teatrimaailma ? Ent Põrgupadrikul ega teistel metsataludel polnud telefoni . Alevisse sõiduks läheks vaja autot , aga Marek Toober on võnnuvõõras . Ei tihanud teda kohe esimesel päeval tülika palvega häirida . Miks kellelgi Põrgupadriku külalistest pole mobiiltelefoni ? Aga miks minul endal pole ? Ju siis ei tekkinud vajadust : kodus tüütas digitaaltelefon ning iga toimetaja laual uhkeldas arvuti kõrval ka punane või must telefonipõrnikas . Võibolla oli see pillamine ? Kuid väikese kapitaliga ei maksnud ajalehte teha . Eks Olev Remsu loonud " Kultuurimaa " juhusliku rahaga ning varsti pidi toimetus panema oma ainsa toa ukse lukku . Kuid Remsu ei tahagi oma laia püksitagumikku toimetajatoolil narmendama kulutada , tema kireks on reisida . Kui ta hoolinuks " Kultuurimaast " , küllap ta leidnuks turukaupmees Kebina asemele mõne teise sponsori . Kas või tolle Venezuela miljonäri Männili , kellest ta ülistava filmi tegi . Jah , küllap oleksin pidanud muretsema endale mobiiltelefoni – moodsast tehnikast ei pääse üle ega ümber . Aga mulle hakkasid kõvasti vastu nood jumbud , kes lobisesid keset sõiduteed ega viitsinud paari sammu edasi astuda , et autod ei peaks nende pärast pidurdama . Liikluseeskirjad on liiga ammu tehtud , need ei osanud mobiiltelefonidest tulenevaid ohte reguleerida . Kuhu küll ometi nii meeletult kiirustatakse ? Kas kalmuaeda ? Ulvi Tulving oli Marek Toobrit kohelnud heatahtlikult , kuid mitte rohkem . Proua Tulving oskas aeg-ajalt märku anda , et Toober on tema alluv . Kui tuli jutuks , kuhu kaameramees majutada , siis ei pakkunud proua Tulving talle kõrvalasuvat sinist tuba , oma voodiservast rääkimata . " Kas härra Toober ei sooviks kasutada head võimalust vahelduseks ning prooviks nautida külaelu võlu – magada värsketes heintes ? " tegin ettepaneku . Olime eelmisel päeval tõstnud saunalakka esimesed heinakämmud . Härra Toober ronis redelit pidi üles olukorda takseerima . Nähtavasti asi meeldis talle ning ta väljendas oma nõusolekut mõmisedes ning Piia võis talle tuua teki ja linad . Mees üritas seejuures riivata proua Roosti pehmemaid kohti , kuid naine lippas kiiresti oma aidakambrisse . Ulvi kiskus mind sellest edevuseetendusest eemale , kutsudes endaga kaasa : " Ma kardan üksi läbi metsa minna , põõsastikus võib röövleidki kolada , koguni vennad Voitkad kondavat siinkandis . " " Kes seda räägib ? " " Proua Roost ütles . " Voitkasid oli Tarmo mulle ise maininud , ta võis seda mainida ka Piiale . Eks mul tulnud Ulvile julgustajaks minna , kuigi ma ei teadnud , kuidas taskunoaga kahte võsavenda hirmutada . Kuid oma väikese väitsega võisin kärpida oksi seal , kus need kippusid mööduja juukseid sugema . Eks suplusehuvilisi võis peatselt lisanduda ning Piia juhatatud rada viis üsna otsejooneliselt jõe äärde . Seal istus mu naabrinna lamedale kivile ning hakkas vee voolamist imetlema . Kõrkjate taga roheliste lõmmulehtede keskel ujus kollaseid vesikuppe ning koguni paar muinasjutuliselt uhket vesiroosi . Nende kohal tiirutasid sinakate tiibadega helkides kiilid , selgsõudurid ukerdasid veepinnal , kus neid napsasid särjed . Suure kivi juures kõrkjate ja hundinuiade read katkesid ning muru ulatus veeni , kust vaatas vastu kruusa ja kivikestega kaetud jõepõhi . Igatahes mugavam suplemiskoht kui kõrgelt kiidetud Sotši plaa ? , kus leidub vaid kive , ei mingit muru ega pehmet liiva . Ulvi hakkas arutama , et kas siin maksaks korraldada performance'i . Et võiks kasutada kasvõi Tšehhovi " Kajaka " seda stseeni , kus Treplev paneb Niina Zaretšnaja etlema monoloogi kaugest tulevikust , kui kõik elusolendid on maakeral hukkunud . " Tšehhov vist aimas ette aatomisõda , kui ta sihukese kujutluspildi kirja pani . " " Nagu Tammsaaregi - suurtel kirjanikel peabki olema prohvetivõimeid . " " Tammsaare ? Kus tema on seda ütelnud ? " " Eks " Tõe ja õiguse " teises jaos . Tuleta meelde venelastest õppejõudude Kulebjakovi ja Molotovi vaidlust , et sõjad lõpevad alles siis , kui igaüks võib uue ülipommiga maakera õhku lasta . Selles mõttekäigus on ju ette aimatud tuumarelva leiutamist . " " Õigus küll . Nii et oleme sattunud koguni aktuaalsele ja globaalsele probleemile . Ma olen mõtelnud , et Niina rolli võtaksin endale , mul ongi see monoloog enam-vähem peas . Kas sa ei tahaks Trepleviks hakata ? Teksti on tal õige vähe , selle jõuab ühe õhtuga ära õppida . Ka Arkadinal on ütelda vaid paar lauset , nii et sellega ei teki raskusi . On vaid vaja tigedavõitu hääletooni , sellega saaks hakkama ka see suurekondiline ja kohmakas proua Roost . Tähtis on hoopis see , et täiskuu peegelduks jões . Praegu ongi kuu kasvamas , nii et vaja vaid paar päeva oodata . Kas teeme ära ? Kui korda läheb , siis võib võtte sellest mõnesse telesaatessegi monteerida . " Kehitasin kahtlevalt õlgu , kuid telenaine pidas seda nõusolekumärgiks ning sirutas kokkuleppeks käe . Puudutas siis oma kuivade huultega mu suunurka : see tähendas vist sinasõprust . Me polnud küll midagi rüübanud , kuid planeerimishoos olime märkamatult üle läinud kõnetlemise lihtsamale vormile . Ulvi hakkas kohe kavandama ka misanstseeni , mina tegin ettepaneku veesoojust proovida . Selleks me olime ju siia tulnud ning kaaslanna rukkilillemustriline hele kleit langeski murule ning paljastas erkpunase trikoo , nagu on populaarse seriaali " Rannavalve " tüdrukutel . Märjakskastmist saatis küll kilkamine " uh kui külm ! " , kuid madal jõevoog oli muidugi küllalt soe . Ulvi ujus nagu näkk . Mõne hetke pärast kadus ta pea küll veepinnalt , kuid see osutus vaid minu hirmutamise trikiks-varsti laksas ta kitsas käsi mu turjale . Kuid pikapeale hakkab suviseski vees jahe ning pidime kaldale ronima . Ulvi otsis kilekotist roheliste triipudega supellina ning hakkas end kuivatama . Järsku kõlas karjatus : " Uss ! Madu ! " " Kus ? Seisa paigal ! " Ulvi näitas kivi kõrval laiutava pajupõõsa poole , kuid ma ei märganud mingit liikumist . Tüdruk ei julgenud enam rohukamaral seista , vaid ronis kivi otsa , kus üritas oma punast trikood kollaste bikiinide vastu vahetada . Kuid kumeral kiviseljal ühel jalal seismine nõudis veidi tsirkuseoskust ning Ulvigi kaotas ümberriietumise kõige riskantsemas faasis tasakaalu . Jõudsin küll naise enne kukkumist kinni püüda ning tundsin ta tisside kupleid oma suu vastas , kuni ta jalad libisesid muruni ning me huuled jõudsid kohastikku . " Dzentelmen ei kasuta daami abitut olekut ! " hüüatas naisolevus mu süleluses , aga just tema sõnad juhtisid mind vastupidiselt toimima . Kuid suudlus ei kujunenud pikaks , sest Ulvi tõukas mu eemale ning hakkas tõtlikult kleiti selga sikutama . Vist tahtis sellega osutada paar päeva varem siinsamas toimunud stseenile . Ulvi oli ometigi loov kunstnik ega võinud ka eraelus esineda epigoonina . Mehed muidugi pole nii nõudlikud ning on valmis käituma standardselt . . . Niisiis jõe ääres käik äratas ahvatlusi , kuid jättis need realiseerimata . Üks klassik on ju sõnanud , et naised ei või korraga liiga palju lubada , sest nad tahavad , et neil järgmiselgi korral oleks midagi lubada . Kui jõudsime tagasi Põrgupadriku õue , märkasin pea kohal tumedaid vihmapilvi . Meil leidus selgi päeval kuiva loogu aia taga ning kamandasin kõiki heina kokku riibuma . Piia kui tugeva kondiga inimene läks lakka heinu vastu võtma , mina koos Toobriga hakkasime heinasülemeid üles hanguma , Ulvi hooleks jäi aiatagune puhtaks riibuda . Saime vaevalt tööga valmis , kui hakkaski vihma valama nagu oavarrest . Ei saanud enam toa juurde joosta , vaid otsisime varju saunas . Selle eeskamber nägi kena välja : istumiseks värvimata männilaudadest aiatoolid ja punased taburetid , nurgas telliskividest kamin , varnas rippumas mitut värvi kuivatuslinasid . Aknalauda ehtivad " Saku " ja " Koffi " õllepurgid kumisesid kahjuks tühjalt . " Ainult dekoratsioon . Aga reklaamgi võib janu tekitada , " õhkas Ulvi . " Kuluks sauna kütta ning higi maha uhta , " soovis Toober . Kuid meie üllatuseks seisis leiliruum koos kerisega lukus . Mina ei teadnud seda ning Tarmo oli unustanud võtme anda . Ironiseerimine ei aidanud midagi ning vihmahoo lakkamisel võisime tuppa lipata . Toober pani televiisori mulisema , Ulvi kord oli perenaiseks olla . Ta kutsus mind kööki appi konservikarpe lahti lõikama : " Tahaksin sind homme intervjueerida , " Suvejuttudes " ju ruumi jagub . Pealegi tuleb Roosti vestlust vähendada - see on igavavõitu . Kahju , et tänane heintehangumine jäi salvestamata . " " Seda võib ju korrata . " " Muidugi , tänapäeval ei häbeneta dokumentaalfilmideski lavastatud stseene . " " Kui kunagi võis foto olla kohtus asitõendiks , siis nüüd on hakatud neidki mitut moodi monteerima ja võltsima . Kui meie " Estonia " põhja läks , siis järgmisel päeval nägid mitmed filmilõiku kapten Arvo Pihtiga , kuid peatselt oli kadunud nii Piht kui ka filmikaadrid temast . Laeva hukkumisest on kirjutatud juba mitu raamatut , äsja ilmus veel Henning Witte oma , aga mis tegelikult juhtus , see muutub järjest vaieldavamaks . Kõigele lisaks mõjub masendavalt ka laeva nimi : see tundub sümbolina . Kas Eesti ise on ka hukkumisele määratud ? Linnar Priimägi ongi kurjakuulutava ennustuse lendu lasknud , et viiekümne aasta pärast on kadunud nii Eesti riik kui ka eesti keel . " " Priimägi , see edevusehunnik ! Sihukest meest ei või tõsiselt võtta . " " Seda küll . Mihuke mees hakkaks endast alasti pilte näitusele panema , " hakkasin minagi irvitama . " Ise nii kleenuke ja riist veel tillukesem . " " Oh , mida kõike naised tähele ei pane . Ei võigi tüdrukutega koos sauna minna nagu Saaremaal kombeks . " Kas mõjus äike või lihtsalt füüsiline töö , igatahes pärast õhtusööki jäid kõik kiiresti uniseks . Juba " Aktuaalse kaamera " järel kadus Toober kollasest toast , " David Frosti sajandi " jälgimiseks ei jätkunud enam kellelgi ärksust , kõik pudenesid laiali . Võibolla on eestlased üldse väsinud ajaloost , vähemalt nad ei taha sellest midagi õppida . Karl Ristikivi kulutas üle poole oma loomingujõust selleks , et manada rahvuskaaslaste silme ette ajaloo õppetundidega pilte . Kuid loorberipärjaga krooniti teda hoopiski " Hingede öö " eest , mis ei osutanud mingile väljapääsule , mis demonstreeris mitte ainult autori ja pagulaskonna , vaid veelgi laiemat ummikut . Ummikut ja inimese eksistentsiaalset üksindust . Ristikivi oli elanud kogu elu üksi , ei olnud ta leidnud naist ega püsivat sõbratari . Üksi oli ta ka surnud , keegi polnud tulnud seltsiks ta viimsele võitlusele . Jõudsin mõttelennuga sinna , et minagi olen üksi ; ei olnud mul õnnestunud leida püsivat elukaaslast . Teised päevitavad koos oma peredega mere- või järveäärsetes suvilates või kolavad lõbusates kampades mõõda välismaa randu . Aga mina haigutan üksi kuskil metsatalus samasuguste üksiklaste seas - ei leidunud ju meie hulgas ühtegi rahulikku perekonnainimest . Me kõik siin ikka veel otsisime ning leppisime lühiealiste suhetega . Kasvõi mina isegi . Suveööd Piia lavatsil olid ju mõnusad , aga perspektiivitud – ei suutnud me teineteise üksindust kõrvaldada . Piia ei olnud näidanud välja isegi pahameelt või kurvastust , kui ma enam aita ei ilmunud . Ma polnud jõudnud oma üksindusmõtteid unenäoks vahetada , kui vaheuks hääletult avanes ning naabertoast ilmus pitsilises öösärgis kogu . Kummitus , ingel , naine ? Muidugi naine ! Aga võibolla ka kummitus ja ingel ? Valendav kuju võttis Ulvi Tulvingu piirjooned . Kuid tema ettevõte toodab ju muinasjutte , kus esinevad ka vampiirid ja inglid . Kui stsenaarium ja kostüümid olemas , pole ju enam raske muutuda kellekski teiseks . Seda õpetatakse igas teatrikoolis . Küllap Ulvigi oli midagi säärast õppinud . Kas ta polnud käinud koguni GITISes , kus Stanislavski-teoorial baseeruv ümberkehastumisoskus oli eriti tugev ? Kelleks ta aga täna öösi on kehastunud ? Ameerika surub nüüd järjekindlalt peale vampiire , kuigi nende sünnimaa on hoopis Euroopa kolkas . Koguni Ristikivi pole nendeta hakkama saanud , vaid laseb oma doktor Faberil vampiiride eest põgeneda Transilvaaniast Saksamaale . Kas ka mina peaksin jalga laskma ? Kuid siin pole ju Klausenburg . Pealegi on teadmata , kas valendav vaim kuulubki vampiiride hulka . Ehk on tegemist kodumaise haldja või näkiga , keda Johann Matthias Eisen on Tartus Vanemuise tänava ühe mitmestiilse maja kappidesse kogunud . Enn Vetemaa on küll kõik näkid sealt välja lasknud , kuid haldjad , viljaneitsid ja viruskundrad peaksid ikka veel Emajõe-linnas asuma . Kõigi nende teenete eest pole eesti rahvas ometigi raatsinud Eisenile mingit ausammast püstitada . Pole mõjunud ka see , et valgehabemeline Eisen on kõige rohkem eestikeelseid raamatuid kirjutanud ning eesti rahva lugema õpetanud . Konkurent Jakob Hurdale on meisterdatud koguni kolm mälestussammast – Põlvas , Otepääl ja Tartus- , aga krattide ja kodukäijate kuningat Eisenit on meeles peetud vaid tagasihoidliku hauakiviga Raadi laialdases nekropolis . Kas niiviisi on tahetud rõhutada luule üleolekut proosast ? On ju Hurt regivärsside kuningas , Eisen vaid pajatuste aidamees . . . Ulvi on vahepeal julgust saanud ning hämaralt lävelt toa keskele kuuvalguslaiku liikunud . Aga küllap tal pole Faehlmanni tänaval nr. <arv> luulekogusid ega haldjaraamatuid , isegi mitte tollesama Friedrich Roberti kirjatõõde valimikku , et ta võiks mind kõnetada " Piibujutu " eleegiliste distihhonidega . Ta teeb häält hoopiski igapäise proosalausega : " Neeme , kas sul suitsu on ? Mul ei tulnud und . . . " Muidugi ei küsi ta Gustav Suitsu ega " Elu tuld " , kuigi viimase faksiimileväljaanne kuskil kollases toas vedeleb . Ilmselt soovib naine " Red &amp; White " või " Bondi " nimega tubakatorukest . Ja selleski ei tohi kindel olla , et just nikotiinivajadus pole tal lasknud punase toa laias voodis magama jääda . Ajan end diivanilt püsti ning tõmban toolile heidetud pluusi taskust pooliku " Leegi " paki . Valendav naisolevus on nõjatunud mu diivaniservale , kus saan tikuotsas lahvatanud leeki ta vereva suu poole küünitada . Üks öösärgi õlapael on alla libisenud ning pooleldi paljastanud ööhaldja vasaku rinna . Vasakul asub süda . Iseenesest on mu peopesa laskunud naise tissikumerusele ega suuda seda lahti lasta . Ärritavalt tungib ninna tundmatu parfüüm , milles tundub olevat muskust . Öösärk pole ju õigupoolest varjamiseks , vaid ahvatlemiseks . Seda teavad ju kõik moemajad ja pesuärid , ainult meestele ei lähe seda keegi ütlema . Mehed peavad seda teada saama vahetu kogemuse kaudu . Ma kogen , et päeval luidrana näiv Ulvi on siiski pehme ihuga naine . Me oleme juba asemele vajunud . Miks ma ei taibanud õhtul ülestõstetavat diivanit laiali tõmmata ? Tänapäeva mööblitootjad oskavad mitmesuguseid olukordi ette näha . Kuid kaks sõbralikku keha on alati mahtunud ka üheinimesevoodisse . Hämarusest ilmunud ingel või haldjas lamab mu kõrval ning ma silitan parema käega ta abaluid , kuid tiivanukke ei satu siiski mu sõrmede alla . Ju ma pole rutjumas inglit , vaid haldjat või viruskundrat , ning seega pole pastoritel mind õigust patu pärast hukka mõista . Piibel ei tea maja- ega metsahaldjatest midagi , eestlased pole Moosese raamatuid kirjutanud , Eisen ei anna näkkide ega krattide kohtlemiseks mingeid eeskirju . Mu jäigalt etteulatuv kehaosa otsib sobivat kohta , et kaks ligidast keha võiksid veelgi lähedamatena tunda . Muidugi on Looja sellistki olukorda ette näinud ning vastava õnara vastassugupoole kehasse teinud . Edasi-tagasi liigutamine sobib seejuures igati ning selleks pole õpikuid vaja . Kuigi viimaseid järjest rohkem tehakse ja müüakse . On väga lihtsameelselt unustatud , et inimesed elasid endistel aegadel palju kitsamalt ning asemetelgi polnud ruumi laiutada . Inimesed ei viitsi ju Kadriorus sisse astuda Peetri majja või Läti piiri ääres Mõniste muuseumi , et näha , kui tillukesed olid sängid paarsada aastat tagasi . Ometigi võis siis igaüks näha murueide tütreid , haldjaid , näkke , kratte , marduseid ning kuulda neist meeldejätmist väärivaid lugusid . Ma ei olnud ärgates enam kindel , keda olin öösel hoidnud käte vahel : kas inglit , haldjat või kurtisaani . Lõin silmad lahti erksas päevalguses ning kedagi polnud kollases toas . Pärast einestamist lavastas televisioonirežissöör Ulvi Tulving suurejoonelise heinahangumise stseeni : meestele anti kätte kolmeharulised hangud , naistele neljapiilised viglad ja rohelised plastmassist rehad . Kui Marek demonstreeris oma musklijõudu , pidi telenaine ise läbi kaamera kükloobisilma pildi kompositsiooni eest hoolitsema . Lavastaja oli rõivastunud lühikestesse pükstesse ning katnud ülakeha vaid käisteta särgiga . Ta kamandas Põrgupadriku seltskonda kindla häälega ega naeratanud enne kellelegi , kui ka duubelvõtted olid tehtud . Õhtupoolikul hakkas ta sama asjalikult ette valmistama performance'i jõe ääres . Mind käsutas ta kirve ja vukssaega laiendama vee veerde viivat rada : ta ei võivat lubada , et etenduse publikule hakkavad puugid paakspuude ja pajude okstest kaela sadama . Marek saalis õue ja jõe vahet ning tassis kaldale mitmesugust varustust . Kui mina vee äärde jõudsin , oli sinna püstitatud pikk post ning kaameramees sikutas selle tippu seotud köit suure sanglepa poole . Läksin talle appi ning kahekesi saime köie teise otsa puulatva siduda . See pidi kandma eesriiet , mis oli kokku traageldatud akende eest võetud kardinatest . Kõige selle sekeldamise jaoks kulus aega , kuid muidugi oleks jõudnud etenduse anda veel samal õhtul . Ent enne hämarikku käskis Ulvi eesriide maha võtta ning ka muu lahtise vara Põrgupadrikule tagasi tassida . Põhjus sai sõnadetagi selgeks ; talus viibis parasjagu vaid neli inimest : kui neist kolm teevad näitemängu , siis jääb paraku publik väiksearvuliseks . Kuid kus häda kõige suurem , seal abi kõige ligemal . Järgmisel ennelõunal mürises värava ette punane " Lada " , sellest väljus kaks inimest : kõrendik meesterahvas valges jahtklubimütsis ning nägus blondiin , kes kaugelt vaadates tundus teletäht Kärt Karpana . Kui liikusin võõrastele vastu , selgus minu eksitus : neiu oli menukast telenaisest lühem ning ta lõua vasakul poolel paistis pruun sünnimärk . Ka ei kandnud ta seksikat miniseelikut , vaid soomlannade propageeritud lohmakat batikkleiti , mille värvide hulgas domineeris sinine . Jahtklubi jumaldaja tahtis teada , kas siin peatub proua Tulving . Jaatasin ning juba sööstiski majast välja küsitu ise . Ta pidas vajalikuks saabujat kaelustada – niisiis tuli järeldada vana tutvust . Igatahes nad sinatasid ning kuulsin , kuidas võõras mees heitis Ulvile ette , et naine oli nädalaks ajaks teadmata kuhu kadunud . " Ma pole kuhugi kadunud , vaid teen tööd – salvestan materjali oma " Suvejuttude " jaoks . Marek on ka siin . " Toober ilmuski aida tagant nähtavale ning kinnitas oma isikuga Ulvi sõnu . Tutvustamisel sain teada , et meesterahvas kannab Riho Paakspuu nime ning töötab arhiivis . Tüdruku nimi oli Merle Puiga ning ta mainis enda olevat kunstniku . Mulle tuligi meelde , et olin tema näitust talvel Draakoni galeriis märganud . See pakkus akvarelle ja söejoonistusi ega püüdnud esitada moeröögatusi , vaid kasutas traditsioonilisi kujutamisvahendeid . Kui õigesti mäletan , siis leidus Puiga ekspositsioonis isegi paar portreed . Eesti maalikunst on nii alla käinud , et inimese näopildi esinemine on muutunud harulduseks , mida peab ekstra mainima . Nooremate kunstnike hulgas ei teagi peale Aapo Puki muid portretiste . Oma võimetuse tõttu siis teised ei salligi Pukki ega võta teda Kunstnike Liidu liikmeks . Kuid ühe põgusalt vaadeldud väikese näituse järgi saab kunstnikust siiski vähe infot . Ei tea sedagi , kas tuleb teda kõnetleda proua või preilina , kui tahad viisakalt suhelda . Tänapäeval on pidev häda keskea poole tüürivate naistega , alati ei aita isegi otsene järelepärimine . Ütlevad , et piisab eesnime kasutamisest . Aga kui daam on alles esimesi päevi tuttav , siis tekib ikkagi veidi ebamugav tunne " sina " ütelda . Eriti siis , kui vanusevahe ulatub paarikümne aastani . Rootsis olid küll inimesed sellega harjunud , aga sealgi pidi vahel ettevaatlik olema . Kui Raimond Kolgaga võis kohe sinatama hakata , siis Arvo Mägi ei kasutanud ainsuse teist isikut kordagi . Albert Kivikas on oma romaani " Nimed marmortahvlil " teises jaos Anna Haavast jutustanud ilmselt tõepärase loo . Kui eesti kirjanike esimesel kongressil <arv>. aastal sekretär viiekümne viie aastast luuletajatari prouana kõnetas , õiendas asjaosaline enda preiliks . Muidugi on Anna Haava igavese neitsilikkuse ajajärk vajunud ajalootolmu , aga daamidega tutvumise probleemid on jäänud . Mõndagi jutustab küll naise välimus , kuid siin võib esineda mitmesuguseid maskeerimisvõtteid . Preili või proua Puiga näis mitmeti erinev Ulvist , rääkimata Piiast . Telenaisest oli ta pikem ning täidlasem , heledad rukkiruuged juuksed langesid vabalt õlgadele . Kahvatusinised silmad sobisid harmooniliselt säärasesse raamistusse , näo sümmeetriat ei suutnud oluliselt rikkuda ka lõua vasakul poolel väikest pruuni nööpi meenutav sünnimärk . Nina oli sirge lõikega , kulmud heledad . Lohmakas batikkleit ei andnud selget teavet taljejoonest ning varjas ka pooleldi sääri . Kuid jalad tundusid siiski pikkadena ning lõppesid valgetesse sokkidesse ja sandalettidesse peidetud varvastega . Arhivaar Riho Paakspuu meenutas millegagi Ervin Abeli kehastatud atašeed " Härra Puntilast " , temagi oli tedretähnilise näoga ning õigupoolest albiino väljanägemisega . Ta tugevalt ettesurutud lõug tundus soodustavat inglise keele hääldamist . Peale jahtklubimütsi kandis Paakspuu teksariidest sortse ja musta härjaga ilustatud valget särki Made in Spain . Nii oli ta juba linnas end rõivastanud suvitajapäraselt ning püüdis välja näidata võimukana , kuid tundus mulle veidi naeruväärsena . Mõlemad saabunud teatasidki oma suvitamissoovist . Merle Puiga ütles end olevat Tarmo Kahera kutsel siia sõitnud , Paakspuu toetus Ulvi Tulvingu eestkostele . Eks ma pidin nad vastu võtma , kuid uudishimu kehutas tulijatest rohkem teada saama Ajakirjanikuamet on harjutanud otseküsitlust , eks alustasingi Paakspuu ametist . " Praegu töötan Tõnismäe filiaalis vanemteadurina . " " Tähendab seal , kus varem hoiti kompartei pabereid ? " " Jah , sellessamas EK ( b ) P KK Parteiarhiivis , mida nüüd nimetatakse lihtsalt Riigiarhiivi filiaaliks . " " Nii et sobrate kompartei saladustes ? " " Võib ka nii öelda . Kuid ega kõik saladused saa nüüdki päevaselgeks . Hardo Aasmäe komisjon oli nii aeglane ja arglik , et laskis agentide kartoteegi viia Venemaale , ning praegu ei teagi , kus see asub : kas Moskvas , Podolskis või Tobolskis . Ja KGB agendid võivad olla muretud : ettekannetes figureerivad nad vaid varjunimedega . Pseudonüüme on suudetud avada üpris vähe . " " Aga mõned siiski ? " " Erinevate aegade ettekannete ja protokollide võrdlemisel on selgunud ka mõne nuhi pärisnimi . Kuid taolised uurimised on vaevarikkad ning õnne peab ka olema . Viktor Niitsool on siiski korda läinud mõnede tähtsate isikute pseudonüümid lahti muukida . " Muutusin uudishimulikuks ning küsisin põnevusega : " Kes on siis teada ? " Paakspuu kissitas silmi , vaatas mulle pikalt otsa ning sõnas itsitades : " Ärge kartke , teie nime veel pole . Kuid näiteks Nigol Andresen on <arv>. aastal värvatud agendiks Jaan Reebergi nime all , Johannes Semper aga juba kümme aastat varem Aviksoni pseudonüümiga , Orula agendinimega varjatult on Huko Lumet esitanud kaebusi isegi Voldemar Panso kohta . " " Nii et kirjanikudki on lasknud end KGB sulasteks muuta , " ohkasin masendunult . " Eks nad olid põhjalikult ära hirmutatud . Andresen pidi ju Siberi lumehangedes metsa lõikama , talumehed ei tahtnud talle paarimehekski hakata . Nii ei julgenud Andresen anda allkirja neljakümne haritlase protestikirjale . Hea siiski , et vaikis sellest ega läinud kirja levitajaid üles andma . " Kui meie jutuajamine oli põnevaks muutunud , ilmus seda segama telemees Toober . Ta suunas oma kükloobisilma meile – Ulvi vajavat veel mõnda kaadrilõiku oma " Suvejuttudesse " . Kuigi mikrofoni polnud näha , katkes meie usalduslik vestlus siiski . Luuramine ajab ikka veidi või rohkem hirmu peale , nüüd see Toobri kaamera tõukas uusi kujutlusi liikuma . Kas ei võida veel nüüdisajalgi nuhkida ? Katkenud juttu ja lõnga on tülikas sõlmata – läksin hoopis teise uustulnukaga vestlema . Leidsin Merle Puiga aiast võrkkiigest , kus võis näha ka tema siredaid sääri . Uudistasin , et kust ta pärit on . " Eks ikka maalt . Maalijal on vaja loodust tunda , linn üksi oleks väga igav . " " Kust maalt ? " " Kõige väiksemast maakonnast . " " Siis Hiiumaalt ? " " Ei , minu teada on ikka kõige väiksem Valgamaa , isegi nii vähe territooriumi , et pool linna teisele riigile lõigatud , " naeratas heleda juuksepahmakuga kunstnik . " Valga on õnnetu linn küll , ega see kolonel Tallentsi tõmmatud piir suurem asi ole , " nõustusin vestluskaaslannaga . " Isegi peaväljaku arhitektuurivõistlusest ei tulnud midagi välja . Kui ikka ei ole linna südames parajat platsi , siis ei nõiu seda ka mingi planeerimisega välja . Rotermanni soolalaos pandi kõik projektid välja , ent ühegi järgi ei saa linnale esinduslikku keskust . Pole ime , et Valgas ei leidu ühtegi ausammast . Isegi Rakverel on Vallimäe jalamil Kreutzwald ning Karksi-Nuiagi on hakkama saanud Kitzbergi sambaga . Ent meil mitte midagi , " ohkas kunstnik . " Kas te teete ka skulptuure ? " " Oh ei ! See nõuaks tugevaid mehekäsi , " sirutas Merle Puiga ette oma kitsad sõrmed , mille küüned olid tagasihoidlikult ihuvärviliseks lakitud . " Tegin peamiselt akvarelle , olen veidi katsetanud ka monotüüpiaga . Kuid õigupoolest tahaksin õlivärvidele üle minna . " " Aga teil ei paistnud molbertit ega maalimispukki kaasas olevat ? Või on needki metalltorudest kokkupandavad ? " " Värvikast ja pintslid on mul siiski kaasas . Väiksemaid etüüde saab teha ka ilma pukita . " " Aga puki võib ju teha , " tuli mul hea mõte pähe . Rehealuse riiulil olin märganud ka naelakarpi ja vukssaagi . Läksin rehealusesse ning otsisin sealt vajalikud lauatükid , millest maalipukki meisterdada . Leidsin ka höövli ja peitli , kuid mitte kruupinki , millele lauatükki kinnitada . Pukk võib jääda küll värvimata , kuid hööveldada tuleb seda ikkagi . Kuid katsetest ühe käega puutükki kinni hoida ning teise abil höövliga lükata ei tulnud midagi välja . Vajasin abimeest ning pidin pöörduma loikam Paakspuu poole . Tollel polnud õnneks midagi teha ning ta nõustus appi tulema . Panin hööveldatava laua kahe tabureti peale , ning härra Paakspuu suutis oma linlase sõrmedest hoolimata seda küllaldaselt kinni hoida . Võisin nii kõik vajalikud puidutükid silendada , peale selle sain naabrimehe kohta mõndagi teada . Sest kuidas sa istud lukus sui nagu tukunui . Kui õues meie esimesel vestlusel olin saanud mõndagi huvitavat teada arhiividest ja nende saladustest , siis nüüd üritasin midagi kuulda ajaloolase enda kohta . Selgus , et Paakspuu oli lõpetanud ülikooli alles Vene impeeriumi kokkuvarisemise ajal ega olnud seetõttu sunnitud tegelema ajaloo võltsimisena . Teisel kursusel oli küll temagi surutud komsomoli , aga selle hiilgeajad olid möödas ning tal polnud vaja seal midagi suuremat teha – maksa ainult liikmemaksu ning vaiki koosolekutel . Ta oli algul tööd saanud Rüütli tänavale kolinud ajalooinstituudis , kuid ühe järjekordse koondamise ajal lahti lastud . Oli vahepeal tunde andnud Mustamäe gümnaasiumis ning siis saanud tööle Tõnismäe arhiivi . Enne õhtut sain maalipuki valmis ning võisin selle Merle Puigale üle anda . Tüdruk oli rõõmsalt üllatatud ning teenisin suure naeratuse ning väikese suudluse suunurka . Kaameramees näis seda koguni videole jäädvustavat . " Kajaka " monoloogi etendamiseks oleks nüüd publikutki leidunud , kuid enne loojangut läks taevas paksult pilve ning kuud polnud loota . Nii pidi Ulvi perfomance'i edasi lükkama . Muidugi tuli õhtul lahendada ka majutamisprobleemid . Õigupoolest oli vaba ainult sinise tapeediga tuba , kuhu pääses köögist . Pakkusin seda Merlele , sest naisterahval peab olema eesõigus . Riho Paakspuu kavatsesin paigutada sauna rõivastusruumi , kuhu laotasin madratsi maha . Tekke ja puhtaid linasid Põrgupadrikul veel jagus , vist oli lahkusuline Taali virk naine ning juba enne suvitamisaega kõik puhtaks pesnud . Kuid härra Paakspuu soovis asuda Ulvi Tulvingu tuppa . Ma olin üllatunud ja häiritud . Alles eelmisel ööl oli Ulvi tutvustanud mulle oma võlusid - ma lootsin , et meie romaan jätkub . Me polnud ju veel kuigi põhjalikult tuttavad , meil oli kindlasti palju avastada . Ulvi näis ju muutliku naisena – esimene mulje polnud hoopiski soodne : ta tundus upsaka ja pirtsaka staarina . Aga tegelikult oli temagi üksik – ta mainis , et on juba kaks aastat tagasi lahutatud . Kunagi oli ta ju suhelnud Tarmo Kaheraga , aga sellest ei pihtinud ta mulle midagi . Kuigi see lugu näis olevat lõppenud . Vähemalt mina ei juhtunud märkama , et Tarmo oleks teda kutsunud voodinaabriks või sinna oma initsiatiivil sattunud . Aga võibolla olin ma nende suhted maha maganud . Põrgupadrikul heinaniitmine ja muul viisil müttamine tegi mind õhtuks nii uniseks , et ei pidanud kordagi kasutama radedormi abi . Linnas olin kartnud sattuda koguni unerohusõltlaseks nagu narkomaanid . Eks kõik unerohud ole nõrgad narkootikumid . Unetuna on eesti luules end tutvustanud eriti Marie Under , kellele Johannes Barbarus hea kolleegina kirjutas pidevalt välja uinuteid . Ainult kui Adsonite abielupaar sõitis Pariisi , teatas Pärnu arst , et nüüd neil enam pulbreid ega tilku vaja ei lähe , vaid nad võivad kohvikutes ja baarides sisse võtta hoopis parema maitsega mikstuure . Paakspuu ja Ulvi käitumine rabas mind ebameeldivalt . Ma pole küll puritaanlane , aga mingit sündsustunnet tuleks järgida ka Põrgupadrikul . Hella Wuolijoki võttis küll oma Marlebäcki mõisas vastu Bertolt Brechti kogu pere , kuid BB armukest Ruth Berlaud ei pidanud võimalikuks siiski tema naisega ühte majja paigutada . Ja näitlejanna Berlau lõi telgi üles Marlebäcki metsa , et seal siiski Brechti sülelda . Ma olin täiesti pahane ning oleksin parema meelega kohe jalga lasknud . Ent mul polnud autot . Võibolla Marek oleks mulle ehk laenanud ? Paakspuult ma säärast teenet ei saanud paluda . Ajaloolase oleks pidanud õigupoolest kahevõistlusele kutsuma . Aga duellide ajajärk oli minevikku vajunud . Mul polnud ka mingit relva , viisipärastest rapiiridest rääkimata . <arv>. aastal olevat Eno Raud ja Ain Kaalep Tartus tudengisööklas küll duelleerinud kahvlitega . Kahvleid leidus ka Põrgupadrikul . Võibolla oodatigi minult mingit naljakat etendust ? Kuid konflikt lahenes teisiti . Ulvi kutsus mind õue ning seletas kooguga kaevu kõrval asja : " Ma olen muidugi tavatult käitunud . Aga vahel tahab inimene end vabana tunda kõigist kirjutatud ja kirjutamata seadustest . Vahest oled sinagi nii tundnud ? Kas seda saab igati sündsaks pidada , et kargad jõe ääres ja aidas seda suurekondilist Roosti , aga siis tuleb isu teistki naist võrgutada . . . " " Ma ei . . . " " Aa , sa muidugi ülistad roomlaste reeglit , et quod licet Iovi , non licet bovi . Ent miks peavad naised rahulduma vagiinavibraatoriga ? Või koguni selle poliitikanaise Terje soovitusega , kes laseb külmkapis teelusikaid jäiseks jahutada . Et nendega siis ärritada rinnanibusid ja kliitorit , kuni suletud silmade ette kerkivad nägemused mehe riistast . Oo , sa teed suured silmad . Seda on propageeritud koguni ajakirjanduses , aga sul muidugi ei sünni lugeda " Kroonikat " . " " " Kroonikat " ei kõlba ühelgi haritud inimesel kätte võtta . " " Kel ei kõlba , see jääb ajast maha . Nii et võta teatavaks , et feministlik võitlus on meilgi edukas . Kui aga mehed ja naised on võrdsete õigustega , siis tohivad mõlemad ka loomulikul teel saada seksuaalset rahuldust . Miks pidin ma paastuma , kui elujõuline meesterahvas ukse taga ? " Ulvi seletus lõi mind pahviks . Ma polnud tõepoolest " Kroonikat " lugenud ega teadnud moodsate naiste eneserahuldamisevõtteid . Aga ühe piinliku järelduse võisin kohe teha : Ulvi pidas mind ajutiseks sekspartneriks , keda võib iga hetk hüljata . Selle põhjuse sain telenaiselt kohe teada : " Riho on juba aasta aega mu vabaabielumees . Mul pole tahtmist temast lahku lüüa ega konflikti tekitada . Nii et ta tuleb magama kas minu juurde või sõidame kohe ära Tallinna . " Tahtsin vastu kähmata , et eks sõitku . Õnneks jõudsin viimasel hetkel pahameelepurske alla neelata : olin ju mitmes mõttes ajutine , ka Põrgupadriku peremehe rollis . Mul polnud mingit õigust Tarmo Kahera külalisi minema ajada . Ja vähemalt teoreetiliselt oli Ulvil õigus : kui mehed tohtisid voodikaaslasi vahetada , siis ei võinud seda tänapäeval keelata naistelegi . Patriarhaalsed vaated on hääbumas , Simone de Beauvoir' " Teine sugupool " on eesti keeleski ilmunud . Ma ei leidnud Ulvi taltsutamiseks enam mingit argumenti . Ega ta soovinudki edasi vaielda , vaid marssis tagasi majja . Tõstsin kaevust ämbritäie vett ning rüüpasin pika sõõmu . Kui veidi aja pärast kööki astusin , polnud näha ei Ulvit ega tema Rihot . Uks kollase ja punase toa vahel oli korralikult suletud ega lasknud kõrvu mingit heli . Olin ilmselt viimane uinuja sel ööl Põrgupadriku talus . Välk ja pauk ! Miks on Põrgupadriku maha jäetud ? Kas nälg on nad linna peletanud ? Või on vahepeal midagi hullu juhtunud ning politsei kõik kinni viinud ? Uksed oleks ometi võinud kinni panna ! Metsatagune koht küll , kuid siingi võib liikuda inimesi , kes ihkavad midagi kaasa kahmata . Oo , rehealuses konutab võõras auto ! Ju siis asjalood ei või eriti hullud olla . Kes on siia juurde tulnud ? Igatahes on suvitajatel sõitmisvõimalusi , nälg neid minema pole ajanud . Eesriie üles ! Stanged alla ! Lavastaja on kohal , aga tegelased on jalga lasknud . Kus on inspitsient ? Kes vastutab korra eest ? Neeme ! Kapp on söögiriistadest tühi . Kuhu on kadunud köögibutafooria ? Piia ! Aolill konutab nõutult keset õue auto kõrval . Eks ole muidugi veider kah , kui lubatakse näidata lustakat suvitamistalu . Heinateo hoogu ja päevitajate paraadi , aga kedagi ei tule peremehelegi vastu . Vaikus nagu pärast tragöödia lõppu . Astusin nõutult tütarlapse juurde ning juhtisin ta läbi veranda kööki . Panin kohvikannu kuumama ning tõmbasin kapiukse lahti . Pool pakki " Gevaliat " seisis riiulil ning filtreid leidus ka . Aolill ei pea enam kaua janu kannatama . Kui vesi kannus tilkumise lõpetas ning võisin tassid täita kohviga , jätsin tüdruku üksi ning läksin täpsemalt jälgi uurima . Olin õhtul und oodates lõpetanud Sheldoni " Viimsepäeva vandenõu " ning kriminaalsed sü ? eed keerlesid mõttes . Kuid rehealuses ega saunas polnud vereplekke näha , suur kirves seisis endiselt raiepakku lööduna . Aga väikest oksteraiumise kiini ei hakanud kuskil silma . Nii et mõrvaloo versiooni ei võinud päriselt kõrvale jätta . Värskeid autojälgi ei paistnud kuskil , aga ega neid keskpäeval olegi lootust leida Kuid nii rada jõe äärde kui ka kopliväravast metsa tundus rohkem tallatuna . Kummale poole oli targem suunduda ? Naised on loodusele ligemal kui mehed . Mida loogiliselt ei saa otsustada , tuleb jätta vaistu hooleks . Aolill oli kohvi lõpetanud ning astus õue uudistama . " Kummale poole : vasakule või paremale ? " Aolill heitis imestava pilgu mu poole , kuid sõnas kohe kõhklemata : " Vasakule . " Tõttasingi siis vasakule kopliväravast välja puhmaste vahele . Kümne minuti pärast jõudsin Kaseväluks kutsutud lagendikule . Ja seal nad asusidki ! Kogu kamp , ja õgisid süüa . Välk ja pauk ! Muidugi ei kõlba seda nii prosta sõnaga nimetada , vaid tuleb ütelda – piknik ! Valge lina oli tallatud rohule laotatud , marjakorv toidukraamiga selle serval , taldrikud ja kahvlid-noad laiali . Mehed kükitasid inetus poosis , naised lebasid üksteise kõrval . Aa , muidugi tahavad nad elavat pilti näidata , soovivad vist Édouard Manet' maali " Eine rohelises " järele ahvida . Aga kui kohmakas misanstseen ! Ei mingit suursugusust . Kuid mida sellelt Ulvilt ikka loota võib . Tahtsin kohe hakata kompositsiooni ümber tegema , aga nad pistsid järsku kooris karjuma : " Hurraa ! Elagu uus peanäitejuht ! " Oh , see karjumine oli piinlik ! Nad polnud nähtavasti viitsinud alevisse sõita ega lugenud viimaseid ajalehti . Et see jama kiiresti lõpetada , käratasin järsult : " Eesriie ette ! Stanged üles ! <arv>. juunist on Draamateatri direktor Tiit Laur ja <arv>. juulist peanäitejuht Priit Pedajas . " Naised ohkasid , mehed vaikisid . Et vältida kommentaare , hakkasin kähku misanstseeni ümber tegema : " Piknik ei tähenda õgimist , vaid see on pidulik sündmus , teatraalne nähtus . Kas keegi pole siis kunstiajalugu lehitsenud ? Aa , teil pole midagi rüübata . Merle peaks teadma , et natüürmordis on klaaspudelid kõige tähtsamad – need loovad valguse vastuhelke . Peale selle on võimalik harjutada degusteerimist . Neeme , lippa ussaeda , ava pagasiluuk ning too punast veini ! Ja hiiva õuest ka noor daam kaasa ! " " Veel üks naine ! " ohkas Piia . " Neidki läheb vahel vaja . Välk ja pauk ! Kas kõik on unustanud , et Manet' maalil " Eine roheluses " istub esiplaanil eevaülikonnas naine ning moodustab kompositsiooni telje ? " " See pole mingi kompositsioon või happening . Köögis oli liiga palju kärbseid , miks siis mitte minna vabasse õhku lõunastama , " seletas vabandaval toonil perenaiselik Piia . " Noh , kas siis keegi ei julge Manet' kavandatud poosi võtta ? Isegi igati liberaalse kahekümnenda sajandi lõpul sügavas metsas . Oh daamid , ma pidasin teid vabameelsemateks ! Naised vaatasid nõutult üksteisele otsa , keegi ei rutanud pluusinööpe avama . " Kui vabatahtlikke ei leidu , siis tuleb liisku heita . " Piknikul oli vähemalt üks pudel tühjendatud , ma panin selle linaserval pöörlema . Konarlikul pinnal ei tulnud tiirlemisest midagi välja , kuid natuke pudel siiski nihkus esialgsest asendist kõrvale ning rohekas kael osutas Piia poole . Muidugi käändusid ka kõigi silmad samas suunas . " Kakumäe rannas julgevad nudistid , nii mehed kui ka naised , segiläbi supelda ja päikest võtta , siin ei saa korrakski Manet' stseeni paika panna , " ei jätnud ma ässitamist . " Minu taha ei pea mäng seisma jääda . Mina põnnama ei löö ! " lausus Piia ja viskas pluusi murule ning tõmbas ka rinnahoidja seljast . Seeliku langetamine läks hõlpsasti , natuke kõhkles ta püksikute kõrvaldamisel . Kuid pärast mahakükitamist kadusid needki ning nägimegi Manet' kompositsiooni olulisi komponente Põrgupadriku metsavälul . Meestel polnud küll pidulikke salongipintsakuid , kuid popslikul Eestimaal ei tule nõuda võrdsust rikka Prantsusmaaga . " Oh , Marek , kus kaamera on ? " kilkas Ulvi . " Millise võtte saaks , lippa aparaadi järele ! " Piial oli teeneid minu elus , ma pidin teda kaitsma , ma ei võinud teda lubada suurelt kompromiteerida . Mine tea , mida Ulvi säärase videopildiga võib teha või kus näidata . Laususin vastuvaidlematul toonil : " Praegu ei lähe kaamerat vaja . Piial pole mingit kohustust teenida lisaraha televisioonile , mille härra Lepp on pankroti äärele viinud . Kärpigu parem Paul-Eeriku honorari või tehku seriaal " Tõest ja õigusest " lühem . " Sel momendil jõudis Põrgupadrikult kohale Neeme veinipudeli ja tüdrukuga . " Preili Aolill Roomere , studiosus theologicus , " tutvustasin saabunut . Piknikuliste pilgud tulistasid kleenukest tüdrukut , kes polnud taibanud ümber riietuda . Ikka mustavärvi viigipükste ja pintsakuga , isegi lipsu polnud ta eest võtnud . Küllap ta soovis säärase kostüümiga demonstreerida naiste ja meeste võrdsust . Aolill polnud rahul minu esitlemisega , vaid ruttas õiendama : " Tarmo Kahera tutvustas mind ebatäpselt . Ma ei õpi enam usuteadust , sest see ei rahuldanud mind . " Ta oleks ilmselt tahtnud oma seisukohta põhjendada , kuid seltskonnale ligemale astudes märkas alasti naist piknikukorvi ees ning vakatas nõutult . Piia hüppas kähku püsti , kahmas oma hilbud sülle ning kadus kadakate taha rõivastuma . Ju oli võõra naisolevuse ilmumine häirinud tema esteetilis-erootilist etteastet . Neeme põrutas vastu pudelipõhja ning lõi paari vilunud liigutusega korgi välja ning valas tumepunast veini topsikutesse . Minu mäletamist mööda polnud Aolill kunagi karskusetõotust andnud , kuid seekord ta keeldus joomaseltskonnaga ühinemast . " See on sama lahja ja sama hea kui armulauavein , " keelitas Marek Toober kõigile kaberneepudeli silti demonstreerides . Aga Aolill tahtis näidata oma kindlat iseloomu ega andnud järele : " Ma ei hakka kunagi armulauda jagama , see on mõttetu traditsioon . " Piknikuseltskond ihkas võõrast näitsikut ja tema seisukohta naeruvääristada , kuid pidin Aolille irvhammaste vastu kaitsma : " Põrgupadrikul kehtivad demokraatia põhimõtted ning kellelgi pole õigust teisi sundida . Pealegi on preili Roomere kõige noorem meie hulgas ning teda ahistada seetõttu inetu . " " Oh millised keelud ja käsud ! Kui teatraalsed sõnad ! " salvas Ulvi . Küllap teda häiris tähelepanufookusest kõrvaletõrjumine , kuigi ta oli teinud eriskummalise soengu , nähtavasti Karmel Eiknerit järele ahvides . Selgus , et vaevarikas soeng polnud tehtud juhuslikult . Ulvi kuulutas : " Kuna täna on juba teatraalsete etteastete päev , siis lubage ka minul kutsuda siinset seltskonda õhtul kell üksteist null-null jõe äärde kõigile tuntud suplusplatsile . Kui aga läheb pilve või hakkab sadama , siis kutse ei kehti . " Ulvi etenduseni jäi veel mitu tundi , võtsin talus kätte Wuolijoe näidendi " Laki ja järjestys " . Mul polnud küll selgust , kas seda lavastada saab . Valitseb ju praegu üldine tõrge igasuguse vasakpoolsuse suhtes . Aga ega ihka praegust trendi kiigata . Mulle ei antud ju peanäitejuhi kohta . Niisiis võin kasvõi protestiavalduseks midagi omapäi teha ! Aga kontseptsiooni " Seaduse ja korra " jaoks mul veel polnud . Kevadel oli küll ilmunud Oskar Kruusi monograafia , mis tõmbab tähelepanu meil unustatud kirjanikule . Kruus muidugi tutvustab ka seda draamat , jutustab sü ? eed ümber ja osutab ajaloolisele taustale . Aga mulle on vaja selget kontseptsiooni , millele lavastus rajada . Näidendis nagu ka selles kujutatud ajaloolõigus võitlevad kaks jõudu – anarhism ja seaduslikkus , revolutsioon ja konservatiivne riigisüsteem , punane ja valge leer . Peategelane Maria armastab konservatiivset senaatorit , kuid tahab toetada revolutsiooni . Kumb tõmbejõud on tugevam ? Lõppstseenis jookseb see vastuoluline naine senatihoonest tänavale . Autor jätab tema suuna ja eesmärgi lahtiseks , mina aga ei saa seda lubada . Lavastus peab olema konkreetne , ma pean oma otsuse langetama ning seda tegelaskujude kaudu väljendama . Pean valima kas Maria või senaatori seisukoha . Autor pooldab Mariat . Aga mina olen mees ja võin valida teise poole . Pärast piknikku tekkis Põrgupadrikul probleem , kuhu Tarmo toodud poeetilise nimega Aolill Roomere majutada : kõik toad olid juba hõivatud . Kuid asi lahenes kergesti : kunstnik Puiga oli valmis oma sinise toa uustulnukale loovutama . Sest temagi on maalt pärit ja noorust meenutades tahtis heinalakas magada . Tarmo pakkus veel teistki võimalust : ta keeras lukust lahti sauna vihtlemisruumi , kus valendas siledakshööveldatud haavapuust lava . Heitsin uudishimuliku pilgu üle ukse , et mis salakaupa see varjab . Äkki on Tarmogi hakanud narkootikume vajama ? Kuid saunas polnud peidetud isegi mitte jahipüssi , vaid kaks tarberiista : mootorsaag ja muruniitja . Hakkasin naerma : " Mõtlesin , et sul on luku taha pandud arsenal sõjapidamiseks , aga ei midagi . " Tarmo pidas vajalikuks seletada : " Eks siiagi võivad need Voitkad või muud vargad tulla ning peale televiisori on need Põrgupadriku kõige väärtuslikum vara . Pealegi ei võinud saage teile silme ette jätta . Kes teid untsantsakaid teab , oleksite mõtlematult hakanud ilupuudeks jäetud kaski ja haabu maha käristama . " Saunaruume koristades sain naabrimehelt täpsemini kuulda ka Tallinna sündmustest . Uus kultuuriminister olevat Estonia teatri koosseisu nimestikku lehitsedes valinud Draamateatri direktoriks tundmatu ametniku Tiit Lauri . " Temale oli omakorda hakanud meeldima Priit Pedaja kandidatuur . Kõik teised – Peeter Jalakas , Ingo Normet , Hendrik Toompere ja mina – jäeti kõrvale , " sõnas Tarmo nukralt . Pärast väikest pausi lisas ta : " Võibolla jäin oma ettepanekutega hiljaks ? Kui ministri jutul käisin , näis valik olevat juba tehtud . Ma muidugi ei tea , mida Pedajas neile lubas . Ajalehes näib tema programm üsna ebamäärane . " " Ja mis sinust nüüd saab ? " " Pedajaga võisin vaid korra telefoniga rääkida , mingit konkreetset lepingut ta ei teinud . Tal polevat veel repertuaariplaan kavandatud , Karusoo jätnud Draamateatri hooaja planeerimata . Igaks juhuks käisin Linnateatris . Seal sain kokkuleppele Wuolijoe lavastamiseks . Augustis , kui näitlejatel puhkused läbi , hakkan kohe pihta . " " Kuidas sul võõras teatris nii libedalt läks ? " " See kõrgelt kiidetud Nüganen võib ju olla päikesepoiss ning andekas , aga peanäitejuhiks liiga muretu . Kevadel said valmis kaks uut mängupaika , aga nende jaoks pole üldse repertuaari . Samasugune lugu juhtus omal ajal ka Panso Volliga . Lehtedes kirjutati palju noorsooteatri vajadusest . Aga kui ministeerium selle otsustas , polnud Pansol ühtegi kavatsust , rääkimata valmis lavastusest . Mäletad ehk isegi , et teater avati kehvakese dramatiseeringuga , millel oli küll reklaamiv pealkiri " Otsustage meie üle , inimesed ! " " Mäletan küll . Autor ise oli rõõmust purju joonud , et Tallinnas tedagi lavastatakse . Tuigerdas pärast lõppu lavale ega taibanud teatrile õnnegi soovida . " " Nüüd ähvardab korduda sama lugu . Septembris oleks vaja taevalaval kohe midagi mängida , aga Nüganen haigutab loorberitel . Pole teinud selle jaoks ühtegi lavastust . Kahtlane , kas minagi jõuan septembris valmis . Näitlejad alles suvises logelemismeeleolus , pole töörütmiga harjunud . Ega ma teagi , kuidas neil distsipliiniga on . Võibolla pean alustama Stanislavski näitlejaeetika meeldetuletamisega ? " Vestlus hakkas muutuma liiga spetsiifiliseks , et ma võinuks Tarmole nõu anda . Ühe soovituse ma siiski ütlesin , vist lõi mus välja kunagise kirjandusloolase sümpaatiad : " Tee rohkem eesti tükke . Olgugi see eesti näitekirjandus nõrgapoolne , aga ta on siiski oma . Nii nagu mõjub ainult emakeelne sõimamine , nii on ka kõige suurem menu omamaisel kirjandusel . Miks muidu on kõik paremad eesti romaanidki teatrisse toodud . Paljud koguni korduvalt , nagu Tammsaare ja Luts . Aga mitmed eesti näidendidki on üldse lavastamata . Pagulaskirjandusest Bernard Kangro ja Arvo Mägi tükid , kodumaalt pole keegi näinud Ardi Liivese viimast näidendit , mida ta vikatimehega võideldes veel kirjutas . Liivesel pealegi augustis juubelisünnipäev . " " Mis tükk see on ? Kus käsikiri on ? " " Minu teada " Ugala " teatris . Küsi järele . See jutustab Marie Underi elust . Biograafilised näidendid meeldivad haritlastele , isegi Heidi Sarapuu saamatult traageldatud kompositsioonid kirjandusloost leiavad vaatajaid . Aga üllataval kombel pole keegi lavastanud Artur Adsoni " Maarahva laulikut " . Ja Oskar Kruusil on teatri jaoks kirjutatud lugu Gustav Suitsust ja tema Soome pruutidest . Tuleb meelde , et ka Sütiste " Jumalate mässu " pole keegi publiku ette toonud . Kuule , taevalava peakski avama mingi piiblimotiivilise tükiga ! Ka Enn Vetemaa on prohvet Taanielist kirjutanud näidendi ning seegi on rambivalguses järele proovimata . Tundub , et too oleks kergem teha kui keerukas Sütiste tükk . " " Keerukuse tõttu ei jää tänapäeval enam midagi lavastamata . Teatrikeel on tublisti mitmekülgsemaks arenenud . Ingo Normet oskas nii kriitikutele kui ka publikule meeldida isegi Madis Kõivu " <arv>. aasta põuaga " , kuigi see on hirmus eepiline . Üsna romaani või jutustuse moodi . Kuule , sind peaks dramaturgiks palkama , sa oled lugenud nii palju lavastamata näidendeid , " pistis Tarmo naerma . " Ehk tuleksingi , kui kutsutakse . Muidugi tahaksin korralikku palka . " " Kahjuks pole mul sääraseid volitusi . Dramaturgi leidmine kuulub peanäitejuhi ja direktori kompetentsi . " " Põrgupadrikul võin ma tänutäheks näitekirjanduse alast nõu anda ka palgata . Algul on sul muidugi kole kiire , niisiis peaksid esiteks võtma mõne lihtsama tüki . Ajakirjandusmagnaadi Luige isa Hans Luik seenior kirjutas ju ka näidendeid , tema " Poiss põleval laevalael " käsitleb koguni aktuaalset teemat , kuidas nooruk kipub kurjale teele sattuma . Vist ka kõik Jaan Kruusvalli näidendid pole teatrisse jõudnud , kuigi ta tunneb lavaseadusi paremini kui Madis Kõiv . Viimane vehib paberile määratu lasu teksti , millest re ? issöör peab näidendi tegema . Nagu skulptoril tuleb marmoripangast üleliigne kivi maha raiuda . Aga Kruusvall tunneb sõna väärtust , tema jutud on isegi liiga lühikesed ning just seetõttu ei pääse alati mõjule . " Teatrist võinuks lõputult rääkida , kuid naised vajasid nõudepesuks vett ning arvasid , et ämbrite tassimine on rohkem meeste töö . Pärast õhtusööki haakis Ulvi minu , Merle ja Riho endale sappa ning viis meid jõe äärde . Seal oli sanglepa ja hiljuti püstitatud posti vahele riputatud kardinatest traageldatud eesriie . Proua Tulving oli küll minu vastu usalduse kaotanud ning Treplevi rolli Paakspuule andnud . Ega seda paari lauset võinud raske olla pähe õppida . Kuid ka Arkadina oli vahetatud uue osatäitja vastu välja ning see muudatus võis olla mõneti keerukam . Vana näitlejanna pidi ju oma teksti lausuma skeptiliselt ja irooniliselt . Aga just sääraseid võimeid ei tundunud minu mulje järgi Merlel olevat . Maalikunstnik näis olevat koguni rambipalavikus ning Ulvi pidi teda rahustama mõne naljatleva sõnaga . Ent hoopis rohkem näitlejate vahetamisest ähvardas etendust nurjata meist sõltumatu jõud . Õhtu pidi muidugi hämarikuks muutuma , kuid taevas ligines pilvederinne kuule ning ähvardas seda katta . Panin tähele , kuidas Ulvi heitis närvlikke pilke nii taevasse kui ka käekellale . Ülejäänud seltskond oli lubanud etendusele ilmuda alles pärast telesaate " David Frosti sajand " lõppemist . Ulvi hakkas küll varakult riietuma etenduse kostüümi : sikutas oma ratsaväelase pikkpüksid jalast ning jäi paariks minutiks bikiinide väele . Kardinatest oli peale eesriide kokku traageldatud veel mingi pikk kangatükk , mida ajaloolane Paakspuu mähkis roomlanna tooga kombel ümber Niina rolli mängija . Etendus võinuks alata , aga televisioonisõbrad polnud talust ikka veel kohale jõudnud . Kell oli üksteist : aga pilveräbu ristles juba kuu ümber ja ähvardas seda täiesti katta . Ulvil tulid pisarad silmi : " Miks minule veeretatakse ikka takistusi ette ? " Akadeemilist veerandit ületades jõudis Põrgupadriku rahvas lõpuks kohale . Tihnikust ilmus kõigepealt nähtavale paks Toober , väike lastetrumm kõhul , mida ta tagus kiires taktis . Tema järel astusid naised , proua Roost ja preili Roomere – esimene kogukas , teine nääpsukene . Viimasena ilmus padrikust nähtavale Tarmo , üleõlakott täis pudeleid . " Pane ometi see tola vaikima ! " sisistas Ulvi Põrgupadriku peremehele . Tarmo rapsas ühe tõmbega Toobrilt trummirihma üle pea . Ulvi kõlistas eesriide taga lehmakrappi ning Paakspuu astus pajupõõsast lagedale , lehvitades valget käterätti : " . . . ilmugu meile see , mis kahe tuhande aasta pärast . . . " Ulvi sikutas eesriide nööri , aga vist oli see poolkõdunenud ning katkes - kogu kardinaladu langes eesistujatele pähe . Publik pistis naerma ning Arkadina asemel hüüatas hoopis Toobri bassihääl : " Jaa , see on juba efekt ! " Ulvi ei suutnud end talitseda ning kirus vastu : " Kuradi homo , isegi eesriiet ei saanud korralikult käima ! " Aga taipas kohe oma raevu kohatust ning vabandas . Publik vabastas end eesriide alt ning etendus läks lahti . Kuu kuldne ratas paistis parasjagu eesriide põikpuu alt ning peegeldus Ulvi selja taga jões . Valgesse mähitud naine tõusis kivi otsa ning istus sinna . Ta tõstis häält järk-järgult valjemaks ning lausus pateetiliselt : " Juba tuhandeid sajandeid ei kanna maa oma pinnal enam ainustki elusat olendit ja see vaene kuu süütab asjata oma laternat . Aasal ei ärka enam kisades kured ja pärnasaludes pole põrnikaid . Külm , külm , külm . . . " " Siis peab võtma külmarohtu ! Härra peremees , sul ometi on midagi paunas ? " segas õllekõhuga Toober oma vahelehüüdega Tšehhovit . Vist oli ta juba Põrgupadrikul pudelit pruukinud . Humalas mees rahustati maha ning Niina monoloog võis jätkuda . Ulvi tõusis kivil püsti ning hakkas pikkamisi end kardinatest välja kerima . Ta tasandas häält sosinaks ning saavutas senisest suurema mõju . Võis tõdeda , et ta oli Panso-koolis mõndagi õppinud : " Ma olen üksik . Kord saja aasta kohta avan ma huuled , et rääkida , ja mu hääl kostab selles tühjuses nukralt , ning keegi ei kuula . . . " Enam vahele ei hüütud ning Ulvi sai rahulikus tempos jätkata : " . . . seejärel sulavad mateeria ja vaim kaunis kooskõlas ühte ning saabub ülemaailmse tahte kuningriik . Kuid see tuleb alles siis , kui aegamööda , pärast pikka-pikka aastatuhandete rida nii kuu kui ka hele Siirius ja maa on muutunud põrmuks . . . " Sel momendil kattis tume pilvetiib kuu täiesti ning jõe kaldal muutus pimedaks . Ulvi oli parasjagu enda paljakskerimisega lõpule jõudnud ega teadnud , mida edasi teha . Monoloogi lõpulaused jäid sõnamata ning Merle ei osanud Arkadina rollis õigel ajal tegutseda ega kõnelda . Kui Paakspuu ei taibanud hüüda oma teksti , leidsin ma , et pean sekkuma ja stseeni kuidagi lõpetama . Hüppasin esiplaanile ja karjusin Treplevi sõnadega : " Näidend on lõppenud . Küllalt ! Eesriie ! " Aga eesriiet tõsta ei õnnestunud , kuu enam pilve tagant välja ei ilmunud . Pisarais Ulvi ronis kivilt alla ja värises . Küllap öisest jahedusest . Ulatasin talle kleidi ning tõmbasin selle seljaluku kinni . Siis kerisin kokku mõlemad kardinapuntrad . Ulvile tuli meelde : " Ja see vana lakekrants Toober ei teinudki videovõtet . Ma püüdsin ilmaaegu . . . " Lahkusime viimastena rongkäigusabas . Kuskil eespool vilkus Tarmo taskulamp . Meil polnud kuhugi kiiret , isegi heinategu katkes tükiks ajaks . Põrgupadrikul polnud ju enam karielajaid , kellele varuda koresööta , kui kasutada sovetlikku kõnepruuki . Nii püüdsime söögiaegu pikemaks venitada ja hakkasime neid nimetama sümpoosionideks . Ehk mõned väärisidki säärast nimetust , eriti hommikueine pärast Tšehhovi mängimist jõe ääres . Preili Roomere oli Põrgupadrikule saabunud kõige viimasena ning polnud ilmselt kuigi hästi seltskonnaga kohanenud . Režissööril peab olema terast silma ning seda Tarmol ka oli . Eks ta tundis , et Aolille tutvustamine piknikul oli jäänud puudulikuks . Kui perenaisekohustusi kandev Piia oli kõigi kohvitassid täitnud , andis Põrgupadriku peremees pidulikult sõna teoloogiatudengile enda tutvustamiseks . Aolill tõusis koguni püsti , aga tõrjuti istuma ning Marek Toober tõstis oma müraka käega talle kuhja salatit taldrikule , et noor daam muutuks ümarikumaks . Tüdruk alustas näost õhetades : " Olen sündinud kodumaa suuremas linnas , kui kasutada Oskar Lutsu " Andrese elukäigu " alguslauset , ja õppinud kohalikus gümnaasiumis . . . " " Aga missugust kohta tuleb mõista selle suurema linna all ? " tahtis teada Piia . " Eks Luts ole seda teisal nimetanud ka tuule ja kellahelina linnaks , " tuli mul tuju uhkustada kirjanduslooliste teadmistega . " Oh , te kõik tahate ette heita , et ma pole õppinud filoloogiateaduskonnas . Aga ma olen siiski " Andrese elukäiku " kunagi lugenud ning mäletan , et selle alguslauses mainitakse ka jutustaja sünnikuupäeva . Kui juba tsiteerida midagi , siis täielikult ! Pealegi teaks siis , kunas sünnipäeva tähistada , " nurises Piia . " Daamidelt ei küsita vanust , " pareeris Tarmo . " Avalike tegelaste leksikonid teatavad ka naissoost isikute sündimise aja , " ei tahtnud Piia tutvustamisega rahule jääda . " Aga mina ei ole avalik tegelane ega kuulu " Who is Who'sse " . Niisiis lõpetasin kuldmedaliga ning astusin Tartu ülikooli usuteaduskonda . " " Miks usuteaduskonda ? Nüüd eelistatakse juurat , mis koolitab palju raha teenivaid advokaate . Ja arstiteaduskonda on olnud kõigil aegadel suur tung , " uudishimutses Ulvi . Aolill punastas pisut , nähtavasti oli seda talt varemgi küsitud : " Minu ema oli teoloogilise haridusega ning töötas ülikooli koguduse sekretärina , eks ma nii olin algusest peale kasvanud kiriklikus keskkonnas . " Kui tütarlaps märkas torkavaid iroonilisi pilke , lisas ta trotslikult : " Jah , võibolla olin lihtsalt mammatütar ega julgenud ema soovitusele vastu hakata . Vähemalt tollal . Nüüd kevadel igatahes astusin usuteaduskonnast välja . " " Miks ? Nüüd on ju naispastorid võimalikud . Varblas jutlustab juba üle kümne aasta endine Pärnu näitleja Reet Mägedi , ma käisin seal Karl Ristikivi sugulasi intervjueerimas . Oleksite võinud saada suure pastoraadihoone ja võibolla koguni mõne endise kirikumõisa maad ja metsad ! " tahtis Ulvi edasi vaielda . Tema hääles võis tabada iroonilist tooni . " Lahkusin teoloogiateaduskonnast sellepärast , et leidsin ristiusu eetika olevat vastuolulise , mõneti isegi inimvaenuliku . " Kuulajad ahhetasid , ajaloolane Paakspuu pistis esimesena vastu vaidlema : " Kuidas nii ? Kui Vana testament propageeribki karmi Jehoovat , siis vähemalt evangeeliumid jutustavad halastavast jumalusest . " Aolill ei lasknud ajaloolasel end heidutada , vaid jätkas : " Muidugi vajab minu seisukoht põhjendamist . Mis on kristluse peamine sümbol ? " Tüdruk tegi retoorilise pausi , ilmselt oli tal jutlustamiskogemusi . Siis osutas ta Ulvi dekolteest paistvale kuldsele ristikesele : " Nagu näete , on kristluse põhisümboliks rist . Seda pannakse templitornide tippu , seda torgatakse kalmude päitsisse , seda asetatakse altarile ning seda võib riputada ka kaela . Ristilöömine oli Rooma impeeriumi kõige julmemaid tavasid , mida oleks vaja unustada , mitte aga iga päev meelde tuletada . Kristlased võtsid pikemalt järele mõtlemata risti oma sümboliks ning peavad senini oma semiootiliseks põhimärgiks . " " Rist on lihtne ja kaunis sümbol ! " torkas Ulvi vahele . " Ma ei taha vaielda risti esteetilise külje üle , see viiks mõttekäigu demagoogiateele . " " Demagoogiat kasutavad edukalt poliitikud , meie oma väikeses sõbralikus seltskonnas peaksime ilma selleta hakkama saama , " soovitas Tarmo . " Ma tahan osutada sellele , et ristisümboliga hakati algusest saadik võitlema inimese kui looduse loomuliku liigi vastu , püüti mitmesuguste võtetega piirata tema paljunemist . Kristluse tugiasutusteks rajatud kloostrid ja ordud keelasid meeste ja naiste loomulikud suhted , nõudsid seksuaalelust ja lastesaamisest loobumist . Kuid ainuüksi kloostritest tundus vähe , tsölibaati nõuti kõigilt preestritelt . " " Mis asi see tsölibaat on ? " tahtis teada paks Toober . " Kui sa katoliku preestriks saad , siis ei tohi sa oma meheriista selle loomulikuks otstarbeks üldse kasutada , " sosistas naaber Tarmo , aga nii kuuldavalt , et laudkond pahvatas naerma . Aolill heitis etteheitva pilgu Põrgupadriku peremehele , kes surus suu kriipsuks ning palus pilguga andestust . Aolill sai jätkata : " Tsölibaadinõudega eemaldati inimsoo genofondist kõige andekamate ja väärtuslikumate meessooesindajate järglased , nunnakloostrid kõrvaldasid arenguteelt kõige intelligentsemad naised . Lapsi tohtisid saada ainult keskpärased ja madalama kihistuse inimesed pärast abielulepingu sõlmimist , aga neilegi jutlustati kasinust . Nii on kristlus järjekindlalt võidelnud loodusseaduste ja inimsoo arengu vastu . Kui Vanas testamendis on esitatud loosung , et inimesi saagu palju kui liiva mere ääres , siis Uues testamendis on ristiusu moraalikoodeks muudetud vastupidiseks . Ja seda põhimõtet suruti peale igasuguste vahenditega . Naisterahval on küll veidi piinlik osutada kristluse ühele olulisele propagandavõttele , mis on küll rakendatud kirjutamata seaduse kujul . Ükskõik missugune kunstnik või skulptor on Kristust kujutanud , kuid keegi pole kunagi näidanud tema soojätkamisorganeid . Ristilöödud jumalapojal on ikka mingi niudevöö või lehviv räbal keskkeha varjamas . Kunstnik Puiga võib mind parandada , kui mu väide osutub vääraks . Evangeeliumid ei jutusta midagi Jeesuse suhetest naistega . . . " " Aga Maarja Magdaleena lugu ? " katkestas Ulvi kõnelejat . " Maarja Magdaleena peasilitamine on vaid ilus žest , ei rohkem . Jeesuse jutlustes tutvustatakse armastust üldsõnaliselt , Uues testamendis pole midagi võrreldavat Ülemlaulu lembepoeesiaga . Erootilised motiivid puuduvad , võibolla on keegi teine need välja kärpinud . " " " Kes võis piiblit kärpida ? " imestas Piia . " Esimene kärpija ja tsenseerija sai olla juba apostel Paulus , kes on piiblist kõige suurema osa kirjutanud - vähemalt kolmteist raamatut . Jeesus oma õnnetuseks piirdus jutlustamisega ega kirjutanud ise ühtegi kirja või raamaturulli . Keegi ei tea , kui autentselt piibel tema õpetust väljendab . " Aolill katkestas paariks hetkeks kõne , teisedki vaikisid järelemõtlikult . " Kui Jeesus ei salli naisi , siis peaks ta olema õigupärast vanapoiste jumal ! " mügistas naeru õllekõhuga Toober oma naba sügades . Naermine vaibus varsti ning Aolillele anti võimalus edasi kõnelda : " Kuid inimsoo tõkestamise ja vähendamise poliitika ei piirdunud tsölibaadi ja kasinuse nõudega , ka mitte kloostrite juurdeehitamise ja innuka propageerimisega . Andekamaid inimesi kõrvaldati nõidadeks ja ketseriteks kuulutamisega , need tuli aga ära põletada või uputada . Jajah , ka uputamine oli keskajal levinud hävitamisvahend . Nõiaks süüdistajad võisid jumalikku kohtumõistmist nõuda veeprooviga . Kes jõkke visatuna põhja vajus , see tunnistati süütuks . Aga pärast uppumist ei saa inimene enam kasutada oma õigeksmõistmist . Härra Paakspuu võib mind parandada , kui väidan vääralt . " Ajaloolane ei haaranud kinni vaidlemisvõimalusest , vaid piirdus noogutamisega . Aolill võis kristluse kriitikat jätkata , ta oli jälle püsti tõusnud : " Keskaegse Euroopa eliiti hävitati katoliiklike loosungitega ka mõttetutes ristisõdades . Ühele ristisõjale meelitati isegi lapsed , kes pikal teekonnal Palestiinasse teel haiguste tõttu hukkusid või müüdi muhameedlaste poolt orjadeks . Ja kristlust peeti vajalikuks mujalgi levitada sõdadega , ilmekaks näiteks on ka meie Maarjamaaks kutsutud Läänemere idakallas . Kui palju liivlasi , latgalle , semgalle , saarlasi , lõuna- ja põhjaeesti hõimude elujõulisi mehi tapeti selles paarikümneaastases sõjas XIII sajandi esimesel veerandil ! Ja kogu Põhja- ja Lõuna-Ameerika vallutamine lääne-eurooplaste poolt ja kahe kolmandiku indiaanihõimude hävitamine toimus jällegi kristianiseerimise lipu all . Ei tahetud üldsegi märgata , et asteekide ja maiade püramiidid võisid võistelda Egiptuse omadega ning nende kõrgkultuur suutis ületada vallutajate priiskamistsivilisatsiooni . Nagu irvituseks verise mineviku üle kõrgub Rio de Janeiro kohal mäeharjal Kristuse kuju . Sedapuhku küll mitte ristilööduna , vaid piiskopikepiga . Kuid ka kristlusest lahklöönud muhameedlased ei muutnud inimvaenulikku poliitikat . See , et ristiusu kolmainsuse asemel kuulutati Allah ainujumalaks , ei muutnud midagi olulist . Moslemid armastavad sõda pidada veel rohkem kui kristlased ning ületavad oma verejanult ja julmuselt kõiki teisi religioone . Kuid inimesevastases võitluses on nad lisanud omapoolse täienduse – haaremisüsteemi koos eunuhhidega . Mõnel sultanil või emiiril arvatakse olevat isegi kuni paarsada järeltulijat , kuid ikkagi kahandab säärane perekonnamoodus järelpõlve . Kui haareminaised saaksid normaalselt abielluda , oleks nende laste arv mitu korda suurem . Mõni haaremidaam ei pääse üldse sultani diivanile ja igast koosveedetud ööst ei sünni ka kõige kallimal vaibal lapsi . Ent haaremisse oli koondatud just naissoo eliit , naaberrahvastelt rööviti või osteti emiiridele ja šahhidele kõige kaunimaid ja tervemaid tütarlapsi . Need tõsiasjad on ju kõigile teada , aga me pole ei kõrgkoolis ega mujalgi söandanud fakte loogilisse ritta seada ega neist õigeid järeldusi teha . Nii kummardame ikka edasi ristilöödu kuju – ühes Tallinna esinduskirikus loendasin neid koguni viis tükki . Kuid mina ei võinud enam pärast sääraseid järeldusi kristlikku teoloogiat õppida Tartu ülikoolis , kuigi seal on tark Vana testamendi professor Vello Salo . Kuid tema on katoliku preester ning seega ristiusu kõige tugevama ja konservatiivsema haru esindaja . Võibolla tunneb vahel temagi sellises kitsas rüüs ängistust ? Miks ta muidu trükib omalkulul Uku Masingu luulet , mis mõistab jumalat hoopis avaramalt kui Vana testament . Ega Masing ilma põhjuseta Toompeal ketseriks tunnistatud ning konsistooriumi professorikohalt lahti lastud . " Aolill Roomere oli end kuumaks kõnelnud , ta põsed õhetasid ning silmad helkisid , januselt rüüpas ta laual seisva veiniklaasi tühjaks . Tõusis üleüldine sumin , kõik tahtsid noorelt dissidendilt midagi küsida või vastu vaielda . Kuid Tarmo Kahera tõusis püsti ning sundis peremeheõigusega kõiki vaikima : " Eesriiet pole langetatud . Silentium ad orationem ! Kui seda tagasihoidlikku einevõtmist võrrelda sümpoosioniga , siis peab siingi kehtima kreeklaste demokraatiapõhimõte . Tuleb lasta kõnelejal oma mõtted lõpuni arendada , mitte kohe vahele karjuda . Minu teada pole preili Roomere lõpetanud , vaid soovib peale ristiusukriitika esitada ka konstruktiivseid ideid . Loengu või jutluse pidamine on küll infovahetamise ebaökonoomne vorm , kuid väga pikkade traditsioonidega : mitte ainult kaks tuhat aastat kristluse aega , vaid ka Vana testamendi prohvetid , niisamuti kuulsad kreeklaste kõnemehed Demosthenesega alustades ja Sokratesega lõpetades pidasid turuplatsil kõnesid . Viimanegi on lootnud oma oraatorlikele võimetele ega ole pidanud vajalikuks midagi kirja panna . Kuigi kirjutamiskunst oli juba nii muistses Egiptuses kui ka Hiinas leiutatud . Ja kui papüürus otsa sai , siis tuli selle asemele pargitud kitsenahk ehk pärgament , mis tõi hiigelkasumeid Pergamoni linna kaupmeestele ja nahaparkalitele . Niisiis hoolimata moodsatest ja väga võimsatest infolevitamise vahenditest korraldatakse ikkagi kirikutes jutlusi ja ülikoolides loenguid - tihti üpris tillukesele kogudusele . Minu teada on Tartu ülikoolis loengupidamise miinimumiks kaks tudengit . Meid on siin koguni kaheksa , mis on mitmeti sobiv ja hea tähendusega arv : seda saab lugeda mõlemat pidi ja ikka jääb see samaks . Külili keeratud kaheksa tähistab aga lõpmatust . Põrgupadriku metsatagusesse tallu on tunginud ka moodne , väga võimas ja mitmekesine kommunikatsioonivahend . Võibolla proua Tulving ja härra Toober peavad meie väikest sümpoosioni selle vääriliseks . " Ulvi Tulving ei lasknud seda endale kaks korda meelde tuletada , vaid käskis Marek Toobril videokaamera käiku lasta . Aolill silus peoga üle juuste ning oli kohe valmis edasi kõnelema : " Kõigile on teada , et piibel jutustab Vahemere-äärse stepi- ja kõrbepiirkonna karjakasvatajate elust . See on mitmes suhtes võõras põhjamaa inimestele ja mida kaugemale Vahemerest , seda rohkem vajab piibel kommenteerimist . Meiegi siin Läänemere idakaldal oleme pidanud hobuseid ja kasvatanud lambaid ning nendega ümberkäimine on tuttav . Aga juba kaamel ja eesel näivad põhjamaal võõravõitu ning möödunud sajandi inimesed olid vaevalt neid näinud . Ma ise olen ka eeslit esmakordselt vahtinud Kütiorus kunstnik Ohaka ateljee taga ning kaamelit vaid Tallinna loomaaias . Lõvi on algul eesti keelde tõlgitud kui lõukoer , sest kuidagi tuli tema hirmuäratavust väljendada . Ent vahest veelgi raskem oli põhjamaades tuttavaks teha lõunamaastiku puid ja väiksemaid taimi . Eestlased on küll juba möödunud sajandil laulnud , et " ei seedreid , ei palme kasva me maal " . " Kasutasin Aolille hingetõmbepausi väikeseks vahekommentaariks , ma olin ju enne ajakirjandusse siirdumist kümme aastat viletsat leiba kirjandusloolasena teeninud : " Ärkamisajal kasutati romantilisi kujundeid , isegi talupojast luuletaja Ado Reinvald kirjutas populaarse laulu " Kuldrannake " . Aga Friedrich Kuhlbars oli oma koolmeistriametis üpris eluvõõras ning kujutles koguni kuldseid kandleid palmipuus . Kuid reaalselt polnud ükski eesti kirjamees näinud palme ega seedreid ning nii oli tekkinud suuri raskusi juba piibli tõlkimisel . Kuidas pidid ümberpanijad ette kujutama viinapuud ja viinamäge ? Need vaimulikust kirjandusest käibele läinud liitsõnad ise näitavad , et eestlastel polnud neist selget kujutlust . Viinapuu pole ju üldse puu ega isegi mitte põõsas , vaid vääntaim , mis vajab tuge . Kas viinamäel tekib või voolab viin ? See on metafoor , mis vajab lahtimõtestamist . Viinamarjast ongi eesti keelde tuletatud kaks kõlaliselt liiga lähedast , aga sisult üpris erinevat sõna – viin ja vein . Et veel tänapäevalgi kardetakse nende segiminekut , trükitakse viinapudeli siltidele laensõna " vodka " ja joogihimulisi soomlasi nimetatakse " vodkaturistideks " , mitte aga " viinaturistideks " , nagu oleks loogiline . Need on paar kõige meeldejäävamat näidet , kui raske oli eestlastel piiblist ja ristiusust aru saada just teistsuguse looduse ja elulaadi tõttu . Oh , palun vabandust , et nii pika tiraadiga preili Roomeret katkestasin . " Aolill naeratas mulle andeksandvalt ning jätkas : " Nii kristianiseerimise vägivaldsete meetodite kui ka piibli võõrapäraste lugude tõttu oli eesti hõimudel tõepoolest raske isegi sajandite jooksul ristiusuga koduneda ning paganlikku maausku olevat eksisteerinud veel möödunud sajandilgi , kui Mats Traadi kujutluspilte tõeseks pidada . Aga miks me siis peaksime ilmtingimata vastu võtma jumala ja võõra usu ? Kristlus , isegi ristiusk laiemas mõttes , ka muhameedlusega ühendatult , pole globaalne religioon , mitte kõigi rahvaste poolt tunnustatud usund . Hoolimata ligi kahe tuhande aasta pikkusest propagandast nii rahuliku misjoni kui ka verise sõjaga pole ristiusk suutnud hõlmata isegi poolt inimkonda . Ka tänapäeva maailmas esineb palju usundeid , olgu suurematest nimetatud vaid budismi ja hinduismi , mis pole omakorda ühtsed , vaid jagunevad omakorda mitmeks haruks . Ristiusu hargnemisega olete nagunii tuttavad , juba meist nelisada kilomeetrit lõuna pool algab katoliikliku kiriku võim . Küllap teate ka islami jagunemist sunniitideks ja šii-itideks ? Viimasel ajal on hakanud levima mõttekäik , et erinevatel usunditel on ka midagi ühist , et kõigis toimub hea võitlus kurjaga , valguse heitlus pimedusega . Ühed nimetavad kurja alget perkeleks , teised perkunaks , kolmandad Mefistofeleseks , neljandad Lutsiferiks , viiendad Zoroastriks ja nii edasi . Ühed maalivad oma jumala kuuekäeliseks , teised ümarikuks Buddaks , kolmandad habemikuks Jahveks , neljandad genitaalideta Kristuseks . . . Peale hea ja kurja võitluse on kõikidele religioonidele tähtis elu ja surma probleem , suhtumine surnutesse , materiaalse keha ja nähtamatu hinge ning sellest tuletatud teispoolse maailma ja hingede edasielamise probleemid . Kui hea ja kurja puhul toetavad kõik religioonid üksmeelselt head , siis teiste probleemide puhul on vastused juba suuresti erinevad . Aga vähemalt esivanemate kultuse tekkimine ja hinge probleemi püstitamine loob ka siin mingi sideme . Nii on viimasel ajal hakatud mõtlema , et erinevad usud ja kirikud ei peaks üksteisega võitlema ja konkureerima , vaid suhtuma teistesse tolerantselt . See ei olnudki kuigi ammu , kui Vatikani paavst sõlmis kokkuleppe Konstantinoopoli patriarhiga , et edaspidi lääne- ja idakatoliiklik kirik ei hurjutaks teineteist , vaid kohtleks sallivalt . Ehk ei olegi me enam kaugel hinnangust , et kõik jumalad on samaväärsed ? " Aolill tegi väikese pausi , et rüübata tilgake veini suu niisutamiseks . " Oh , mul ka suu kuivab , " ohkas paks Toober ning lõi tühja veinipeekri kokku tilgatuma kohvitassiga . Ent kohvikann osutus tühjaks ning ka rohelist pudelit võis vaid natüürmordi maalimiseks kasutada . " Aga ma võin teha morssi , " hüüatas perenaiselik Piia . Tarmo astus igaks juhuks külmkappi revideerima , kuid muidugi polnud seal enam ühtegi õllepurki . Põrgupadriku peremehel ei jäänud muud üle , kui kuulutada välja vaheaeg . Piia oli leidnud keldrist suure klaaspurgi sõstramahla ning valmistanud sellest kannutäie roosakat jooki , milles ujusid isegi jääkuubikud . Sümpoosion võis jätkuda , sõna oli endiselt Aolillel : " Kui jumalad on samaväärsed , siis pole eestlastel vaja kramplikult kinni hoida protestantlikust kristlusest ja selle kogudusse kuulumist tõendada vastumeelse kirikumaksu tasumisega . Siis võiks eestlastelgi olla oma innustav rahvuslik jumal , mis pole talle ristisõjaga peale sunnitud ega idamaise dekooriga kaunistatud . Meile pole vaja sellist jumalat , kes ei luba sealiha süüa . . . " " Kas isegi mitte teiste elajate ihuga segatult ning konservikarpi sulatatult ? " lausus Marek laual haigutavale plekkpurgile osutades . " Ka konservitoosiga oleme formaalselt rikkunud Moosese eeskirju . Tänapäeva pastorid tsiteerivad küll harva Moosese raamatuid , kuid ametlikult pole neist ühtegi piiblist kõrvaldatud . Kuigi näiteks Eestis pole midagi peale hakata kolmanda Moosese raamatu eeskirjadega , mis sätestavad , kui kaugele leeri äärmisest telgist võib väljaheiteid matta . Palun vabandada haisvaid assotsiatsioone võimaldavat näidet . Kuid tegelikult kehtib sealiha söömise keeld praeguseni . Adventistid peavad sellest kinni tänapäevalgi , kuigi Eestis on sealiha põhiline loomne toiduaine . Ent milleks meile Moosese iganenud keeld ? Põhjamaal püsib kaua külm aastaaeg , inimene vajab rohkesti soojaandvat rasvainet . Eestlase jumal peab Eestiga sobima ! " Ma toetasin Aolille omapoolse märkusega : " Analoogiliselt oleme me vajanud omakeelset raamatut , eesti kirjandust , mis võib ju nõrgem olla teiste rahvaste omast . " Ka Tarmo leidis sobiva argumendi : " Niisamuti vajame eesti näidendit ja eesti teatrit , olgu need kui nõrgukesed tahes . Draamakirjanduse klassika on suur ja muud rahvad loovad palju säravaid tänapäevanäidendeid , kuid ikkagi peame lavastama ka Raimond Kaugverit ja Ardi Liivest . Rääkimata Vildest ja Kitzbergist . Sest need jõuavad eestlase südamele ligemale kui võõramaalased . Kas või nui pooleks , uuel hooajal lavastan ühe Arvo Mägi näidendi . Kui mul ei lasta teha Draamateatris , siis Rakvere lubaks seda ometi . Kas " Rahu maa pääl " või " Saalomoni naised " . Viimasele saaks anda aktuaalse allteksti . Osutada , kuidas naaberrahvad võivad rahumeeli läbi saada , nii et valitsejad teevad üheskoos lapsi . Mitte aga usurituaali erinevuse või pühakoja torni teistsuguse kuju pärast sõda pidada . Nagu Jugoslaavias siiamaani toimub . " " Rahvuslikku religiooni propageerida tundub ju kena , aga miks siis kolmekümnendail aastail taarausust midagi välja ei tulnud ? " sekkus vaidlusse Piia . " Taarausk oli alles esimene samm rahvusliku religiooni teel , seda jõuti vähe tutvustada . Ka riigi toetus puudus , kuigi mujal püüdis Eenpalu rahvustunnet arendada . Taarausk sai vaid üle tosina aasta eksisteerida . Missugune religioon on juurdunud nii lühikese ajaga ? Kas Mooses dikteeris oma viis raamatut viie või viiekümne aastaga ? Muhamedki jutlustas Allahist kolm aastakümmet ning pidi oma peakorteri Mekast Mediinasse üle viima , " püüdsin Aolille aidata . " Aga tänapäeval on areng kõvasti kiirenenud . Kui viiekümne aasta pärast ei eksisteeri Eesti riiki , kes vajaks siis veel eesti usku ? " esitas Paakspuu provotseeriva väite . Tarmo sähvas : " Minu arvates on küll kohaliku kunsti kõrval vaja ka natsionaalset religiooni , et rahvuse püsimist kindlustada . " Võtsin lavastajalt jutujärje üle : " Rahvusliku kultuuri areng tundub meil üldse lünklik . Isegi eesti kultuuri ajalugu pole keegi katsunud kirjutada . Aga soomlased on juba tosin aastat tagasi avaldanud kolmeköitelise kultuuriloo , meil Eestis pole selleks enam organisatsioonigi . Nii Keele ja Kirjanduse Instituut kui ka Ajaloo Instituut on killustatud väikesteks üksusteks ning neilegi ei raatsi pankurid raha anda . Nii on siis lagedale tuldud popsliku ideega , et remontida ja täiendada Hans Kruusi sõjaeelset " Eesti ajalugu " . Aga see on ju üldse ilma uuemate ajajärkudeta , pealegi on ka vanemaid perioode hoopis täpsemalt uuritud . Kui palju on kasvõi arheoloogid linnamägesid ja asulakohti läbi kaevanud , isegi Tallinna Raekoja platsi aukudest saadi mõndagi huvitavat teada . Uandi mäge pole küll keegi kaevanud ning tänapäevani pole selge , miks Otepää suure linnamäe ligidal asub sihukese nimega kuppel . " " Arheoloogias kipume kõik olema võhikud , kas ei peaks siiski olevikuprobleemide juurde naasma ? " katkestas Paakspuu minu mõttearenduse . " Hea küll , tuleme siis kirjandusloo juurde , mille eest minagi olen palka saanud . Ka Endel Sõgeli kupjakepi all tehtud kirjanduslugu on aegunud ning viimaste perioodide kajastamisel üpris sihilik ja viltukiskuv . Õigustagu Maie Kalda seda kuipalju tahes . Aga Underi ja Tuglase Kirjanduskeskus ei saa hakkama isegi pagulaskirjanduse ülevaatega . Vist on tegemist viletsa juhtimisega ; luuletamist armastav Toomas Liiv on ju enda kätte kahmanud kaks dirigendikohta , peale kirjanduskeskuse peab ta võimalikuks juhtida ka Pedagoogikaülikooli eesti kirjanduse kateedrit . Nii taotletakse ka kirjandusloo alal monopoli nagu kadunud Sõgeli ajal. Tartu ülikool eelistab endiselt vaikset opositsiooni ega söanda asjalikult vaielda . Räägitakse , et nad olevat alustanud uue kirjandusloo kirjutamist , aga ei ole sellest kavast avalikkust kuigivõrd informeerinud . Tallinna ja Tartu vahele oleks keegi nagu Berliini müüri ehitanud . " See avaldus pani muud väitlejad naerma ning Tarmo pidas vajalikuks kokkuvõtvalt tähendada : " Nii et siingi oleks vaja ühendavat rahvususku . " Ka Põrgupadriku vaidlejate hulgas hakkas tekkima kaks leeri . Ulvi Tulvingule nähtavasti ei meeldinud , et Paakspuu kippus minu ja Tarmo väidetele alla jääma ning ta torkas iroonilisel toonil : " Nii et meie lugupeetud režissöörile härra Kaherale ei piisa teatrist , vaid ta ihkab lavastada ka religioosseid etendusi . Tahaks kuulda , mitu jumalat on ette nähtud ning missuguseid templeid kavatsetakse püstitada . Ja millest alustate ? " " Eks võiks alustada sealt , kus Taara usu liikumine katkes . Mõndagi võiks neilt üle võtta . Ei ole vaja ehitada mingeid kirikuid , Eesti on niigi nendega tihedalt täidetud , igas kihelkonnas mitu kirikut , ühed luterlastele , teised ortodoksidele , lahkusulisedki on suuri palvemaju ehitanud , " võttis Tarmo vastamise enda hooleks . Pidasin vajalikuks teda toetada : " Kui tõele näkku vaadata , siis on määratu rahvuslik kapital investeeritud kirikutesse , mida aga nii vähe kasutakse . Ja ikka peetakse vajalikuks neid juurde ehitada . Kena , et laideti maha Palivere kiriku rajamine ning selle asemel ehitati klaasivabrik . Nüüd on inimestel vähemalt tööd , meie laiuskraadil pole keegi näinud taevamannat . " " Kui peaks leiduma kasutamata kapitali , siis võiks ehitada juurde teatreid – nende kasutegur rahva kasvatamisel oleks hoopis suurem . Pealegi olid varem teatrid ka Valgas , Võrus , Paides , Kohtla-Järvel ja Narvas , kus neid praegu enam pole . Mis puutub aga uude religiooni , siis tuleks taastada hoopis kunagised hiied ning viia palvetamised loodusesse . Koguduse juhti võiks hakata jällegi hiislariks nimetama . Küllap tohiks tugineda vanadele rahvausu põhimõtetele , mida on kogunud ning oma raamatutes avaldanud Johann Matthias Eisen ja Oskar Loorits , " arendas mõttekäiku edasi Tarmo . " Eisen saaks siis Vanaks ja Loorits Uueks testamendiks ! " püüdis meie Marek Toober ettepanekuid naeruks teha . " Ei maksa kohe iga uut ideed välja naerda , " pahandas Tarmo . " Eestlased on õnnetu loomusega , ei oska millestki vaimustuda , vaid tahavad kõike pilada . " See väide pani ründajad vaikima ning Tarmo söandas nüüd jutujärje üle anda Aolillele . Tütarlaps jätkas : " Hiied võiksid asuda looduslikel kõrgendikel , ega need pea tingimata linnamäed olema . Kuigi Valjalas või Varbolas võiks väga mõjusalt jutlustada . Kuid isegi rabas leidub maisemaaga soosaari , mis selleks sobiksid . Soovitav oleks , et hiites kasvaks tammi , neid on ammugi pühadeks puudeks peetud ning laulupidudegi juhte kroonitakse tammepärgadega . Aga tammesid on halastamatult hävitatud , neid ei kasva enam igal pool . Seetõttu tohiks neid ka mõni teine puu asendada . Olen eelkõige mõtelnud haabade peale , nende lehtede habiseminegi loob erilaadse tunde , paneb seisatama ning elu üle järele mõtlema . Juba Gustav Suits on kirjutanud " Värisevate haabade all " ning tunnetanud , kuidas seal " omataolisele olevusele end tahaks teatada " . Ehk on teilgi vahel selline tunne tekkinud ? " Kuid Aolille retoorilisele küsimusele ei reageerinud keegi ning ta võis innustunult edasi kõnelda : " Kui aga mõnes paigas , näiteks väiksematel saartel , isegi haavapuid ei kasva , siis võiks hiiepuuks sobida ka kadakas . Ainuüksi kadakalõhnas on midagi pühalikku , vist isegi tervistavat . Kadakamarju kasutataksegi ravimina ja . . . " " Ja viinale teise maitse andmiseks . Millest tehakse siis džinni ? " segas Aolille soliidset kõnet paks Toober . Aga kuulajad ei toetanud suunda argisele tasandile ning Aolill ei lasknud end häirida : " Kadakadki võivad kasvada inimesest kõrgemaks ning luuletajadki on neist leidnud poeetilisi võrdlusi , kui on kirjutanud " Mu kadakane rahvas . . . " Kadakas on olnud eesti rahva sitkuse ja vastupanu sümboliks . Kuid võibolla peaks rahvususk peale hiiemägede puude inimese hingele ka muud tuge pakkuma ? Võibolla kõlbaks koguni katoliikluselt midagi üle võtta ? Luther likvideeris pihtimise , aga vahel tekib selle järele vajadus . Ehk peaks hiislaril olema õigus ka pihtimist kuulata ? Katoliiklastel on ka pühakud , kes on millekski eeskuju andnud . Kurdetakse , et eesti naised ei söanda enam lapsi sünnitada . Võibolla peaks siis eestlaste rahvususundil olema selliseid pühakuid , kel on olnud suured pered , kes on söandanud sellesse ohtlikku maailma kõigest hoolimata saata järeltulijaid . Muidugi ei piisa laste arvust , vaid vastavad isikud peaksid olema ka tuntud ning teistsuguste teenetegagi . Need on mõned esialgsed mõtted , mis vajaksid läbiarutamist ja vastuvõtmist . Kirjanikud on rohkem kuulsaks saanud kui kunstnikud või muusikud . Ma pole ülikoolis kirjanduslugu õppinud . Vahest härra Neeme Truu oskab soovitada , keda kirjanikest võiks valida uue usu tugisammasteks ? " Ma polnud kunagi säärases suunas oma mõtetega uidanud , kuid pidin nüüd kedagi kähku välja pakkuma . Aolill ootas oma kavatsusele toetust ning mul ei kõlvanud teda abita jätta : " Kui lasterikkus arvata oluliseks tingimuseks , siis pole kirjanike hulgas valik suur . Kirjanike loomisenergia kulub nende teostele , väljamõeldud tegelaste loomisele , reaalsete laste tegemiseks ja nende kasvatamiseks jääb neil vähe jõudu ja aega . Minu teada on kõige lasterikkam isa kirjanike hulgas olnud Aadu Hint , ta on kolm korda abieluski olnud , on mainitud tema mõningaid mitteametlikkegi suhteid naistega . Tal on vähemalt kaheksa last , kuid tema astumine komparteisse ning mõned muudki asjaolud ei luba teda rahvususu patrooniks kuulutada . Kreutzwald ja Tammsaare on küll igati eeskujuliku elulooga , kuid lapsi on neil olnud tagasihoidlikult ning nende naised on kirjandusloos ebameeldiva mainega . Pealegi on Tammsaare poeg lõpetanud enesetapuga ning nii ei sobi Hansenite perekond eeskujuks . Vildelt ei tea ühtegi järeltulijat , Oskar Lutsu naine on aga muulane ning sünnitas vaid ühe poja . Paavstiks hüütud Tuglas on ilma lasteta , August Mälk ja August Gailit on hakkama saanud vaid ühe tütrega . Mart Raud on küll vägeva kirjandusliku dünastia loonud , kuid tema on oma mainet mustanud sotsrealismi teoste püüdliku kirjutamisega . Juhan Smuul raiskas oma energia Stalinile hümnide laulmisega ega ole oma kolmest naisest hoolimata jätnud järele ühtegi järeltulijat , nii et kuulsa vabatalupoegade sugukonna noorem haru on kuivanud oksaks muutunud . Nii jääb üle vaid Jaan Kross , kes on ka kolm korda abielus olnud ning tema lõunalauas on ikka istunud rohkesti lapsi ja lapselapsi – täpselt ei teagi , kui palju . " " Ei , Krossi kandidatuur ei sobi ! " hüüatas Aolill , " ta on ju elav kirjanik , meile on ikkagi vaja elutee lõpetanud isikut . " " Siis ei oska ma küll kedagi muud pakkuda kui Oskar ja Aino Kallast . Neil oli neli last , viies suri sündides . Sulev ja Laine hukkusid sovetliku vägivallavalitsuse aegu , nii et õigupoolest on tegemist märterliku perekonnaga . " " Aga Aino Kallase skandaalsed kõrvalhüpped , millest ta on oma päevaraamatutes ise jutustanud ! Eino Leino ja Juhan Luiga ja lätlane Rosentāls ning jumal teab , kes veel , " põlastas Ulvi . " Oh kus tuli nüüd moraalijünger ! " tahtsin vahele hüüda , aga proua Tulvingu väidet oli raske tõrjuda . Aino Kallase päevikud on kaks korda eesti keeleski ilmunud . Kuid ma olnuks vilets väitleja ja kehv kirjandusloolane , kui ma poleks leidnud argumente Aino Kallase kaitseks : " Kuid kõigest hoolimata on Aino ja Oskari abielu ja lembelugu peetud suurejooneliseks ja vastupidavaks , nii et neist tehtud filmilegi pandi Soomes pealkirjaks " Palava rakkaus " . Eesti keelde võib seda tõlkida kas " Põletava armastuse " või " Lõõmava lembeloona " . Või tahab keegi pakkuda mõnda kolmandat tõlkevarianti ? " See oli koguni Aolill ise , kes esitas pealkirjaks " Leegitseva armastuse " . " Aga miks ei või lihtsalt sõna-sõnalt tõlkida " Palav armastus " ? küsis Piia . Ma ei tahtnud jääda arutama tõlkimise finesse , vaid lisasin veel argumendi : " Pealegi on Aino Kallast tõlgitud isegi inglise keelde ning teda saaks kasutada eesti rahvususundi tutvustamisel välismaal . Aga eesti ja soome usundlikel pärimustel on palju ühist . Võibolla tahaks muist soomlasigi meie usu vastu võtta ? " Tegin retoorilise pausi ning üllataval kombel ruttas seni vaikinud Merle mind toetama : " Kui ma Hiiumaal käisin , siis näidati mulle Kassaris Kallaste maja juures sõstrapõõsa all suurt kivihunnikut . See olevat tekkinud nii : kes teisega tülli läks või ka ainult ärritava sõna heitis , pidi lepituseks põõsa juurde kivi lisama . Aga eks abielus tuleb ikka ette lahkarvamusi ning halbu ütlemisi – nii see kivipüramiid aastate jooksul kasvas . Kas seda kommet ei võiks üle võtta ning luua kasvatava traditsiooni ? Kui ka siin igaüks tülitekitava ütluse järel hunnikusse kivi tooks , võiks ka meil tekkida Andestamise Püramiid . Seda peaks päevaraamatusse kirjutama suure tähega . " " Suurepärane mõte ! " haaras Aolill jutujärje enda kätte tagasi . " Säärase püramiidi peaks koguma muidugi hiiemäele . Ent kividest võiks laduda ka labürindi ning iga tülitekitaja peaks selle tehtu heastamiseks läbi käima . " " Kaval mõte ! Ei võigi enam midagi vastu väita , kohe võidakse tülinorijaks tembeldada ning panna kive tassima , " püüdis Pukspuu ettepanekut naeruväärseks muuta . " Kas ma ei öelnud , et eestlased on kadedaloomulised , iga teiste inimeste uut ideed püütakse pilgatavaks muuta . " " Eks ma natuke liialdasin , ei teadnud , et siin nii naljavaene seltskond koos istub , " asus arhiivimees taganema . " Kividele ja nendest loodud ehitistele on muidugi juba kiviajast saadik maagilist mõju omistatud , olgu näiteks mainitud kasvõi Inglismaa kivimonoliitide ringi Stonehenge'i . Ka meie rahvuslik uhkus Kaali järv oli ju ümbritsetud kiviaiaga . " Tarmo ja Aolille uue usu kava polnud vähemalt esialgul välja naerdud . Kuid muidu energiline Pille haigutas ning seda märguannet lõpetamiseks märkas isegi Aolill : " Ma olen siin jõe ligidal metsas leidnud isegi sobiva kõrgendiku , kuhu võiks esimese hiie rajada . Kuid selle korrastamiseks läheb vaja töökäsi : on vaja rohtu niita , oksarisu koristada ning ehk ka mõned põõsad kõrvaldada . Kui te olete selle poolt , siis palun seda edaspidi ka tegudega väljendada . Esialgu võiks loodavat religiooni Taara usust eristamiseks nimetada uueks Uku usuks . Assonants on olnud eesti regivärsi üks tunnusjooni , eks kõla ka meie kolmekordne u-häälik kenasti . Kes on meiega ühel nõul , see tulgu hiiemäele talgutele ning hüüdku praegu u-u-u ! " lausus Aolill lõpetuseks . Ja kõik hüüdsidki kooris " uuu-uuu-uuu ! " Järgmise päeva sümpoosionil nii revolutsioonilist ja kaasahaaravat teemat ei leitud . Vestlus algas kurtmisega rahanappuse üle , kõik olid rahulolematud oma töötasuga , kuigi keegi ei söandanud konkreetseid numbreid nimetada . Soovitasin kokkuhoidlikult elada , aga see ei meeldinud ülejäänud seltskonnale üldse . Isegi tavaliselt vaikinud ajaloolane Paakspuu sekkus vaidlusesse minu nõuannet ümberlükkava ajaloolise argumendiga : " Eestis ei maksa üldse raha koguda , vaid palju mõttekam on kõik kohe ära kulutada . Sest Eestis on kahekümnendal sajandil vähemalt kümme korda raha vahetatud , aga sellised vahetused toovad rahaomanikule ikka kahju ! " Hakkasin tema ettepanekul sõrmedel loendama : " <arv>. aastal tulid kindlate tsaari kuld- , hõbe- ja paberrublade asemele Kerenski valitsuse hoopis odavamad rahad – kerenkad , <arv>. aasta Saksa okupatsioon tõi endaga kaasa veelgi viletsama raha – oberostid . <arv>. aastal juurutas Eesti Vabariik oma marga , mis <arv>. aasta lõpul vahetati kursiga <arv> : <arv> Eesti kroonideks , <arv>. aastal sunniti nõukogude rublad eestlasele peale ebareaalse kursiga – kroon loeti võrdseks ühe rubla ja <arv> kopikaga ; <arv>. aasta sügis tõi kaasa Saksa ostmargad ; <arv>. aasta sügis tõi tagasi nõukogude rublad , täpsemini väga langenud väärtusega tšervoonetsid ; <arv>. aasta kevadel vahetati need ümber uuteks rubladeks vahetuskursiga <arv> : <arv> , kuid seegi osutus liiga odavaks rahaks ning <arv>. aastal asendati needki veel kord uute rahatähtedega vahekorras <arv> : <arv> ; <arv>. aastal saime lahti võõrastest rahadest ning tuli uus Eesti kroon . Need rahad meeldisid oma kauni väljanägemisega kohe kõigile , kuid algul oli neid raske kätte saada . Ametlikult vahetati vaid tuhat viissada rubla saja viiekümneks krooniks . Seda oli nii vähe , et ei õnnestunud näha saada kõiki uusi rahatähti . Viiesajalised lastigi käibele tublisti hiljem , viiekümneliste trükkimine näitas inflatsiooni kiirust . " Vestlus raha üle jooksis kiiresti umbe . Tõusime lauast , Piia kord oli perenaine olla ning ta hakkas nõusid koristama . Ulvi ja Paakspuu suundusid oma tuppa ega heitnud pilke selja taha . Poikvel ukse tagant kuulsin Ulvit etteheitvalt sõnavat : " Kellele neid nalju vaja on . Sõida parem linna ning nuhi nende vastikute naiste kohta midagi kompromiteerivat välja . Kaua võib neil lasta seda talu himustada . . . " Nüüd taipas Ulvi ukse sulgeda , aga ma olin juba midagi teada saanud . Ega imestanud põrmugi , kui Paakspuu veeres oma punase " Ladaga " õuest välja . Kuid see ei tähendanud sugugi minu tunni tulekut . Päevitustekk üle õla , kadus Ulvi kuhugi majatagusesse võssa , aga minust möödudes ei kinkinud mulle ühtegi pilku . Ju siis oli meie vahel kõik lõppenud – Paakspuu kohalolek või äraminek ei tähendanud midagi . Tõstsin kaevust pange vett ja valasin endale pähe . See mõjus karastavalt ning viis mõtted mujale . Minu teguviis meeldis kunstnik Merlele , aga naistel on ikka pisut rohkem rõivaid seljas kui meestel . Kuid kunstnik taipas kaduda aida taha – talust pärinevana teadis ta , et sellele hoonele ei tehta aknaid . " Palun valvata , et siia keegi ei tuleks ! " Mis mul muud üle jäi , kui seda lubada . Leidsin oma lõua kareda olevat ning kasutasin valvamisaega habemeajamiseks . Pisike taskupeegel ei tahtnud küll kaevukaanel kuidagi püstakil seista , aga seda oligi õigupoolest vaja ainult juustepiiri žiletiga sirgeks ajamiseks . Kunstnik jõudis oma tualeti aida taga lõpetada samaaegselt ning kinkis mulle õue tagasi ilmudes väikese naeratuse . Merle leidis mulle veelgi rakendust : " Kas ma tohiksin teid paariks tunniks ära varastada ? " " Seda ju võiks , aga kuidas mõtlete seda teha ? Soomlased on küll moodi viinud naisekandmisvõistlused , aga mehekandmise maratoniga ei saaks hakkama ka feministide selts ! " " Oh seda meeste otsejoonelisust ! Ega siis hobusevaras ka hobust seljas tirinud , vaid ikka vastupidi . " " Ma pole külapäevadel kaalupommi sikutanud ega tea , kui kaugele ma suudan teid kanda . " " Küllap ma jõuan ka ise astuda , kuid oleks kena , kui pildipukki tassiksite . " Seda ma võisin ning koos muude maalimisatribuutidega väljusime kopliväravast . Merle näis Ulvist märksa pikem ning ta polnud oma juukseid kuidagi krussitanud , vaid need langesid lahtiselt õlgadele . Suvises metsas tundusid need hoopis meeldivamad kui telenaise moeröögatuslik punapää . Lüheldase kleidi alt paistsid roosakad põlveõnarad ning needki võisid mõjuda võrgutavalt . Isegi muidu süngeloomuline kommunistlik kirjanik Väino Ilus on seda kunagi märganud ning juhtis ühes oma jutus põlveõnaratele noore lugeja tähelepanu . Ka bolševikud on inimesed ning isegi NSVL Kirjanike Liidu peasekretär Aleksandr Fadejev on oma totaalselt ideelise " Noore kaardiväe " algul demonstreerinud oma kangelanna Uljana musti püksikesi . Kuid Merle Puiga õndlaid ja puusajoont ei saanud ma imetella kuigi kaua , sest jõudsime hiljutisele piknikuplatsile ning seal otsustas kunstnik maalima hakata . Ta asetas raamile pingutatud lõuenditüki pukile ning hakkas seda kruntima . Siis teatas ta , et kavatseb maalida minu portreed . Tundsin end meelitatuna , sest ükski kunstnik polnud minu sihverplaati jäädvustanud . Muuseas , Raimond Kaugveri kirjutuskambris jõllitas autori selja taga tema erksavärviline portree ; kirjandusmuuseumi teise korruse koridoris uhkeldavad suured lõuendilahmakad Artur Alliksaare ja Hando Runneliga . Sissejuhatavate askelduste aegu hakkasin Merlega rääkima teoreetilistel teemadel : " Te olete kunstiinstituudis õppinud ja oskate ehk vastata , miks nõukogude kunsti nimetati sotsialistlikuks realismiks . " " Mida siin ikka seletada . Stalin andis Gorkile käsu ja tema kuulutaski selle üleliidulisel kirjanike kongressil <arv>. aastal välja . " " Kas poleks olnud täpsem sovetlikku kirjandust ja kunsti nimetada sotsialistlikuks romantismiks ? " " Mis see parem oleks olnud ? " " Sest tegelikult nõuti ju soovunelmate kujutamist . Eesti maalikunstis on vist sotsialistliku epohhi isa Evald Okas . Tema ju maalis teistele eeskujuks ilutseva pildi Punaarmee tankidest Pirita teel , mida võtavad vastu rahvarõivastes lillebukettidega tütarlapsed . Kas see pole siis soovunelm ? Või kui Karjala metsaraidurid pannakse lõkketule äärde laulma Stalinist . Või kui Juhan Smuul sätib oma Stalini-poeemis Hiiumaa kalurid rahvuslikku tooni andma . " Merle pistis helisevalt naerma : " Neeme , teil on ju sotsialistlik realism palju selgem kui minul . " " Ma küsin siis teistviisi . Miks kirjanikud ja kunstnikud just nõnda toimisid ? Kes oleks saanud sundida Smuuli jorutama Stalinist või Okast maalima viisnurkadega tanke ? " " Aga nad pääsesid ju nii kohe kõigi hüvede jagamisel etteotsa . Polnud vaja enam mingit loomulikku võistlust kolleegidega . Kui Okas oli romantilises värvigammas ära maalinud Punaarmee sõjamasinad , sai ta kohe Kunstnike Liidu esimeheks . Ja Nõukogude Liidu rahvakunstnikuks . Ja muuseumid täideti tema piltidega . Valik ei toimunud enam kunsti omaduste järgi , vaid võimude poolt antud hinnangu järgi . Aga pole midagi ebapüsivamat kui hinnang . Küllap Smuuliga oli sama lugu . " " Küllap oli . Eks temagi kergitati kirjanike liidu esimeheks , rahvakirjanikuks , Stalini ja Lenini preemia laureaadiks . Ta ihkas juba eluajal kõik hüved ja kiitused kätte saada , ei jätnud posthuumseks ajaks midagi . Kes tahaks veel praegu vabatahtlikult Smuuli " Kogutud teoseid " lugeda ? Ülo Tonts rõhutab küll igal kirjandusajaloo konverentsil , et Smuul on kole andekas . Aga mis tast järele jääb , kui andekas mees vahetas end peenrahaks ega kirjutanud säärast poeemi või romaani , mida inimesed uuesti lugeda tahaksid . No võibolla " Kihnu Jõnni " sünniks veel tänapäevalgi lavastada ? Kuid Jõnn on rohkem folkloor kui Smuuli looming . Aga kui palju andekaid noori Smuul oma laiutamisega välja tõrjus ? Alliksaarel ei trükitud tema eluajal ühtegi luuletuskogu . Jaan Kross pääses kirjandusse alles kolmekümne kaheksa aastaselt . Raimond Kaugveril ei lastud pärast vangilaagrit tosin aastat ühtegi raamatut trükki . Isegi Ain Kaalep sai kolmkümmend viis aastat vanaks , enne kui tohtis pooleldi tõlkelise värsivihiku avaldada . Kui ühtesid väärtustati üleliia ning tunnistati pooljumalateks , siis teisi tuli alla hinnata , et mingi tasakaal tekiks . Ülistati küll Darwini õpetust , aga tegelikult ei lastud kunstiski toimuda loomulikul valikul , vaid asendati see järjekindla kunstliku edutamisega . " Minu monoloogi aegu oli lõuend muutunud roheliseks . Taustal rohetasid kased , haljendasid haavad , ent rohelist tooni oli ka nende keskel visandatud näoovaal , mida oli ilmestatud paari lillaka äärejoonega . Ma ei söandanud tunnistada , et roheline nägu ei meeldi mulle põrmugi . Ent olime ju äsja vaielnud loominguvabaduse üle , mul polnud moraalselt õigust oma maitset peale suruda . Kunstnik peab saama vabalt valida värvi , see on ju maalikunstis peaasi . Nii otseses kui ka ülekantud tähenduses . Merle tegi maalimises vaheaja ning tunnistas oma tööd kaugemalt . Ta krimpsutas suud , astus veel sammu kaugemale ning hakkas nohisema . Küsis siis minult : " Kuidas tundub ? " Ma ei tahtnud midagi kosta . Ma ei võinud kuidagi pahandada entusiastlikku kunstnikku , kes oli mindki pidanud maalimisväärseks . Aga ma ei tohtinud ka suisa valetada . Vähemalt täna . Vähemalt Merlele mitte . Ma poleks soovinud , et kirjandusmuuseumi seinal ripuks roheline portree . Ma poleks ihanud sellele näkku vaadata omagi toa seinal . Järsku astus Merle pildi juurde , haaras suurema pintsli – see juhtus olema koos lilla värviga – ning tõmbas suure tumeda risti üle lõuendi . " Jah , sul on õigus , see ei kõlba kuhugi , " läks ta endalegi märkamatult üle sinatamisele . " Mina ei ole Nikolai Triik , kes oskas mürkrohelist ja sirelilillat ühendada . Aga võibolla temagi ei suutnud seda päriselt . Kunstiajaloos ei kiideta kuskil Triigi koloriiti , kuigi ta on tunnistatud klassik . Ega kõik värvikombinatsioonid õnnestu , võibolla ei peagi kokku kõlbama . Mu õpetaja Luulik Kokamägi – ma käisin ju tema ateljees eratunde võtmas – püüdis kangekaelselt kokku sobitada pruuni ja sinist , mida on paari pandud vaid miilitsamundrites . Mäletad , pruunid püksid ja potisinised frentšid ? Mõnes varakevadises maastikus oli ta küll õnnestumise lähedal : pruunid raagus kaselatvadega metsad sinise taeva taustal . Aga midagi kippus aprillimaastikeski mõjuta jääma . Kui ta poleks nii varakult surnud , ehk oleks õnnestunud ära maalida need jüripäevsed unistuste kaasikud . Nii et oleks aimanud pruuniladvaliste ja valgetüveliste kaskede all sinilillede lapsesilmi . Muide , kas on tõsi , et kunagi Eesti Vabariigi algul olevat vaieldud Eesti lipu värvide üle , et missugune peab õige sinine olema ? " " Eesti Vabariigi esimeses põhiseaduses , mis oli palju demokraatlikum kui järgmised , oli kirjas , et lipu ülemine laid peab olema taevas- ( sulgudes : rukkilille- ) sinine . " " Oi-oi , need pole ju sugugi üks ja sama . Kas põhiseaduse tegemise juures siis ühtegi kunstnikku polnud ? " küsis Merle ja pilgutas oma sinisilmi . " Ei , kunstnikud polnud tollal veel nii tähtsad mehed , et neid oleks riigikokku valitud . Isegi Ants Laikmaad ega Amandus Adamsoni mitte . Kuigi viimane tegi igasse kihelkonda Vabadussõja ausambaid . " Pidin peaaegu lisama , et mõned Adamsoni sambad tulid välja üpris trafaretsed , nagu oleks neid vabrikus toodetud . Ent miks meelestada noort kunstnikku vana klassiku vastu ? Eesti esimene skulptor oli lihtsalt oma aja üle elanud ning sattunud talle võõrasse epohhi . Pealegi kui tänapäeval neid sambaid nii entusiastliku hooga taastatakse . Ainult Tartu ei ole saanud Kalevipoja restaureerimisega hakkama . Võibolla sellepärast , et nõukogude asjamehed olid Emajõe äärde kavalalt Kreutzwaldi asemele pannud . " Kas siin lähedal kuskil männimetsa kasvab ? " tahtis teada kunstnik . " Peaksin portreed proovima hoopis pruunikal taustal . " Pedakaid muidugi leidus , üks salu kasvas üsna Padenurme varemete ees . Läksime kahekesi neid takseerima . Sedapuhku mina ees ja daam taga . Sest Merle ei teadnud sinna teed . Muidugi minu tähelepanematus , et ma polnud siinset ainukest turismiobjekti kunstipiigale näidanud . Nii pedakasalu kui ka lossijäänused meeldisid kunstnikule , ta soovis koguni lossi eraldi maalida . Aga mind proovis ikka männitüvede taustal . Nagu oleksin metsnik või vähemalt looduskaitseametnik . Kuid võhikul ei maksa kunstniku plaane segada . Kuid sel päeval ei jõudnud me maalimisega siiski kaugele . Varsti tunnistasin , et mu kõht koriseb tühjusest . Merle suhtus mu märkusesse heatahtlikult ning pidas vajalikuks isegi vabandada , et ta kohvi termosega kaasa ei võtnud . Kuid heast sõnast on nälja leevendamiseks vähe ning ma haarasin tüdrukul pihast kinni ning surusin oma suu vastu tema suud . Merle huuled hõõgusid elektriliselt , aga ta tõukas mind kähku eemale ja pani talu poole lippama . Olin järsku saanud teadlikuks kunstniku võluvusest . Suhe Ulviga oli olnud juhuslik kiresööst – üpris vale suundumus . Ma ju ei talunud telenaise õelaid torkeid ega kadedat meelelaadi . Mulle olid alati meelisnaisteks olnud blondid , hiljuti olin oma vaistude vastaselt ihaldanud seda võltsvärviga punapääd . Ja ta pealegi kergelt kätte saanud . Aga Merlet ei saanudki ma enam kätte , ta lippas peatumatult mööda ka maalipukist . Kõrges rohus ei saanud kiiresti joosta , kukkusin korra ninuli . Talus istusid kõik kohalolijad elutoas ümmarguse laua ääres ning helpisid riisiputru . Perenaiseks olev Piia nimetas seda küll pilaffiks , kuid lihatükikesed riisi hulgas paistsid väga tillukesed ning neidki leidus hõredalt . Ent seda ei saanud pahaks panna , vaid pigem pidada perenaiseosavuseks , kes nii vähese toormega oskas sedavõrd suure kamba ära toita . Lähima poeni tuli ju neli kilomeetrit ning ega seegi hiilanud liharohkusega , vaid pakkus peamiselt viinereid ja Adavere vorste . Tarmo tögas meid armastajapaariks , kuid ma ei teadnud , kas seda pahaks panna või reageerida omapoolse lõmpsimisega . Merle hoidis pilku taldrikul ega andnud märku omapoolsest seisukohast . Pidasin mõistlikumaks vaikides lauda istuda . Sel ajal kui me olime tegelnud metsas maalimisega , oli Aolill käinud oma hiiemäel ning seal esialgseid planeerimisi teinud . Olime ju uut religiooni toetanud , kuid meie usk oli nõrk või polnud me seda küllalt tõsiselt võtnud , vaid ainult järjekordseks suvitamismänguks pidanud . Ent lõunalauas söandas Aolill meie lubadusi meelde tuletada ning meil ei kõlvanud enam kõrvale hoida . Heitsin labida õlale , Marek kui kõige toekam haaras raudkangi , Tarmo varustas end kirvega , Piia sai vukssae , Merle ja Ulvi tulid reha ja vikatiga ning nii me hakkasime hanereas Aolille kannul astuma . Enne supluskohale jõudmist pööras tütarlaps paremale metsa ning kahlas läbi kõrge rohu kümmekond minutit . Imetlesin , et ta ei kartnud ära eksida . Praegu võis tüdrukul ju olla juhiks rohtu jäänud jälgederida , kuid eelmisel päeval oli ta üksipäini metsas hulkunud . Aga isegi mina olin algul ära eksinud ning Piia silmis narriks jäänud . Kas väikesel Aolillel on tõepoolest eriline side loodusega , mingi ekstra vaist orienteerumiseks ? Hakka või uskuma heade haldjate olemasolu . Varsti jõudsime kohale . Minu ja Tarmo üllatuseks oli see sama koht , kus oli asunud Põrgupadriku heinaküün . Seesama , kus vennad Kuusemetsad olid pool sajandit tagasi hukkunud . Ainult Aolill oli sinna leidnud teise raja kui see , mida Tarmo oli minule tutvustanud . Kõrgendik võis olla kolmkümmend sammu pikk ja paarkümmend lai . Seal peaaegu keskpaigas sirgus kolm suuremat kaske , ümberringi kasvas kohati võsamets , mille sees turritas paar taevasse pürgivat kadakapõõsast . Rohttaimedest domineerisid karedad tarnad , kohati leidus ka kasteheina , siin-seal üllatasid jumalakäpa lillakad õietõlvikud . Nende juurikaid himustavad metssead ning ka tulevase hiie keskel mustendas väike sakiliste äärtega muldplats . Aolill oli selle otsustanud jätta uritulepaigaks ja käis nüüd koos Tarmoga ringi , et märkida ära maharaiutavaid põõsad . Esialgu halastas ta kaskedele , kuigi üks nendest segas urituleringi laiendamist , ning me soovitasime selle kõrvaldada . Toober ja Tarmo raiusid innukalt võpsikut , mina niitsin tarna , säilitades jumalakäppi – need ju looduskaitse all . Enne õhtut lõikas Tarmo ikkagi urituleringile ette jääva kase maha ning oskas leida Aolillele kena põhjenduse , et ega püha tuld kõlba süüdata juhuslikest oksaraagudest , vaid selleks kõlbavad vaid kõivuhalud . Aga preili Roomere pidas enda kohuseks täita looduskaitse põhiprintsiipi , et puu raiuja peab ka uue puu kasvama panema . Ta kutsus mind appi paarsada meetrit eemal kasvavat noort puuhakatist välja kaevama ja ümber istutama hiide , kus leidus üksainus tamm . Püüdsin küll puu kätte saada koos suure mättaga , kuid tamme peajuur oli nii pikk , et väljakaevamisel tuli see paraku pooleks raiuda . Ka mätas pudenes kohale viimisel ära . Istutasime küll uue hiiepuu aukohale , kuid kardan väga , kas see kesksuvel oma kasvukohast lahtirebituna kasvama läheb . Merle oli vahepeal talus käinud ning janustele mannergutäie kaevuvett toonud . Sellest oli veel kolmandik järel ning ohverdasin selle tamme kastmiseks . Aolill oli jõe äärest kive kohale tarinud ning esialge tillukese Stonehenge ringi tähistanud . Labürindi tegemine jäi küll edaspidiseks , sest hämariku eel olid kõik nii väsinud ja näljased , et oli vaja lõpetada . Pealegi tahtsime end oma traditsioonilises supluskohas higist puhtaks uhta . Olin viimane hiieplatsilt lahkuja . Inimene püüab igal pool loodust muuta ning sellele oma mustrit peale suruda . Nii ka meie . Olime metssigade songermust tasandanud väheldase ringväljaku , mida ääristas ühekordne kiviring . Platsi serva jäi värske kasekänd , millel sobiks istuda , kui ringi keskel lõke leegitseks . Kaugemal puude all lösutasid maharaiutud põõsad ja kaseoksad , nende kõrval väike haohunnik ning paar kämmu kokkuriibutud lõikheina ja tarna . See kõik oli väga inimliku mõtteviisi järgi tehtud . Aga kas tulevad metshaldjad seda paika jumalustama ? Kas suudame seda küllalt tugevasti endale kujutella ning teistele sisendada ? Kõik jumalad vajavad neisse uskumist . Järgmisel päeval jätkas Merle minust pruuni portree maalimist . Kuid me ei läinud selleks enam jahilossi pedakasalu juurde , vaid kunstnik seadis maalipuki üles sinnasamasse kaevu äärde ning käskis mul istuda aidatrepile . Muidugi oli männitüvede pruun taust lõuendil juba olemas ning nägu võis maalida igal pool . Aga ma ei saanud lahti oletusest , et kunstnik kartis minuga kahekesi jääda . Olin teda ju eile metsavälul sülelnud ning ta oli mu ära tõuganud – vaid hetkeks olid me huuled kohtunud . Tallu meil kahekesi siiski ei lastud jääda . Ülejäänud seltskond kadus jõe äärde suplema , aga Marek lamas saunakambris , kompress ümber lõua : tal oli hakanud hammas valutama . Tarmo oli otsinud küll esmaabikarbist välja hambatilgad , aga ega neist ju pidevalt abi saa . Ka kaameramees tölssis vahetevahel köögi külmkapist jääd otsima . Niisiis olime Merlega kahekesi ega olnud ka . Kättenäidatud poosis püsida on üpris tüütav ning vaba ilme saavutamiseks hakkasin unistama Pariisi rändamisest . Muidugi mitte jalgsi nagu Ants Laikmaa , vaid näiteks rongiga : " Vedur peatub Gare du Nordi klaaskatuse all , vagunid puistavad end tühjaks , reisijad kaovad ümberkaudsetele tänavatele , taksod sööstavad kaugustesse . Vaja on sammuda mõned kvartalid ida suunas kuni Pigaille'i väljakuni , sealt veel edasi kuni Sevastoopoli bulvarini ning seda mööda otse lõunasse Seine'i jõeni , siis üle Pont-Neufi Cité saarele – esimese käigu teeksingi Notre-Dame'i katedraali . Nuusutaksin seal ajaloo lõhna ning istuksin mõnda pihitooli ja tunnistaksin preestrile oma halbu tegusid , mis jäänud südant vaevama . Reformatsiooni suur viga oli pihtimise kaotamine , inimene tahaks vahel end minevikust vabastada . Aga kellele pihtida ? Parimale sõbralegi ei kõlbaks armastuselamustest kõike rääkida , daamid ei andestaks enda kompromiteerimist . Abikaasale ja isegi armukesele ei või midagi teistest naistest piiksatada . Arstil pole aega sind kuulata , tal on iga patsiendi jaoks normeeritud minutid . Homo patiens – kannatav inimene – on jäetud üksi oma muredega . . . " Märkasin , et Merle muigas , ning küsisin pahaselt : " Mis sind naerma ajab ? " " Mis keeles sa pihiksid Notre-Dame'i katedraali preestrile ? " " Mis keeles ? Jumala ees on kõik keeled võrdsed . " " Aga kas sa ei karda , et Pariisi preester ei saa aru eesti , soome ega isegi mitte saksa keelest ? " " Ah , sa tahad viidata sellele , et ma ei oska prantsuse keelt . Ma olen pärit talust ega pääsenud Tallinna õppima . Ent vist peale Lauri Leesi lütseumi mujal ei õpetatagi prantsuse keelt . Jumal ei tohiks ometi klassivahesid teha . Keegi ei saa ju oma sünnikohta või vanemaid valida ! " " Palun vabandust , ma muigasin vist valel kohal . Aga sul jääb siiski pihtimiseks väike võimalus . Minu teada õpetatakse filoloogidele ladina keelt , aga seda oskavad ka katoliku preestrid . " Hakkasin meelde tuletama ladina keele väljendeid , aga argielu sõnade asemel kerkisid keelele klassikute tsitaadid : " Ars amandi " , " Ab urbe condita . . . " , " Aurea prima sata est que vindice nullo . . . " , " Gallia divida in tres partes . . . " , " Quosque tandem patentia nostra . . . " , " Et ego in Arcadia . . . " Mõned vaimulikud fraasid ujusid ka mälujärvest esile : " fiat voluntas tua , Domine " , " verbum Domini manet in aeternam " , " ite , missa est ! " Aga nendegi abil ei saanud pihtida . Mõned anatoomilised terminid ei aidanud ka kuigi palju : os , pes , manus , thorax , corpus , caput. . . Võisin teha nukra kokkuvõtte , et " ultra posse nemo obligatur " Nüüd oli minu kord muiata : " Naised ihkavad hävitada unistusi , isegi pihtimisest ei lubata mõtelda . " " Mõtlemist ega unistamist ei saa naisedki keelata , see on küll ülehindamine . Ent võibolla peaks pihtimagi emakeeles ? Kas võõras keeles ei jääks see ligilähedaste väljendite tõttu pealiskaudseks ? " " Küllap vist . Kui sõimamine mõjub inimesele ainult emakeeles , küllap siis siiras pihtiminegi ei saa olla teises keeles . " " Mis patt küll vaevab meie kirjameest , et ajab pihtima ? Kas oled palju naisi võrgutanud ning neid maha jätnud ? " Küsimus tundus ohtlikuna , see kippus naljatleva vestluse raamidest välja . Kas Merle oli sattunud minu lühiajaliste suhete jälile Piia ja Ulviga ? Ega ma teagi , mis oli minus meeldinud Põrgupadriku külastajannadele . Kas mõjuvad sajandilõpp ja viimsepäevakuulutused naistele tagasundivalt , et carpe diem ? Või mõjun ma kuidagi Don Juanina ? Aga tänapäeva suhted ja arvud on teistsugused kui kolm-neli sajandit varem . Juba Soome Kirjanike Kiidu endine esimees Jarno Pennanen on oma päevaraamatus pihtinud , et ta on maganud veerandsaja naisega , kellest ainult neli kuulunud prostituutide hulka . Kuid õnneks Merle ei arendanud ohtlikku teemat edasi – ju ta ei oodanudki oma küsimusele vastust . Uus portreevisand tuli pruunitooniline . Jõe äärest tagasi jõudnud Piia kiikas seda uudishimulikult ning arvas , et ma olen pildil äratuntav . Tegelikult näis proua Roosti huvitavat hoopis teistsugune info , mida ta ääri-veeri küsimustega sondeeris . Et kes on see Aolill ? Kas Tarmo tütar või uus armuke ? Küsimus võis tunduda õelana , kuid see polnud küll Piia leiutatud . " Kuku " klubis tavatseti ikka nii torgata , kui mõni kunstnik või kirjanik ilmus sinna mõne endast tublisti noorema daamiga . Piia vist ei jäänudki uskuma , et ma Aolillest midagi ei tea . Solvunud ilmega eemaldus ta lõpuks meist . Võisime jätkata kahekesi dialoogi . Jõudsime sellega kunstimaailma , kus tohin ka lollusi rääkida . Ma pole spetsialist nagu Heie Treier või professor Kaalu Kirme , vaid ainult ajakirjanik ning endine kirjandusloolane . Meedia peab valgustama kõike , kuid tohib seda teha pealiskaudselt . Kirjandusarvustusi päevalehtedes ja " Loomingus " ei saa pidada ühevõrra kaalukateks . Mõttekujutlusliku ekskursiooniga jõudsime Pariisi ja Louvre'i . Ma imestasin , kuidas võisid muidu hea stiilitundega prantslased ehitada keskaegsete kivilosside õue turistidele sissepääsuks ultramoodsa klaaspüramiidi . Ent ka Tallinnas tehti ettepanek Harju tänava paevundamentidele püstitada klaasseintega galeriihoone . Hakkasingi Merlega arutama Harju tänava probleeme . Ühtki linna ega selle uulitsat pole võimalik restaureerida endisena . Ka Teises maailmasõjas mahapõletatud ja hiljem taastatud Varssavi ainult näib endisena , fassaadide fotod võivad repatrieeritud inimesed ära petta , aga neis majades paiknevad elanikud on kiiresti omaks võtnud mugavad uuendused . Niisiis ka Harju tänava sõiduteed pole mõtet kitsendada endiseks , vaid hoopiski laiendada . Et autod pääseksid kuskilt normaalselt vanalinna ega peaks oma külgi kriimustama . Kus võib tänapäeval läbi saada ilma autota ? Me siin Põrgupadrikulgi oleksime nälga jäänud , kui poleks leidunud autosid . Harju tänav on juba eklektilise arhitektuuriga , gooti ilmet on siin võimatu saavutada . Kirjanike Maja näitab sõjajärgse Berliini stiili , " Tallinnfilm " suskab päriselt stiilitute seinte sekka killukese paekivist rahvusromantikat . Nagu soome arhitekt Eliel Saarinen lootis Tallinna kesklinna stiilikindlaks ehitada . Taganutetud " Kuld Lõvi " oli üpris ilmetu ehitis , tema jäämisest ainult memuaaridesse poleks üldse kahju . Praegu avanev vaade Niguliste kirikule ja Toompea tornidele meeldiks turistidele hoopis rohkem kui kvartali täisehitamine . Harju ja Niguliste nurgal mõjuks kutsuvalt ka väike rohuplats , mida aga koos Eduard Vilde sambaga tahetakse likvideerida . Küllap Vilde kõige suurem austamine oleks ta rahule jätta , aga isegi akadeemilises targas Tartus tehti temaga halba nalja – pandi ühele pingile istuma inglase Oskar Wilde'iga , kes pole kunagi Eestis käinud . Võibolla ei teadnudki , et säärane maa ja rahvas eksisteerivad . Kui Eestis just peab olema mõnele inglise kirjanikule ausammas , siis võinuks see olla Herbert Wells , kes vähemalt on Eestis suvitanud ning sellest mõne rea kirjutanud . " " Kus ta siis suvitas ? Kas Pärnus ? " uudishimutses Merle ning äkiline tuulehoog sasis ta valevat , väikeselillelist kleiti . " Ei , ta ei eelistanud traditsioonilisi kuurorte , vaid peatus Jänedal . " " Aa , seal , kus on juugendstiilis loss ? " " Mitte lossis , see oli koos mõisaga võõrandatud . Vaid sealt paar kilomeetrit Tallinna poole , Kalijärve asundustalus . Sinna oli saanud koha tema armuke , proua Benckendorff-Budberg . Nüüd on selgunud ka Jäneda paruni John Benckendorffi tapjad . " " Oh , mida te kõike ei tea , " olin suutnud preili Merle huvi köita . " Kuidas see juhtus ? " " Paruness Benckendorffi seiklusi ei saa paari lausega ära jutustada . Neist on kirjutatud mitu raamatut . Tema enda tütar Taniagi jutustab neist üsna avameelselt , rääkimata sellest tigedast vene emigrandist Berberovast . Aga neid pikantseid lugusid saaks õige mõnuga jutustada ainult hämarikus sängiserval istudes . Nii et kutsu mind õhtul oma voodiservale . Šahrazad jutustas ka tuhande ühe öö lugusid ikka pimedas . Muidu poleks nad üldse mõjunud . " " Aga mul polegi voodit , vaid ainult madrats saunapõrandal . " " See kõlbab ka . Peaasi on hämarus ja intiimne õhkkond . " " Oh , Neeme Truu , kus sa oled küll säärast võrgutamist õppinud ? " Merle hakkas oma maalimisriistu kokku panema . Õhtul jäin viimaseks magamaminejaks . Tarmo oli juba televiisori välja lülitanud ning oma diivanvoodile palaka laotanud , kui kohmitsesin pikalt hambaid pestes ning otsisin muud tegevust . Kui kõik oli vaikseks jäänud , läksin sauna akna alla ning koputasin vaikselt , kuid nõudlikult . Mitte kaminaruumi , kus magas Marek Toober , vaid tagumisele väikesele aknale , mis andis valgust pesemisruumile . Pidin koputust valjemini kordama , kuni nihutati kardinat ning nägin klaasi taga Merle heledaid juukseid : " Mida sa tahad ? " " Veidike rääkida . Und ei tule . Ma lubasin sulle ju jutustada paruness Beckendorffist . Ning sellest , kuidas ta võlus ära Maksim Gorki ja Herbert Wellsi . " " Oh , ma olen nii väsinud . Homme on ka päev . " " Tean : nii lausus juba Taani kuningas Waldemar IV Atterdag . Aga eestlased ütlevad , et ära viska tänasida toimetusi homse varna . " Aga voorusliku Merle Puiga linalakkpea kadus akna nurgast ning kardin langes tagasi . Ust ei tehtud lahti . Pidin minema tagasi kollasesse tuppa . Nagu oleksin ikka veel karjapoisi eas . Nagu poleks mul midagi jutustada . Hommikul külastas Põrgupadrikut naabrieit Ussivälu Taali . Seekord polnud tal kaasas musta kukke ohvriloomaks , ainult korv käevangus . Ütles , et tuli vaatama , et kas siinkandis puravikke või pilvikuid leidub . Korvis ei lebanud küll ühtegi seent . Kuid maainimesel ei kõlba ilma põhjuseta naabri juurde sisse astuda . Nii ka kõõrdsilmne Taali küsis rehealuses meisterdavalt Tarmolt , et kas Põrgupadrikul on heina tehtud . Et tal olevat vähevõitu – palju üks naisterahvas ikka niita jõuab . Aga loomasöödast hoopis rohkem näis vanamoori huvitavat teine asi : " Mis mängu seal Seenekõrves tehasse ? Plats paljaks kooritud ja kivid ringi seatud . Nigu vanaste karjapoisid asjatasid . Vai hakkate kurni mängima ? " Tarmole ei meeldinud vastata , kuid ta polnud ka teatris õppinud improviseerima ning kohmas : " Eks sinna püüta teha hiit , et inimesed võiksid ka metsas palvetada ega peaks kaugele kirikusse sõitma . Talvel tuiskab tee nii täis , et autoga ei pääsegi liikuma , aga hobuseid enam pole . " " Võeh , siis on see mõni uus usk , kui puude varjus palutasse jumalat . Siinkandis on teada küll adventiste ja nelipühilasi , aga nemad lageda taeva all ei jutlusta , vaid ikka katuse all Ainult ristimist tehasse jões , vanasti pühas Ungru jões , aga nüüd tuleb mõne lähema veekoguga läbi ajada . Sest see pole õige ristmine , kui kolm tilka vett sülelapsele pähe pillatakse . Ristmist peab inimene ise soovima ning siis peab ikka kogu ihu märjaks kastetama , " õpetas naabrieit Taali ning sügas oma nina kõrval kasvavat soolatüügast . Siis hakkas tal kiire ning ta tegi minekut ilma kopliväravast seenemetsa pööramata . Ilmselt oli see maakuulamiskäik . Järgmisel õhtupoolikul peatusid Põrgupadriku tara taga kaks lamavoivankrit , mõlemal kari inimesi peal . Kuid õue ei astunud keegi , vaid mustad hobused seoti väravapostide külge kinni ning kogu seltskond ronis maha . Kalavenelase habemega vanamees haaras esimesest vankrist pika tüvikuga puuristi ning kogu seltskond suundus meie tallatud rajale , mis viib jõe äärde . " Laske Keri Ott ette , " kuulsin tuttavat naishäält . Heitsin täpsema pilgu tulnutele ning leidsin nende hulgast Ussivälu Taali . Tal oli selles kambas mõjuvõimu , sest pruuni habemega ristikandja vanamees saadetigi rongkäigu etteotsa . Hanereas astudes ning kurvatoonilist laulu kõõrutades kadus ristikäik põõsaste vahele . Uudishimu ajas mind neile aupaklikus kauguses järgnema . Lahkusuliste kolonn peatus meie supluspaigas suure kivi kõrval ning kõik kängisid seal oma jalad lahti . Silme ette kerkis pilt Türgimaa reisilt , kui muhameedlased jätsid oma jalatsid mošeeseina äärde ning pesid enne pühakotta astumist oma varbaid . Eks nii islam kui ka kristlus pärine mõlemad Vahemere idakaldalt ning on teineteiselt usukombeid laenanud . Katoliiklased ja luterlased ei kartnud oma jalatsitega templit määrida , ent eks lahkusulised tahtsid neist millegagi paremad olla ning täpsemalt Moosese eeskirju täita . Siis heitsid lahkusulised seljast ka kõik suuremad rõivad ning mähkisid endid valgetesse linadesse . Jões ootasid neid ristiga habemik ja Ussivälu Taali , mõlemal pühalikud ilmed näol . Valged kogud sumasid ükshaaval nende ette ning Taali surus ristitava pea vette , pruuni habemega mees tegi parema käega ristimärgi ning pobises mingeid sõnu . Mida just , seda ma ei kuulnud – pidin ju hoiduma eemale põõsaste taha , et mitte rituaali segada . Tseremoonia kordus samasuguselt ka teistega . Ristitavad olid peale ühe naised , enamasti vanaeided , kuid ka paar teismelist näitsikut oli hulgas . Üks häbeliku näoga kollasejuukseline poiss oli samuti sattunud sellesse seltskonda ning ta tõrjuti kaugemale metsa , kui naised hakkasid end linadest vabastama ning kuivi hilpe selga tõmbama . Nägin säärast vaatemängu esmakordselt ning see mõjus kummaliselt . Oleksin tahtnud naerda , kuid ei julgenud . Kuigi redutasin üksi sarapuupõõsas ning mind ei võidud näha . Vaevalt oleks neid eitesid tavalises elus suplema saadud sundida , aga nüüd astusid nad kõik kõhklemata voogudesse . Jõgi voolas loiult ning vesi oli soe , kuid ikkagi polnud talunaised harjunud vette minema . Hea , kui nad end laupäeviti toobris pesid – Läänemaal leidus saunu vähe . Minu üllatuseks ei suundunud vastristitute seltskond tagasi Põrgupadriku värava ette , vaid rongkäik pöördus teisele metsarajale . Distantsi hoides järgnesin neile , kuid ei osanud aimata ohtu . Kui sööstsin inimhulgast läbi Hiiemäele , oli meie pühapaik juba rüüstatud : hiljutiistutatud noor tamm maha murtud ning labürindikivid laiali pillutatud . Tormasin künkale ja karjatasin : " Mida te , hullud , teete ? ! Teil pole mingit õigust , see pole teie maa ! " Kuid usumäratsejad ei teinud minust välja , vaid nende jada hakkas tagasi liikuma . Leidsin kätte Ussivälu Taali , keda lahkusulistest ainukesena tundsin . " Mispärast ? Miks see hiis teid pahandab ? Usklikud peaksid ometi üksteise suhtes sallivad olema . . . " Aga kõõrdsilmne Taali oskas minust mööda vaadata ning mühatas vaid vastuseks . Lahkusulised jõudsid enne mind Põrgupadrikule ning istusid kohe oma vankritele . Enne kui ma Tarmo ja Aolille koplivärava tagant seenemetsast üles leidsin ning koos nendega üle õue tormasin , oli ristiretkekaravan kadunud . Hommikul läksime üksmeelselt Hiiemäge taastama . Kive tassisime jõekaldalt juurde ning labürindi ehitasime endisest uhkema üles . Kuid uut tamme ei saanud kohe istutada , sest keegi ei teadnud sobivat noorukest puud . Aga see ei teinud muret , sest Läänemaa metsades kasvab tammi rohkem kui mujal Eestis – tuleb ringi hulkudes ainult silmad lahti hoida . Põrgupadrikul andis Merle igale inimesele paar meetrit punast lõnga , et kõigil oleks võimalus sobivat istikut tähistada . Siinsetes ääretutes metsades pole säärane abinõu sugugi ülearune – olin ju isegi esimestel päevadel osanud ära eksida . Kui olime lõpetamas kiiruga lauale otsitud lõunasööki , veeres õue tuttav tulipunane " Lada " . Eks saabuja olnud meie tuttav ajaloolane , kuid sedapuhku ei toonud ta kedagi kaasa . Kohe , kui Riho oma kirevate kilekottidega verandalävele ilmus , viskas Ulvi talle tervituse järel küsimuse " Kas leidsid ? " " Eks ikka , " noogutas ajaloolane iseteadlikult , kuid pigistas kohe suu kramplikult kinni , et me midagi teada ei saaks . Kui Ulvi hakkas lauda kraamima , üritasin Paakspuuga Tallinna uudistest juttu teha , et ehk muu vestluse seas poetuks ka mõni sõna salatud teemal . Ent peatselt ilmus meie juurde telenaine ning tõmbas arhivaari punasesse tuppa ja sulges hoolikalt vaheukse . Siiski tahtsin Paakspuu ettevõtmistest aimu saada ning peale lühikest koputust astusin kähku nende tuppa ning jõudsin kuulda sõnu : " . . . neiupõlvenime sain instituudist . . . " Ulvi tõmbas sängiserval istuvat meest käisest ning too vakatas poolelt sõnalt . " Vabandust segamise pärast , aga ehk tõite linnast ka mõne ajalehe kaasa ? " Mulle visati öökapilt kimp trükisõna ning mul polnud põhjust kauemaks punasesse tuppa jääda . Paakspuu lausekatkend pani mu mõttejooksu siiski liikuma . Kelle neiupõlvenime otsiti ? Ehk mõne Põrgupadriku külalise oma ? Ulvi oma polnud tal vaja , Aolillel polnudki teist nime , ka Merle oli viidanud oma preili-seisusele . Jäi üle ainult proua Piia Roost . Kas ma peaksin teda hoiatama ? Kuid mille eest ? Ega ma isegi teadnud midagi . Võisin vaid oletada , et punase toa inimesed nuhivad tema minevikus . Ent mida nad sealt otsivad ? " Suvejuttude " - intervjuus oli Piia vältinud mainimast oma endist nime , isegi sünnitalust püüdis vaikides mööda minna . Ta tahtis tõepoolest minevikku viivat ust kinni hoida . Nüüd nähtavasti oli Paakspuul õnnestunud õigustada oma ajaloolasetiitlit ning ust möödanikku paotada . Rassimine Hiiemäel oli pannud asjaosalised higistama , soov sauna saada tundus põhjendatuna . Enam ei seisnud ükski uks lukus ning ma võisin hakata kerisega raudahju kütma . Parajaid puuhalge oli Tarmo küllaldaselt valmis lõhkunud , tuli vaid paluda Merlet , et ta oma asjad mujale tõstaks . Tegin kasevõpsikust ka mõned värsked vihad . Enne kui keris särtsuma hakkas , tekkis vaidlus sauna kodukorra kohta . Kangem sugupool soovis saaremaa sauna , daamid tahtsid end näidata häbelikena ning tõstsid häält meeste ja naiste ühisvihtlemise vastu . Kõik poleks muidugi ka korraga lavale mahtunud , saunalisi tuli kuidagi nagunii jaotada . Et pikkade vaidlustega kõige kuumemat aega mitte ära jahutada , kehtestas Tarmo peremeheõigusega järgmised eeskirjad : a ) lavale lastakse korraga kaks inimest ning kummalegi antakse üks viht ; b ) vihtlemise elavdamiseks moodustatakse loosimise teel segapaarid , daamidel on eesõigus liisku heita ; c ) saunaseanss kestab tund aega ; d ) määratud tunni jooksul on õigus saunast lahkuda ainult kaevu juurde või jõe äärde külma vee saamiseks . Tarmo tegi veel ühe viisakusžesti ning lubas saunatamist alustada kõige eakamal daamil , proua Roostil . Piia tõmbas endale loosiga partneriks kõige kogukama mehe ning vihtlemine võis alata . Kaminatoa ja pesemisruumi vahel polnud klaasust , lavale andis päikesevalgust vaid tilluke aknaruut otse lae all – nii puudusid vihtlejate piilumise võimalused . Ettekujutust võis luua vaid häälte järgi , aga needki osutusid väheütlevateks . Kaminatoa aknast võis näha , et umbes poole tunni järel tormas ihualasti Toober õue ning kaevukook kummardas mitu korda ämbrit vee järele . Täpselt tunni aja pärast kolgiti vaheuksele ning saunalinadesse mässitud vihtlejate esimene paar ilmus teiste juurde , näod punetavad ja juuksed sassis . Piia ilme ei reetnud mingit emotsiooni . Aga teistel polnud mahti teda usutleda , sest uus vahetus oli vaja saata leili saama . Vanuse poolest järgmiseks daamiks osutus Ulvi ning loos laskis temal truuks jääda senisele partnerile Riho Paakspuule . Nende vooru aegu kuuldus ukseavamist poole tunni järel ning normiaja järel polnud leiliruumis kedagi . Ju nad olid jõe äärde lipanud – mis see pool kilomeetrit siis ära ei ole . Kolmas daam oli Merle , kellel jäi valida vaid kahe mehe vahel . Ma ei tea , kas Tarmo tegi liisuheitmisel sohki või mitte , igatahes sattusin partneriks mina . Lasin tütarlapsel esimesena leiliruumi astuda ja seal end paljaks koorida . Ise hautasin pesemisruumis veeämbris pikkamisi kasevihta . Siis pidin minagi lavale astuma . Merle istus kerisest kaugemal nurgas , väikesed rinnakumerused pilgule avatud , viht süles . Suveõhtud on pikad , ka leilikubriku ahtast aknast langes lavale ikka veel rohkesti valgust . Kujutlegem nüüd sisseastujale avanevat pilti : üleni ühtlaselt roosa neiukeha ruugete höövellaudade taustal , heledad rukkikarva juuksed kammidest vallandatuna õlgadele langemas , sinised silmad valvsalt vahtimas , roheline kaselehtedepahmak maskeerimas naise kõige peidetumat kohta , käed nõutult vihatüvest kinni hoidmas ; ümmargused , vaevu eristuva varjundi võrra tumedamad põlved varjamas sissepääsu keelatud territooriumile , kümme korrapäraselt lõigatud küüntega varvast toetumas lava vaheastmele ; varbad valvsalt valmis keha püsti tõstma , ka õlgades avaldumas varjatud liikumisvalmidus . Kuidas mina pidin käituma ? Kas rahumeelselt lavaserval istuma ning vihaga oma karvapuhmast väljaulatuvaid tolgendeid varjama ? Et rõhutada sugupoolte võrdsust . Või kasutama meessoo algatusõigust ? Ma leidsin kolmanda tee ning kupatasin kopsikutäie vett kerisele . Kitsuke lavaruum pahvatas kuumust täis , auruloor varjas tütarlapse rinnad ja näo . " Ai , kõrvetab ! Mis sa , hullvaim , teed ! " Tõrjuv , pelglik vaikus oli murtud , pingeline hoiak kadus . Istusin lava ahjupoolsesse serva ja äigasin vihaga paar korda üle abaluude . Leili tundus alustamiseks tõepoolest liiga palju olevat . Viskasin järgmise kapatäie vett hoopis naabri tissidele ja õlgadele . Tüdruk kiljatas , kuid jahutus mõjus ilmselt leevendavalt . Ta ei riskinud ikka veel vihta oma üsalt kergitada ning vaatas mind nurkakäsutatud koolilapse pilguga . Kuid nurkapandud teavad oma rolli ning ka Merle püsis laval – ei hüpanud alla veetõrdusse ega pagenud välja . Ängasin kerisele vaid pool kopsikut vett , kastsin oma hõrgutavalt lõhnava oksapundi uuesti märjaks ning hakkasin mõõdukate löökidega naabrinna ülakeha sahmima . Ta pööras mulle vastu oma turja , lavanurgas istuvana polnud tal kuhugi taganeda ning ma vihtlesin ta piha punetama . Selleks olid ju vihad köidetud ja saun köetud . Ainult naabrus võis tunduda harjumatuna , kuid sedagi ainult alastioleku mõttes . Me polnud ju mingid võnnuvõõrad , vaid nädal aega seltsinud ning seega mitte ainult teretuttavad . Merle oli ju mind portree jaoks pilguga üdini läbi uurinud , me olime jõudnud vaielda nii elu kui ka kunsti üle , olime hakanud sinatama , ma olin teda suudelnudki . Me olime kiirendatud korras tundmaõppimiskursuse läbi teinud – ajajooks on kõikjal kiirenenud . Miks siis mitte ka tutvumisel ? Ulatasin oma viha tüdruku kätte , et ta ka mind sahmiks . Merle üritas küll algul raskelt lüüa , võttis appi koguni teise käe appi , kusjuures ta häbemekarvu varjav viht kukkus maha . Ta oli juba nii tümitamishoos , et ei läinud seda üles korjama . Aga kui raskelt suudab naisekäsi meheturja ikka lüüa , kui ta pruugib ainult viha ladvapoolset otsa ! Ent Merle ei taibanud või ei tahtnud vihta teistpidi keerata . Ega mind olnudki põhjust millegi eest nuhelda . Meeste eesõigus on rünnata , naiste tarkus õigel momendil alistuda . Ma olin saunalavalgi viisakalt käitunud . Lõpuks libistas Merle end minust eemale ja viskas rootsikuks taotud viha meie vahele : " Ma pole saaremaa saunas käinud ega tea , mida peab veel tegema . " " Aga mina olen ja tean ! " laususin ja küünitasin käed tüdruku pihta embama . " Ei tohi ! Ei tohi üle viha tulla . Viht olgu nagu mõõk Tristani ja Isolde vahel ! Mäletad ometi Tristani ja Isolde lugu ? " " Miks ma peaksin mäletama ? " " Sa oled Tartus filoloogiat studeerinud ning teile õpetati ka keskaja kirjandust . " " Aga ma õppisin stagnaajal , kui kõike tehti poolikult , " valetasin ma professor Peebu peale . Armastuses ja sõjas on kõik lubatud . Pealegi on Harald Peep surnud ega saa minu luiskamisest teada . Rabeldes libises ka teine viht lava alla . Merle oli juba mu käte vahel ning tagus mind oma väikeste rusikatega . Aga ta ei löönud näkku – see oli rahustav märk . Küllap tüdruk oleks saanud veel nüüdki end lavalt alla libistada , aga ta pidas õigeks minuga üleval heidelda . Õnneks oli lava asjatundlikult tehtud hööveldatud haavalaudadest ning meiega ei saanud juhtuda midagi paha ( kuuselauad võinuks vaiku välja ajada või pinnu tagumikku torgata ) . " Ära tee ! Ma hakkan karjuma . " " Teised peavad seda naljaks . " Tüdruk ei üritanud karjuda , vaid ta vastupanu lõtvus . Ma ei võinud enam viivitada , sest liigne rabelemine hakkas lõdvendama erektsiooni , partneri alistumine oli toimunud viimasel hetkel . Ja siis ma olin juba naise sees ning tundsin , kuidas riista jäikus tugevnes . Mul hakkas hea ning naine klammerdas käed mu piha ümber . Me hakkasime ühises rütmis õõtsuma . Hõljusin varsti nagu Kaspia lainetel , kus liigsoolane vesi keha kannab . Kuskil mängiti Raveli " Boolerot " , pillid vaikisid ükshaaval , lõpuks jäi flööt ainukesena meloodiat esitama . Kaamelid kadusid järk-järgult luidete taha . Siis tinistas keegi Sibeliuse " Valse tristet " . Post coitum animal tristis est . . . Väljast kolgiti pesemisruumi uksele . Muidugi võis tund läbi olla . Kuigi kuuskümmend minutit suudab peita endasse terve sõja – ettevalmistuse , ründamise , võidu ja kaotuse vahel balansseerimise , kulminatsiooni ja alistumise . Kui üks kapituleerub , peab teine võitma . Aga mõnes võitluses võidavad mõlemad . Hüppasin lavalt alla , valasin end tõrdust külma veega üle ning sikutasin trussikud jalga . Eesruumi kaminas olid halud söele põlenud ning grilliti vorste . Istusin tühjale toolile ning rüüpasin ulatatud õllekannu tühjaks . Kui Merle pesukojast väljus , läks sauna viimane paar – Tarmo ja Aolill . Kõrvaltvaadates ei tundunud nad sobiva paarina : Tarmo viiekümnene , jässakas ja tõmmu , mustad bakenbardid andmas näole mingit mefistolikku ilmet , aga Aolill ehk poole noorem ( sünniaastat ma ei teadnud ) , kleenuke ja habras , kastanpruunide juuste , kuid siniste silmadega . Bikiinid jätsid ta luised sääred ja põlved paljaks , rind kummitus ainult kergelt . Aga vist oli Tarmo temagi vallutanud , egas ta muidu oleks Põrgupadrikule sattunud . Vahest ihkas Aolill näitlejaks saada ning Tarmo oli talle vastavaid lubadusi andnud ? Tüdrukul ju näis mingit annet leiduvat , kõnepidamisel oli ta igatahes mõjunud , nagu oleks Valmar Adamsi retoorikakursusel käinud . Aga võibolla ta oligi Tartus ka Adamsi koolituse läbi teinud ? Heitsin kutsuva pilgu Merlele , kes punetas näost , helekollased juuksed sassis , nägu meikimata . Olin ühe tabureti enda kõrvale tõmmanud ning Merle istuski sellele . Õigupoolest polnudki muud vaba istet , Tarmo rüüpas õlut seistes . Kahetsesin , et olin vaba tabureti enda kõrvale sikutanud . Nüüd ma ei teadnud vastust küsimusele : kas Merle oleks ka ise selle minu juurde tõstnud . Ja seda ei saanud ma tema enda käest küsida . Elu pakub ikka vastuseta küsimusi , vahel väikesi , vahel suuri . Mul oli enda ja Merlega nii palju tegemist , et ei jäänud üle aega Aolille jälgimiseks . Ei oska ka järeldada , kui soojaks nende vihtlemine kujunes . Igatahes mingeid tõrkumise moodi hääli polnud leilitamisel kuulda , ka ei ilmunud tütarlaps enneaegu nähtavale . Viimasele paarile küll keegi tunni möödumisest seinale koputamisega märku ei andnud , aga vist kestis ka nende seanss sama pikalt . Aolill oli ju oma jutluses esinenud askeesi ja tsölibaadi vastu , nii et põhimõttelist takistust tal ei võinud olla . Polnud ta ka enam neitsieas ning võis Tarmolt isegi last soovida . Teadsin , et minu generatsiooni vallalistest naistest olid mitmed just edukaid kirjanikke ja teadlasi järeltulijate isadeks valinud , uskudes nähtavasti andekuse päritavusse . Varasem kirjanduslugu küll seda mõttekäiku ei kinnitanud : ei Kreutzwaldi , Koidula , C. R. Jakobsoni , Jakob Hurda , Jakob Pärna ega Eduard Brunbergi lastest olnud mingeid tuntud või teenekaid isikuid saanud . Seevastu Jannsenite perekond moodustas juba esimese kirjandusliku dünastia . Lydia Koidulale lisaks oli ju ka vend Harri raamatuid avaldanud , kuid ajajärgule mittemeeldiv baltluse ideoloogia ei lasknud tal suuremat tunnustust võita . Aga XX sajandi lõpul olid konkureerimas juba mitu kirjandusdünastiat : Hindid , Rauad , Viidingud , Sangad . . . Näitlejatedünastiad polnud küll nii laialdased , aga siingi leidus sugulasi : Eskolad , Eelmäed , Malmstenid , Mikiverid . . . Nii et küllap maksis naistel püüda oma laste isadeks ka lavastajaid . Väike Aolill polnud rahvusliku religiooni projekti unustanud . Ka järgmisel päeval käis ta usinasti Hiiemäel , et viimaseid rüüstamisjälgi kaotada ning labürinti uute kivide lisamisega arendada . Ta polnud ise usumäratsejaid näinud ega osanud neid karta . Mina aga olin näinud Ussivälu Taali ja Keri Oti fanaatilisi nägusid ning lahkusuliste kuulekust neile . Kui ma poleks olnud nii hõivatud Merle saatmisest tema maaliretkedel , siis oleksin tüdruku pärast kartnud . Pühapäeva hommikul kutsus Aolill meid kõiki Hiiemäe pidulikule avamisele . Muidugi olime nõus ning rõivastusime veidi pidulikumalt : Merle tõmbas oma lühikese kleidi asemel selga vikerkaarelikult kireva batikrüü , Piia ruudulise seeliku ja valge pluusi , Ulvi oma ratsaväelasekostüümi ning Tarmole seoti triibuline lips ette . Aolill ise haaras kaasa tumeda päevateki , mille kummassegi serva oli kootud sinimustvalge triip . Tarmo oli kunagi maininud , et oli selle pärinud oma emalt . Hiiemäel tõmbas Aolill ajakohaste triipudega teki õlgadele ning kinnitas selle lõua alt väikese viikinglaevasõlega . Selle lihtsa kostümeerimisvõttega eraldus ta muust seltskonnast . Ta astus aeglasel sammul labürindi siseringi ning alustas : " Kallis kogudus ! Kes on pärast meie eelmist koosviibimist kellegagi avalikult tülitsenud või salaja viha kandnud , palun pange oma kivi siia minu jalge ette , ning te saate oma südamekoormast vabaks . " Jutlustaja ootas mõne hetke , kuid ühtegi kivi ei toodud – ju me polnud söögilauajutluses seda Kallaste perekonna traditsiooni tõsiselt võtnud . " Austatud koguduse liikmed ! Mul on raske uskuda , et teil pole viimastel päevadel viha südames pesitsenud . Ent küllap te pole veel selle tavaga harjunud . Kuid uskuge mind , see kergendab elamist . " Ulvi vaatas vilksti Piia poole , Paakspuu vahtis mornilt maha , aga keegi ei tihanud kivi sisemisse ringi tuua . Kuigi metssigade songermu tasandamisel oli väikesi kive ümbritsevasse rohtu veerenud ning hea tahtmise puhul oleks võinud igaüks mõne neist leida . " Me oleme tulnud sel heinakuu pühapäeval siia selleks , et avada esimene uue Uku usu hiis Eestis . Esivanemate vaimude nimel kuulutan mina , Aolill Roomere , siinse pühade puudega hiie pühaks kohaks , kus kõik võivad oma südamekoormaid maha panna ning parema tuleviku lootuses palvetada . Seda pinda ei tohi edaspidi masinatega muuta , jäägu siit eemale autod , traktorid , buldooserid ja muud maaõliga käivitatud mootorid . Niisamuti ei tohi siinset pinda väetada ei keemiliste ainetega , siinsed puud ja taimed sirgugu ainult omast jõust . Praktilise abinõuna on vaja kiiresti taotleda keskkonnaministeeriumilt sellele kohale ka juriidilist kaitset ning looduskaitseobjektide nimekirja kandmist . Täpsema uue Uku usu põhikirja ja kodukorra töötab edaspidi välja Eesti hiite nõukogu , meie eesmärk on liikumine käima panna . Kes tahab astuda uue Uku usu esimesse kogudusse , tõstku üles oma vasak käsi ning hõigaku " uuu-uuu-uuu ! " Preestrinna käele järgnesid kõigi poolringis seisjate käed , kõlas ka üksmeelne tunnushüüd . " Kallid ukulased , loen sellega esimese koguduse asutatuks . Kogudusele on vaja eestseisjat , keda võiks nimetada hiislariks . Vastav sõna on ammu eesti keeles olemas , meie kohus on see unustusest üles äratada . Kuna meie kogudus on nii väike ja välja kujunemata , siis pole meil ehk õigust kohe valida hiislarit , vaid ainult tema kohusetäitja . Hiislaril ja koguduse eestseisusel on õigus lahendada koguduse tüliküsimusi ja esindada kogudust ning hiit ametiasutustes . Niisiis , keda esitatakse hiislari kohusetäitja kandidaatideks ? " " Aolill Roomere ! " hõikasin mina . Aga Ulvi hüüdis Tarmo Kahera nime . Kuid viimane taandas oma kandidatuuri ning kõik tõstsid käe Aolille poolt . Hiislar oli mõtelnud veel ühele hädavajadusele : " Kallis esimene Uku kogudus ! Uuel usul ei ole hümni ega muid vajalikke tekste . Ma olen mõtelnud , et hümni võiks tellida Veljo Tormiselt , kes tundub praegu kõige rahvuslikuma heliloojana . Sõnad saaks ehk mõnest Jaan Kaplinski luuletuskogust , ta on kõige rohkem religiooniprobleemidega tegelnud luuletaja ning propageerinud sallivust mitmesuguste uskumuste ja ka uskmatuse suhtes . Aga vähemalt meloodialoojale peaks honorari pakkuma . Mul on ettepanek , et iga koguduse liige annetaks ühe Tammsaare pildiga rahatähe – eks tema ole meil kõige rahvuslikum kirjanik . Võibolla uue Uku usu suhtes on kõige lähedasem oma maajumala esitamisega küll Mats Traat , aga tema pildiga rahasid veel ei eksisteeri . " Aolill laskis ringi käia joogitopsikul , mis täitus roheliste rahadega . Nii oli ka koguduse kassale alus pandud . Kui Aolill tegi väikese pausi , palusin talt luba omapoolseks sõnavõtuks : " Meie Hiiemägi vajab tõepoolest ka juriidilist kaitset , nagu preili Roomere äsja osutas . Hiis asub küll Põrgupadriku maa-alal ning kuulub õigupoolest Tarmo Kahera jurisdiktsiooni alla , kuid te kõik kogesite , mida usumäratsejad siin alles paar päeva tagasi korda saatsid . Eestlaste halvaks iseloomujooneks on inimlik kadedus , mis ei lase naabrite saavutusi tunnustada . See kadedus ulatub üksikisikutest koguni organisatsioonideni . Lahkusulised ei suutnud sallida uue koguduse teket ning püüdsid seda juba eos hävitada . Kuid me oleme seda veel palju suuremates mastaapides kogenud . Ja koguni riigi juhtimisel . <arv>. Aastal , peatselt pärast vabariigi väljakuulutamist saadeti , seda uut riiki propageerima ning sellele abi hankima tolle aja üks helgemaid päid Jüri Vilms . Ta hukkus aga salapärastel asjaoludel Soomes : ametliku versiooni järgi lasksid ta maha Helsingi vallutanud sakslased . Kuid seda võisid teha ka punakaartlased , kes samuti ei tahtnud iseseisvat Eesti riiki . Ent riigivanem Päts polnud asja väljaselgitamisest üldse huvitatud – peaasi , et nüüd läks võim jagamatult tema kätte . Kui hiljem muutus ohtlikuks rivaaliks Jaan Tõnisson , siis oskas Päts temagi ülekohtuselt kõrvale tõrjuda ning koguni " postimehes " sekvestri alla panna . Või võtame ajajärgu pärast Teist maailmasõda . Kui palju organisatsioone lõid pagulased – küll Eesti Komitee , küll Rahvusnõukogu , küll Rahvusfondi , küll Vabariikliku Ühingu ning ajuti oli isegi pagulasvalitsusi mitu . Ja tänapäevalgi ei suuda põllumehed liituda üheks mõjuvõimsaks parteiks , vaid konkureerivad omavahel mitme ühishuvisid eirava erakonnana . Võimulolevad pankurid kasutavad aga selle ära : ei lase põllumajandusele pikaajalist laenu ega ka riiklikku dotatsiooni anda . Ometi on see ka turumajanduse olukorras võimalik , nagu näitab meie naabri Soome kogemus . Kliima ja põllumaad on meie põhjanaabritel hoopis kehvemad , kuid ometigi ei kiratse nende põllumajandus hävimispiiril . Vastupidi – maasikate korjamiseks on vajatud abiks koguni eestlaste tööjõudu . Andke andeks , et ma religioossel koosolekul hakkasin arutama poliitilisi ja majanduslikke probleeme . Kuid kõik on omavahel seotud . Me peame targalt talitama , emotsioonidest uue koguduse loomisel ei piisa ! " Aolill tänas mind nõuannete eest ning küsis lõpuks oma hiislariõigusega : " Kas kellelgi on olulisi küsimusi või mingeid konflikte lahendada , mida tuleks kohe arutada ? " Piia oli juba minekul , kui Riho Paakspuu hüüatas : " Tuleks küll lahendada üks probleem siinse paikkonna minevikust ! " Kõik pöörasid pilgud ajaloolase poole . " On selgunud , et Põrgupadriku talu endiste peremeeste hukkumises on süüdi üks siinse koguduse liige , täpsemini küll tema perekond . " Kõik vaatasid üksteisele otsa ning ootasid täiendavat teavet . Paakspuu jätkas : " Meie võõrustaja Tarmo Kahera on tutvustanud lugu sellest , kuidas hukkusid NKVDlaste poolt sissepiiratud Põrgupadriku peremehed Kaarel ja Oskar Kuusemets . Hukkumispäeva õhtupoolikul märgati metsaservas tüdrukut , kes ütles end kadunud õhvakest otsivat . Eesti Riigiarhiivi Tõnismäe filiaalis on säilinud ning Eesti uurijatele kättesaadavaks tehtud ka NKVD ja KGB siiajäänud toimikud . Arhiivi ülevõtnud komisjon tollase linnapea Hardo Aasmäe juhtimisel on lasknud küll osa hindamatu väärtusega arhiivitoimikuid viimasel tunnil Venemaale vedada . Ehkki NKVD agentide varjunimede kartoteek oli juba enne Aasmäe aktsiooni kuhugi Venemaa põhja peidetud – võibolla Podolskisse , võibolla Tobolskisse või kuhugi mujale . Seetõttu ei saa enamasti kindlaks teha , kes reetsid metsavendi ja muid vastupanuvõitlejaid . Kuid mõningaid nimesid on võimalik teada saada ka Tallinnasse jäänud arhiivimaterjalide põhjal . Nii ongi ülekuulamisprotokollide ja muude asjaolude võrdlemisega korda läinud kindlaks teha , et vennad Kuusemetsad reetis Siina Seaver , täpsema ristinimega Sinaida , kes on sündinud <arv>. aastal Läänemaal Ussivälu talus . Teda on <arv>. aasta suvel mitu korda üle kuulatud . Kuna ta polnud algul NKVD agent , siis pole tal ka varjunime ning ülekuulamisprotokollis on fikseeritud tema õige nimi . Lasksin dokumendi tähtsamast osast teha koopia , et igaüks võiks seda teksti näha . Muidugi on protokoll venekeelne , kuid siinsed inimesed peaksid veel seda keelt mõistma . " Riho Paakspuu tõmbas pintsaku põuetaskust välja neljaksmurtud paberilehe ning laskis sellel ringi käia . Kõik võisid veenduda , et S. Seaveri nimega ülekuulatav vastas julgeolekuohvitseri küsimustele ja arhivaalist võis lugeda , et ta nimetas ka seda , et tagaotsitavad Kuusemets , K. A. ja Kuusemets O. A. on end varjanud Põrgupadriku talus ja asuvad metsalagendikul heinaküünis . Protokolli lõpus leidus S. Seaveri allkiri . Paakspuu ootas , kuni kõik olid protokolli koopiaga tutvunud , ning pistis selle uuesti taskusse . Siis jätkas : " On võimalik tõestada , et Piia Roosti neiupõlvenimi on Seaver ja Sinaida Seaver on tema ema ning on elanud Ussivälu talus . Kas seda usutakse niisama või on vajalik perekonnaseisuametist tellida Piia Roosti sünnitunnistuse ärakiri ? " Hiiemäele tekkis vaikus , kõik sihtisid silmadega Piiat . Kuid naine ei lasknud nina norgu , vaid lõi pea selga ning sähvas Paakspuu suunas : " Jah , minu neiupõlvenimi on Seaver ning selle teadasaamiseks pole vaja joosta Rahvuslike Uuringute Instituudi personaliosakonda . " " Niisiis proua Roost on tunnistanud oma päritolu ja . . . " haaras Paakspuu sõna uuesti enda kätte , kuid Piia ei lasknud tal lauset lõpetada : " Tahaksin teada , kas Ajaloo Instituudist minemalöödud Riho Paakspuu tegeles nuhkimisega juba nõukogude ajal või on ta sellise ülesande saanud praeguselt koordinatsioonikeskuselt ? " Mareki õllekõht lõi naerust vabisema , Tarmo püüdis küll oma muiet maha suruda . Paakspuu kiunatas : " Solvamine pole vastus . Argumentum ad hominem kasutamine vaidlustes on loogikareeglite vastu . . . " " Ent loogikaõpikud lisavad selles paragrahvis täiendava kõrvallause , et " praktikas kasutatakse seda küllalt edukalt " , tahtsin minagi ajaloolast tögada . Piia jätkas omakorda retoorilise küsimusega : " Mis mu vaene ema pidi siis tegema ? Ta oli vaevalt seitsmeteistkümneaastane , kui see NKVD või kuidas seda nimetada , tema kinni võttis ning pinnima hakkas . Ema oli ju koguni asitõendiga arreteeritud , ta oli metsavendadele süüa viimas , ega siis vennad Kuuseoksad olnud siinkandis ainukesed peidusolijad . Laaned ja sood on ju laiad ning pakkusid varju teistelegi , kes üle mere ei pääsenud . Ema oli esmakordselt rasedaks jäänud , tema noormees varjas end Padenurme lossi tagusesse metsa ehitatud punkris . Saage aru , ta ei võinud ju NKVDd sinna juhatada ! " " Aga Põrgupadrikule võis ? " See oli Tarmo , kes selle lause ägedas toonis hiiepuude alla paiskas . " Teda oli juba kaks päeva püssivarrastega pekstud , aga kõhtu polnud veel togitud . Siis ähvardati tema peale ässitada hundikoerad , kui ta ei näita kätte , kellele ta metsa süüa tassib . Ta oli öösel kinni võetud , kuid sõidutati uuesti õhtupoolel metsa samasse kohta ja kästi sealt minna metsavendade juurde . Seersant järgnes talle paarikümne meetri kaugusel . Kuuseoks ei märganud võsa varjus liikuvat jälitajat ja läks tagasi heinaküüni juurde . Eks siis ema pidi osutama nende Põrgupadriku heinaliste suunas , et neile ta tahtiski söögikorvi viia . Kuid tal ei lastud kellegagi kokku saada , vaid viidi tagasi metsateel seisvasse autosse . Julgeolekumehed piirasid küüni sisse alles öösel , lootes , et sinna koguneb magama rohkem metsavendi . Edaspidist te juba teate , et Kuuseoksad ei andnud alla , vaid saatsid põlevast hoonest välja vaid naised – Meeta Kolgioja ja Reet Rillo . Mõlemad viidi Siberisse ning nad said tagasi alles pärast Stalini surma . " " See on teada , sest Meeta Kolgioja ongi minu ema , " lausus Tarmo ning seletas lisaks : " Ma olen ju <arv>. aastal Tobolski oblastis sündinud ning imekombel ellu jäänud . Ema rääkis , et mind toideti kitsepiimaga , mis on lehmapiimast rammusam . Aga seda ma ei teadnud , et saatuslikku rolli mängis Ussivälu Seaveri Siina . Ent mis temast endast on saanud ? " Piia pühkis pisarad põskedelt ning lausus vaiksel häälel : " Teda Siberisse ei saadetud , kuid ta läks sellest õnnetust kohast ära Valgamaale . Harglasse , kus sellal oli Molotovi-nimeline kolhoos . Tolle kolhoosi esimees oli ainuke , kes Moskva käsu kohaselt hävitas ära pool küla , lastes hooned keskusesse kokku vedada . Nii et koduloomisest ei tulnud ka seal midagi välja ning me tulime tagasi Läänemaale . Ema on maetud Nissi surnuaiale . Palun andeks anda see halb , mida Seaveri pere on teinud Põrgupadriku rahvale . " " Ma palun Ukut ja häid haldjaid , et esivanemate vaimud andestaksid ning lepitaksid vaenuteele sattunud pered , " lausus Aolill vannutaval häälel ning lõpetas koosoleku hiies . Põrgupadrikule sammuti vaikides . Juba varem oli teada , et Ulvi oli käskinud operaator Toobril sõita Tallinnasse : metsatalus salvestatud videomaterjal vajas monteerimist . Piia Roost korjas oma asjad kokku ning istus Toobri autosse : " Hüvasti ! Olid kenad suvepäevad . " " Kas sa tagasi tuled ? " huvitusin mina . " Ei usu , et ma võiksin veel Põrgupadrikule ilmuda . Kui valusad saladused on avalikuks tehtud . See Paakspuu on tõepoolest vilunud nuhkija . " Ajaloolane oli kolmas lahkuja , tema istus oma " Ladasse " . Ulvi kuuldus talle verandal ütlevat : " Vaata siis , kas nende kohta ei leidu midagi . Me peame võitma ! " Lause jäi mõistatuslikuks , kuid polnud ilmselt mulle määratud . Furgoonimootor hakkas mürisema ja auto veeres väravast välja , " Lada " tema kannul . Pühapäeva õhtul muutus Põrgupadrikul vaikseks , lahkujad jätsid maha nukra meeleolu . Merlele tundus magamine sauna leiliruumis nähtavasti siiski ebamugavana ning ta kolis pärast Piia lahkumist aita . Õhtul asendasid Noa-laeva taevas juba tumedad vihmapilved ja hakkaski sadama . Vihm toob kaasa jahedust ning surub peale üksindustunnet , sellest ei suutnud eemale hoiduda ka linalakkjuustega Merle . Piisas nõrgast vihjest , kui ta lubas mul üle aidaläve astuda ning teki alla libiseda . Kaks keha soojendavad teineteist ning muudavad septembriöödki mõnusaks , rääkimata lõikuskuuõhtutest . Vihm sahises katusele ning isoleeris meid muust maailmast . Mõttelend võis teha segamatult tiire nii ajas kui ka ruumis . Küllap Tammaru Marigi magas suvekuudel rõivaaidas ning ootas küljesoojendajat . Aga Margus ei tulnud , tema unistused ulpisid Tiina kannul . Ent kas Mari ja Tiina magasid ühes aidas ? Kui jah , siis valvasid nad teineteist , et poiss ei jõuaks kummagi teki alla . Varitsesid ning vihkasid vaikselt teineteist , kuni lõpuks jaanitule aegu tunne raevukalt sõnadeks purskus . Ent mitu ruumi võis olla Tammaru aidal ? Draamakirjanikult ei nõuta üksikasjalikku kirjeldust , piisab paarisõnalisest kohamääratlusest . Aga kui Kitzberg oleks Tammaru rahvast romaani kirjutanud , siis oleks ta ehk informeerinud sellestki . Muidugi oli aidas mõni ruum terade hoidmiseks . Ühes salves rukis , teises oder , kolmandas kaer . Nisu vist Tammarul ei kasvatatud , kuskil pole poolt sõnagi mainitud saia või kookide küpsetamisest . Tehti ainult musta leiba , heal vilja-aastal puhastest teradest , ikaldusaastal segati aganaid ja puukoort juurde , sest kõhtu ei võinud tühjaks jätta . Musta leiva traditsioon on meil kestnud siiani , ehkki nüüdne leib on üsna hele . Jahu sõelutakse veskites ju täiesti kliidest puhtaks , pealegi segatakse nisu- ja maisiiva hulka . Aga niimoodi järgneb vitamiinidevaegus ning tuleb kunstlikult jahu retsepti muuta , sinna poolikuid teri sekka puistata , et poest võiks osta täisteraleiba . Need pätsid on tumedamad . " Kas sa oled maalinud natüürmorti leivapätsiga ? " tegin oma mõtisklused kuuldavaks . " Natüürmorti küll , aga mitte leivaga . Luulik Kokamägi õpetas , et natüürmordi esemete hulgas on olulised pudelid või muud klaasanumad , et tekiks valgusepeegeldusi . Ta ütles , et mul ei maksa eeskuju võtta Olev Maranalt , kes maalib savikausse ja puuvilju , mis on tuhmid ega sünnita probleeme . " " Aga kas sa sellele oled mõtelnud , et Tammaru söögilaual võisid ka saviliuad ja leivakannikad pinget tekitada ? " " Kuidas ? Ma ei taba su mõttekäiku . Kas sa kõneled Kitzbergi näidendist ? " " Ikka sellest . Seal ju ka moodustasid leivapoolikud ja kördikausid pingevälja sellega , et neid oli liiga vähe . Kuid tänapäeval toidunõud enam sääraseid pingeid ei loo ning Maran maalib neid asjata . Meie pingeväljad on hoopis teistsugused . " " Missugused ? " " Probleemid on vastupidisteks muutunud . Maamehed tahavad endiselt rukist kasvatada , aga sügisel on seda raske müüa . Veel läheb kõigile hinge laul " Sääl , kus rukkiväli lagendikul hõljub . . . " , aga põllumees peab nurme murelikult vaatama . Sest pagaritöökojad ei taha enam eesti jahu ning toovad ettekäändeks , et sellest ei saavat head leiba ja saia küpsetada . Kogu aeg on saadud , aga XX sajandi viimasel kümnendil järsku ei saa . Võõras vili tõrjub lihtsalt eestimaised tooted välja . " " Sul on muidugi õigus , mu vend on ka seda rääkinud . Aga ma ei oska niisugust probleemi maalikunstis väljendada . " " Võibolla seda ei saagi kunstivahenditega kujutada ? " " Kuid sa võiksid sellest ometi kirjutada . Sõna on konkreetsem kui joon ja värv . Miks sa , Neeme , ometi sellest " Postimehele " ei kirjuta ? " " Ajakirjaniku sõna on lühiajalise mõjuga , juba järgmisel päeval heidetakse leht prügikasti . " " Sellest hoolimata . Kui kõik lehed kirjutaksid , kui iga kuu sellest juttu tehtaks , siis ei saaks ju ka ministrid ja parlament probleemist mööda vaadata . " Nii me arutasime läbisegi elu- ja kunstiprobleeme vanas taluaidas , mille alusmüürile oli maalitud number <arv>. Eks see tähendas üht ajalõiku enne meid , üht esimese Eesti Vabariigi aastat . See riik tundus kuidagi muinasjutuline , meile olidki sellest jutustanud vanaemad ja -isad . Muidugi olime sellest lugenud ka Tammsaare , Metsanurga , Mälgu , Lutsu , Rohu , Sirge ja Ristikivi romaanidest . Olime seda näinud ka Ants Laikmaa , Konrad Mägi , Villem Ormissoni , Eduard Ole , Johannes Võerahansu , Nikolai Kummitsa ja Andrus Johani maalidel . Nüüd ei maalitud enam selles laadis , värvid ja meeleolud olid muutunud . Carl Sarap oli endist Eestit fikseerinud fotodel , mida on levitatud ka postkaartidena . Ent isegi seda Eestit polnud säilinud . Fotograaf Peeter Tooming käis täpselt samu kohti pildistamas , kuid on saanud hoopis teistsugused maastikud . Kus olid olnud nurmed , laiutasid silikaatkividest laudad . Kus olid olnud taluhooned , irvitasid ahervaremed . Kus olid teid palistanud vahtra- ja tammealleed , haigutas nüüd tühjus . Kus olid idülliliselt keerelnud külateed , tormasid noolena silmapiiri poole asfaltteed . Aga võibolla on meiegi aeg muinasjutuline ? Pimedat ööd ei leidu enam külaski , kõikjal säravad elektrituled . Ja mitte lihtsad lambid , vaid värvilised kirjad sõnadega SHELL , NESTE , STANDARD OIL , MOTELL , BAAR , KOHVIK , RESTORAN , KIOSK , KUMMITÖÖD . . . Maanteed ei muutu isegi keskööks autodest tühjaks , tubades väreldavad värvipilte väiksemad ja suuremad ekraanid , nii õuedes kui ka metsaradadel möirgavad muusikamasinad ; kauplused lõhnavad hõrgutavatest söömaainetest , lõunamaised puuviljad veretavad ja kollendavad salvede viisi . Riiulid on täis igasuguste helkidega pudeleid , neid pakutakse päev läbi . Miks ei maali Merle ometigi mõne baari seina , kus oleks klaasnõude vastuhelke ? Merle magas . Aolill oli leidnud metsast noore , vist seitsmeaastase tamme ning me olime selle eile istutanud Hiiemäele murtud puu asemele . Kuid ilm oli jälle muutunud põuaseks ning tüdruk arvas , et ümberistutatud puud peab kastma . Ta läkski pärast lõunat seda tegema . Ma oleksin pidanud temaga kaasa minema , aga " Fordil " jukerdas jälle süüde . Homme tuleb aga alevisse toidukraami ostma sõita . Narr oleks kauplusest kutsuda õllejoojaid autot käima lükkama . Nii ma kõpitsesin rehealuses mootorit , Merle oli läinud kuhugi maalima , Ulvi lesis aias võrkkiiges . Olin süüteahela üle kontrollinud ning kavatsesin sõitu proovida . Enne pidin sõrmed õlist puhtaks pühkima . Kui olin seda teinud ning kapotikaane kinni langeda lasksin , nägin järsku enda ees kahte võõrast meest . Ühel käes kärbikpüss , teisel revolver , toruots õkva minu rindu suunatud . " Peremees , ärge rabelge , tõstke käed rahulikult üles . Meil on vaid veidi leivaraha vaja , " sõnas neist vanem ja kogukam . Donnerwetter ! Välk ja pauk ! Ongi vist vennad Voitkad ? Lupus in fabula . Mis mul muud üle jäi , kui käed pea kohale kergitada . Kohe astus noorem , muhukirja kampsunisse rõivastatud mees minu juurde , laskis oma peod asjatundlikult üle mu kintsude ja tagumiku libiseda . Ta tõmbas pükste tagataskust välja mu rahakoti ning tühjendas selle pangatähtedest . Siis käsutati mind kööki pliidi ette istuma . Kõhnem röövel avas külmkapiukse ning hakkas sealt kilekotti laduma meie söögikraami : konservipurke , margariinikarpe ning juustuliistakuid . Vorsti oli järel vaid väike jupp , hoopis rohkem oli mul kahju saiapätsist ja leivakannikatest , mis leidusid puhvetikapi riiulil . " Kus teised on ? " uuris vanem vägivallatseja , kui olin avanud vaheukse ning tahtsin elutuppa astuda . Sinna mind ei lubatud , kuid mees märkas laua juures kirjatöösse süvenenud Neemet ning käratas temagi kööki minu kõrvale . Avatud otsaaknast nägi ta võrkkiiges selitavat Ulvit ning jooksis naist tabama . Peatselt istusime kolmekesi köögis ning vanem röövel sihtis oma kärbikpüssiga mind ja käratas : " Autovõtmed ! " Asi läks liiale , meie vähese toidutagavara ning rahasedelid olid nad juba omastanud – ka Neeme taskus leidunud Koidula ja Tammsaare pildiga paberid olid sunniviisiliselt omanikku vahetanud . Tegin protestivat häält : " Donnerwetter ! Autot ei anna ! Ise tahate mängida Rummu Jürit või mõnda muud õilsat röövlit , aga teete siin vaesele teatriinimesele ülekohut . " " Möla maha ! Kas saan juba võtmed ? " torkas kolmepäevase habemega ja kirjus sõjaväefrentšis vanem metsavend ning nügis püssitoruga mu lõuga . Mäletasin ajalehtedest , et Voitkad polnud seni inimesi tapnud . Kas ta tulistab ? Võtmed olid jäänud autokabiini , aga ma vaikisin sellest . Siis taipas ka röövel ise seda ning saatis noorema rehealusesse . Kohe oli kuulda mootorimürinat ning roheline " Ford " veeres veranda ette . Noorem ilmus kööki ning haaras toidukoti kätte , urisedes seejuures : " Neid ei või niisama jätta , vähemalt mehi . " " Õigus , Ülo . " kostis vanem ning lippas uksest välja . Peagi tuli ta tagasi valge nöörikeraga – küllap ta oli seda rehealuse laual märganud . Meid nööriti toolide külge , pärast seda tuli nooremale meelde Ulvilt pärida : " Ja kus siis sinu raha on ? " Vabisev telenaine osutas tagumisele otsatoale ning peatselt tuligi noorem röövel heleda õlakotiga tagasi . Ta puistas selle sisu lauale ning leidis paberite hulgast vaid ühe sinise ja kolm punast raha . " Nii vähe ? " nurises ta ning hakkas naise ülakeha kobama . Vanem vend mögistas naerda : " Ega ta mõni strippar ole , kes pistaks raha rinnahoidja vahele ! " " Mine sa tema elukutset tea . Ma oleksin nagu sihukest sihverplaati telekas näinud . " " Noh , kas on vägevad tissid ? Aga ära viida sellega aega , meil on aeg minna , " kamandas vanem ning teatas : " Naise võtame pantvangiks kaasa . Kui te tund aega rahulikult püsite ega hakka politseisse ronima , siis laseme eide lahti . Kui aga tagaajajad ilmuvad meie kannule , laseme ta maha – selleks kulub vaid paar sekundit . Kas on selge ? Ei mingit jälitamist ! " Ulvigi käed ja jalad seoti kinni ning kogukam metsavend heitis saleda naise üle õla , nagu läheks ta naisekandmisvõistlusele . Siis kuuldus väljast kaugeneva auto urramist . " Välk ja pauk ! Nagu Ameerika kriminullis , " irvitasin võimetus vihas . Hakkasime oma toole teineteisele lähemale kõigutama . Peatselt olin nii hästi manööverdanud , et mu sõrmed ulatusid Neeme randmeid puudutama . Meiegi olime televisiooni kriminulle näinud ning sealt midagi meelde jätnud . Käte lahtipusimine nõudis muidugi kannatlikkust , aga sihikindel tegevus viib ikka kuhugi välja . Paarikümne minutiga olime vabad , kuid meil polnud autot kurjategijate jälitamiseks ega politseilt abi otsimiseks . Kuid Piia jaoks parandatud jalgratast polnud metsavennad märganud ning sellega sai kiiremini edasi kui jalgsi . Enne kui hakkasin pedaale sõtkuma , jõudis Hiiemäelt tagasi Aolill . " Oh , sa tuled nagu päästeingel ! Hiiehaldjad kaitsesid vähemalt sind , meid rööviti vahepeal puupaljaks . Kui su raha alles jäi , siis tee laenu ! Äkki trehvab maanteel nägema mõnda taksot . " Uku koguduse korjanduskarp sängi all oli jäänud avastamata ning ma sain selle sisu laenuks . Ilma rahata ei saa tänapäeva inimene üldse tegutseda . Välk ja pauk ! Rooliratta taga istumine muudab inimese jõuetuks . Ma ei suutnud jalgrattal kuigi kiiresti metsast välja jõuda . Teeristidel pidin pealegi sadulast maha tulema , et jälgi uurida . " Fordil " olid ju kevadel uued tagakummid pandud ning rattamuster liival hästi näha . Muidugi , ega mõistlikul mehel palju võimalusi jäänud : ikka edasi suurteele , asfaldi peale . Metsa on mõtet pöörata vaid siis , kui tahad autot sinna jätta . Pealegi ääristasid läbi soo kulgevat rada kahel pool kraavid , millest oleksid üle saanud ainult traktorid ja krusad . Asfaldil kadusid aga igasugused jäljed ära . Ega jäänud muud üle , kui pedaalidele rõhuda ning alevisse jõuda . Kuigi arvasin kohe , et ega sest kohalikust politseist mingit abi saa . Voitkade nimetamine ajas konstaabel Aabrami siiski ärevaks . Ta haaras kohe telefonitoru ning andis alarmisõnumi Tallinnasse edasi . Sealt lubati kohe abiväge saata . Eks need Voitkad pannud kogu Eesti politsei naeruväärsesse olukorda . Vaevalt tunni aja pärast jõudiski kõigi tulede hiilates ja sireenide üürates alevisse kaks uhket ametiautot . Esimene täis politseinikke , teine mustades maskides kiirreageerimiskomando mehi . Nagu mõnes Ameerika seiklusfilmis . Ka edaspidi püüti käituda võimsaid lääne eeskujusid jälgides . Isegi urisev hundikoer oli kaasa võetud . Kuid mis jälge või lõhna võis loomgi asfaltteel tabada . Nii et etendus missugune ! Eesriie lahti , stanged üles ! Kihutasime alevist välja nii lõuna kui ka ida suunas , lootuses kuskil teeservas või kraavis rohelist " Fordi " näha . Auto kaotanuna olin politsei meelevallas . Ei võinud neile midagi soovitadagi . Nad oleksid võinud ju ka minu kuhugi metsateele maha visata . Kui jälle alevisse tagasi jõudsime , kogunes peatänavale rohkesti uudistajaid . Peamiselt muidugi igat sorti poisikesi . Mõelda vaid – mustad maskid ! Ja punaseid tulesid välgutavad autod ! Politseid ei sallita üheski linnas , ainult külakolkas võivadki nad veel muljet jätta . Üks erand siiski esineb– Briti politseinikud oma mustade kiivritega on suutnud enda vastu aukartust kasvatada . Aga nad oskavad ka viisakad olla . Meil mitte . Alevis hakati mind ülekuulamisega vintsutama . Nagu oleksin mina milleski süüdi . Kohaliku konstaabli kirjutusmasin oli muidugi vilets logu ega suutnud ühtlasi ridu lüüa , ü- ja ä-tähed karglesid kaerajaani . Peale selle näis konstaabli kirjaoskus vilets olevat . Kui Tallinna ülemus vaevaliselt toksitud lehe enda kätte võttis , vihastas ta niivõrd , et käkerdas selle kokku ja viskas laua alla . Leitnant lükkas siis ühe oma mehe masina taha ning too hakkas protokolli uuesti paberile manama . Mina muudkui seletagu jälle otsast peale , kuidas röövlid ussaeda ilmusid ja mida ütlesid . Kahju , et televisiooni kaameramees Toober oli just enne seda jama linna sõitnud – kus oleks võinud vägeva saate salvestada ! Taipasin politsei telefoni kasutada ning televisiooni helistada . Toobrit ma küll kätte ei saanud , aga vähemalt sain talle sõna jätta , et sõitku kohe Põrgupadrikule , et Ulvi Tulving on röövitud . Õhtul teataski " Aktuaalne kaamera " , et vennad Voitkad on pantvangiks võtnud televisioonirežissööri , ühtlasi pöörduti kogu rahva poole , et kui keegi kuskil neid märkab , teatagu viivitamatult . Politsei ise soovis vaikida , sest ka mustade maskide kaasahaaramisest hoolimata polnud nende ettevõtmisel mingeid tulemusi . Televisiooniteade äratas minuski veidi lootusi . Välk ja pauk ! Kõigile on teatatud nii auto mark , värv kui ka registreerimisnumber . Niisiis peavad Voitkad sellest kiiresti loobuma . Või kuskil auto üle värvima . Aga see pole enam nii lihtne . Kust nad värvi võtavad ? Vahepeal olin heietanud üpris lohutuid mõtteid . Olin mõtisklenud sellegi üle , et pean loobuma suurežestilisest lubadusest Põrgupadriku ära kinkida . Ilma autota on tänapäeval raske hakkama saada . Kuidas ma muidu Sauelt iga päev tööle sõidan ? Kui Põrgupadriku müügile lasta , siis peaks ikka nii palju kasu saama , et mõne pruugitud auto suudaksin osta . Siin ju üleskõbitud kolme toaga elumaja , peaaegu uus saun , õunaaed ning mõõtmatult metsikut loodust . Tõsi küll , mitte ühtegi järve ning asukoht pealinnast üpris kaugel . Kuid nii või teisiti , metsaröövlite sekkumine toob sellele ilusale suvele lõpu . Mind haaras äge kahjutunne , et käratasin kunstnik Merlele peale , kui ta Voitkasid pättideks nimetas . Eesti keelega on juhtunud imelikke asju , enam ei häbeneta rahvakeelseid seksuaalsõnu , kuid röövlite ja varaste puhul suruvad ajalehed peale eufemisme ! Raharöövijat hellitatakse sõnaga " pätt " , autovarast tituleeritakse " ärandajaks " . Pätid selle sõna tõelises tähenduses pole kunagi röövinud , vaid vahel viinaraha saamiseks kerjavalt kätt välja sirutanud . Pätt võib küll mahajäetud majas ulualust otsida , ja kunagi neid hüütigi paadialusteks . Sest ka paadi või silla all võis vihmavarju leida . Aga nüüd on maavanem Lepikson leiutanud koguni " liikluspäti " nimetuse , nagu võiks pätil olla muid liiklusvahendeid peale oma jalgade . Prügimäele ei viska keegi säärast jalgratast , millega veel sõita saab . Kui röövimist , varastamist ja peksmist ei juleta nimetada õige sõnaga , siis on küll Eesti riigiga viletsad lood . Eestlasi on ikka nimetatud orirahvaks . Aga et orjameelsus võiks võtta nii äärmuslikud vormid , see jahmatab . Sada aastat tagasi kaabati sakslasest mõisniku kintsu või koogutati vene tšinovniku ees , aga nüüd koguni eestlasest röövli ja varganäo ees . Välk ja pauk , ma pean ise sekka lööma ! Tegema kasvõi Linnateatri põrgusaalis selleteemalise lavastuse . Ehk Kivirähk või Toomas Kall kirjutaksid teksti , kui neile selle hädavajalikkus selgeks teha ? Siin saaks isegi naljamängu komponeerida , näiteks pättide kaitsmise ühing välja kuulutada . Kuhu võetakse vastu ainult tõelisi paadialuseid , kes pole kriminaalseid tegusid korda saatnud . Selle raevuka mõttega seadsingi aset , kui õuest kostis automürinat . Kas politsei jätkab uurimist või on röövlid tagasi tulnud ? Kas hüpata lahtisest aknast aeda või astuda tulijaile vastu ? Politsei vilkuvaid tulesid polnud näha , kuid tegemist polnud ka kadunud rohelise " Fordiga " . Nägin läbi akna , et rooli tagant astus välja hoopis mürakas televisioonioperaator Marek Toober . Mul läks järsku tuju heaks : meie käsutuses on jälle auto . Käsutasin Merle tagasi elumajja magama , ta sai enda kasutusse punase toa koos laia abieluvoodiga . Televisioonimehe paigutasin sauna , et meil oleks jõudu mitmel pool ning elumaja vallutamine ei sunniks kõiki alistuma . Toobri auto ajasime rehealusesse , mille väratid lukustasin . Võtmed jäid sohvri kätte , elumaja langemisel vaenlaste kätte ei oleks neil kohe võimalik autot hõivata . Kuid need ettevaatusabinõud olid ülearused . Muidugi polnud Voitkad nii rumalad , et oleksid tulnud meid teist korda röövima – olime ju nii toidukraamist kui ka rahast lagedad . Ei tulnud ka Ulvit ega mingeid teateid temast . Ei uskunud , et nad täidavad oma ähvarduse , kui saadame politsei neid taga ajama . Kiirreageerijadki ei näinud röövleid . Öö möödus rahulikult , ilus suvine valge öö . Aga see oli täis varjatud pinget , mis rikkus ära hommikugi . Hommikul pani Tarmo ette sõita Viljandimaale , kus Voitkad olid viimati peatunud , ning seal otsida Ulvi ja auto jälgi . Aolill soovitas enne hiies korraldada avaliku palvuse , millest võtaks osa ka alevi- ja metsarahvas . Nii saaksid kõik röövimisest teada – televisiooniklipp ei tarvitsenud ju maarahvani jõuda , sest oli ju ikka veel heinaaeg . Tuleb järele proovida , kas hiieusul leidub üldse mingit kaasahaaramisjõudu . Või on see idee koos major Kustas Utustega <arv>. aastal Kirovi vanglas hingusele läinud . Niisiis sõitsime neljakesi – Tarmo , Marek , Aolill ja mina – alevisse . Läksin koos telemehega söögikraami ostma , muidugi härra Toobri rahadega , sest röövlid olid Põrgupadriku rahast lagedaks teinud . Aolill ja Tarmo naelutasid kaupluseuksele sinise tindiga joonistatud teadaande jutluse kohta Hiiemäel . Lisaks visuaalsele propagandale tegid nad ka auditiivset agitatsiooni : Marek oli taibanud kaasa tuua ruupori ning nüüd kasutas Tarmo seda edukalt oma koolitatud näitlejahäälel . Kohalik konstaabel Aabram tölssis küll oma väsinud vanamehesammuga agitatsiooniauto juurde , kuid uue usu kuulutajad ei hoolinud temast , vaid veeresid mööda alevi peatänavat edasi . Kuulsin , kuidas Tarmo hüüdis , et nad ei riku avalikku korda ega põhiseadust , vaid teostavad ainult demokraatlikku õigust levitada oma ideid . Et kaitsta end avalikkuse toel röövlite vastu , kuna politsei ei tule sellega toime . Selline avaldus võis muidugi politseinikku vihastada , aga Tarmo oli õigesti mõistnud tema loidu iseloomu : konstaabel ei söandanud televisioonikirjadega autot peatada . Niisiis meie sissejuhatav sõu alevis läks korda . Paar uudishimulikku mutti mahutasime autosse ning meile järgnes metsa veel kolm sõidukit , hall " Lada " , pruun " Toyota " , erekollane " Volkswagen " ja lõpus üks vana krusagi , kõik muidugi inimesi täis . Autod pargiti Põrgupadriku aia taha ning me suundusime hanereas Hiiemäele . Kõik uudistasid väikest kivilabürinti , üks eit katsus isegi käega , et kas on looduslik kivi . Sissejuhatava kõne pidas Tarmo – tal Panso-koolis treenitud hääl . Rahvas seisis poolringis väiksel metsalagendikul : pensionäridest eidekesed , rätikud lõua alla kinni sõlmitud ; aleviprouad , juuksed papiljottidega lokki krussitud ; kooliplikad oma hobusesabadega ; naiste hulgas ka paar meessooesindajat : juba hommikul rüübanud traktorist , halli kitsehabemega ätike ning kaalikaks pügatud peaga poiss . Küllap neid oli kaasa kiskunud alevi igapäevane igavus . Tammsaare väljamägi ja Rakvere lossivaremed oma suveetendustega jäid liiga kaugele , Haapsallugi ei pääsenud siinsetest võsapadrikutest hõlpsasti . Inimesed kuulasid huvitatult , ainult paar adventistimutti tahtsid Tarmo Kaheralt teada , et kas uus usk mõistab hukka sealihasöömise . Kõnepidaja teatas küsijate pettumuseks , et uus usk , mis õigupoolest on eesti rahva põline maausk , ei tugine keeldudele ja dogmadele , vaid tahab arendada vabamõtlemist . Eesti rahva jõud ja tema säilimislootus ei seisa mitte tema lõhenemises , vaid elujaatava juhtmõtte ümber ühinemises . Adventistid võtsid seejärel kohe vaenuliku hoiaku : " Usk või asi ! Antikristuse jüngrid ! Küll Armagedon teid hävitab ! Viimnepäev on ligidal , kahetsege pattu , enne kui on hilja ! " Tarmo haaras sõnasabast kinni ja võttis väljakutse vastu : " Küllap seda on mitmel pool kuulutatud , et maailma lõpp saabub <arv>. juulil . See kuupäev seisab aga ukse ees , see on juba homme . Aga milliseid viimsepäeva märke on näha ? Taevas on täiesti klaar , isegi vihmapilve pole olla . Kuskil pole maavärinaid , pole tekkinud uusi tulemägesid , jõed ei aja üle kallaste ega hävita sildu . Kas siis maailm jõutakse tõepoolest hävitada ühe päevaga , kui isegi Ameerika võimsad raketid ei teinud Jugoslaaviat maatasa ega suutnud kukutada hirmuvalitsejat Miloševiči . Kui homme on viimnepäev , miks siis kõik ei palu põlvili oma jumalat ? " Adventistid ja viimsepäevauskujad tundsid end häbistatuna ja soovisid hiiest lahkuda . Osa julgemaid mutikesi keeras hiiele selja , teised jäid äraootavalt paigale . Tarmo tutvustas Aolill Roomeret kui Tartus jumalikke tarkusi õppinud jutlustajat , kes on senistes kristlikes eeskirjades pettunud ning propageerib seepärast kõrbe karjakasvatajate religiooni asemel Eesti maameeste vana usku , mille kombeid on värskendatud . Aolill keskendus oma esinemises eestpalvele röövitud koguduseliikme Ulvi Tulvingu eest . Ta vannutas ümberseisjaid , et need kuidagi ei toetaks röövleid , vaid aitaksid korrakaitsjatel jõuda nende jälgedele . Ta tutvustas lühidalt röövitud isikut ja tema tegevust ning laskus siis äsjaistutatud tamme ette põlvili , sirutas käed üles taeva poole : " Heatahtlik jumal Uku , taevaste ja maapealsete jõudude valitseja ! Anna meile tagasi sinu kummardaja ja su õiglast meelt uskuv koguduseliige Ulvi ! Lase vabaks ja ära hoia teda kurjade inimeste meelevallas . Kui ta ongi millegagi pahandanud sind või oma kaasinimesi , siis anna talle andeks . Nagu me tahame andeks anda oma ligimestele , kes on halva mõtte või kurja teoga meie vastu eksinud ! " Hoolimata palvetaja kleenukesest kogust ja nõrgast häälest jättis ta esinemine mõjusa mulje . Kristlastel on küll kästud kujutella peaingleid Miikaeli ja Gabrieli meestena , kuid ikkagi on harjutud ingleid silme ette manama õrnade , neitsilike naisolevuste kujul . Kas ei võinud väike musta seelikuga tütarlaps Aolillgi näida inglina ? Ta õblukesed , klaverimängijasõrmedega käed mõjusid maagiliselt , ta pikad , keskelt lahkukammitud juuksed lõid tuuleiilis hõljuma . Rahulolematud viimsepäevakuulutajad olid vahepeal lahkunud . Ka ülejäänud hiielised asusid hanereas Põrgupadriku poole minema . Sohvrid istusid jälle rooli ning panid autod mürisema , võttes koosi tagasi alevi poole . Viimane , suur vene krusa ei tahtnud käima minna ning jäi teistest hilisemaks . Sohver oli tõstnud kapotikaane üles ning kontrollis aku kinnitusjuhtmeid , kui teekäänaku tagant ilmus nähtavale punapäine naine , kilekott käe otsas . " Ulvi , kadunud Ulvi ! " hüüdsime peaaegu kooris . Meie üllatushõiget kuulsid ka krusasistujad ning neelasid oma pilkudega tulijat . Ja siis karjatas üks autosistuja : " Tõepoolest , palve mõjus ! Võimas usk see uus maausk . " Veoauto hakkas urisema ning viis endaga kaasa sõnumi Uku usu imeteost . " Kui te peate seda nii tähtsaks , eks ma katsun täpselt jutustada . Mind visati nagu jahukott auto tagumisele istmele , käed ja jalad kinni nööritud . Aga silmi polnud mul esialgu seotud . Võisin märgata , et sõitsime mööda metsaradu välja asfalteeritud magistraalteele . Aga enne seda tegid röövlid lühikese peatuse ja sidusid mu silmad musta rätikuga kinni . Püüdsin vehkimise ja trampimisega märku anda , et mu käed on väga kõvasti kinni nööritud ning jäävad kangeks . Vanem ühmas : " Las olla ! " Suurteele jõudmisel sain siiski niipalju aru , et pöördusime paremale , see tähendab lõunasse . Ei tea , kui kaugele sõitsime , kuid igatahes tegime veel paar pööret , esimest korda paremale , teist korda vasakule . Kuskil metsas tehti peatus ning mul seoti nii jalad , käed kui ka silmad lahti . Sest mida ma võisin ikka näha ? Täitsa harilik männisalu . Ühel pool läbipaistmatu paarikümneaastane istandik , teisel pool pruunide tüvedega palgimets . Röövlid olid näljased ning tegid söögipeatuse . Kusagil lähedal pidi olema jõgi või järv , igatahes noorem , Üloks hüütud mees tõi kastruliga vett ning väikesel lõkketulel keedeti teed . Kohvi ei paistnud neil olevat , nad ei olnud vist märganud poolikut " Gevalia " pakki Põrgupadriku köögikapis . Ka mulle pakuti süüa , aga ma ei võtnud suutäitki . Ütlesin , et alustan näljastreiki . Nälgin seni , kuni mind vabaks lastakse . Noorem tahtis mulle saia suhu toppida , aga vanem ühmas jälle : " Las olla ! " Televisioonis näidatud fotoroboti joonistued Voitkadest on üpris mannetud , nende järgi küll mehi ära ei tunneks . Pealegi muudavad nad oma väljanägemist . Sealsamas peatuskohas kraapis vanem röövel pärast õgimist oma näo nädalavanusest habemest puhtaks ning hakkas väga sarnanema noorema vennaga . Seljas oli tal kampsun , aga sealsamas autos vedeles ka kaitsevärvi sõdurifrentš , mis annab mehele hoopis teise ilme . Nas kisuvad küll kõvasti suitsu , " Bondi " ja " Bentonit " , aga alkoholi ei pruugi – kardavad purjuspäi sisse kukkuda . Aga aastaid naisseltskonnast eemale olnud , ei oska nad suud vaos hoida – ropendavad hirmsasti . Kuid see võib tulla ka puudulikust seksuaalelust . Eks tänavaplankudelegi kirjutavad rõvedusi poisikesed , kes pole veel naist kogenud . Aa , austatud daamid ootavad pikisilmi , et kas ma vägistamisest söandan jutustada . Ma ei tea , mida nad on teiste pantvangidega teinud . " Õhtuleht " olevat ju üht röövitud naist isegi intervjueerida saanud . Ei , austatud daamid , sellest rõõmust pean teid ilma jätma . Kinnitan , et mind ei vägistatud . Te ei usu ? Ma ei saa küll millegagi oma sõnu tõendada . Muidugi , eks see oleks jälk olnud , metsamehed ju lehkavad – teab kunas viimati saunas käisid . Ma ei tea , kuhu nad kiirustasid või mis neil plaanis oli . Pärast söömist seoti mul jälle suu ja silmad kähku kinni ning me kihutasime edasi . Minu arusaamist mööda ikka lõuna suunas . Siis pöörasime vasakule , aga missugusele teele , seda ma ei tea . Õhtul tehti kuskil metsas jälle peatus ning mind vabastati köidikutest . Meeste vahel tekkis vaidlus : noorem tahtis mind edasi vedada , vanem käratas talle : " Sa kuradi hoorajäär ! Ikka oma nikunäljaga ! " Lugupeetud daamid , vabandage väljenduse pärast , aga ma püüan täpne olla . Nad astusid eemale ja lõpetasid oma vaidluse vaiksemalt , nii et ma ei kuulnud sõnu . Igatahes astus vanem , küllap see Aivar , minu juurde , tõmbas plaastri mu suult ära ning käratas : " Lase jalga ! " – " Kuhupoole ? Kus me asume ? " küsisin mina , aga mulle ei vastatud midagi . Nad sõitsid lihtsalt edasi ning jätsid mind pimedasse metsa üksi . Siis hakkasin tõepoolest nutma . Kuid ma ei võinud sinna jääda – ööd on ikkagi jahedad . Nagu mäletate , oli mind päevitamiselt kinni võetud . Sain mahti vaid suvekleidi bikiinidele peale tõmmata , ei muud . Laanes pole muidugi ühtegi teeviita , peab vaistule lootma . Kuid metsarajadki hargnevad ja ristuvad . Öösel kõige pimedamal ajal jõudsin asfaltteeni . Mul polnud mingit aimu , kus asun . Ei teadnud isegi maakonda ega ka suunda , kummale poole astuda . Loojunud päikese kuma järgi üritasin kõmpida lääne poole . Hommikuks jõudsin kuhugi kolhoosikeskusesse , mis oma vanade kivihoonetega näis endine mõis olevat . Olin nii väsinud , et läksin heinaküüni ja langesin unne . Kui ärkasin , aeti lehmi laudast karjamaale . Ent läbisegi liikus nii punast kui ka mustavalget karva veiseid , nii et ikkagi osanud määrata , kas tegemist on Põhja- või Lõuna-Eestiga . Karjuselt küsides sain teada , et asun Pööravere mõisas . Sõiduraha polnud mulle jäetud , nii pidin hakkama maanteel hääletama . Nagu kiuste osutusid esimesed autojuhid naisterahvasteks , need mind peale ei võtnud . Lõpuks viis üks furgooniga talumees mind Pärnu-Tallinn teele , kuid mul polnud mõtet temaga Aresse sisse pöörata . Tallinnasse suundujaid oli varahommikul siiski mitu , sain kohe ühe ropsuga Pääskülla . Ent mulle ei tähendanud see pääsmist , vaid ma pidin minema politseijaoskonda oma seiklusi seletama . Igasugune ülekuulamine ja protokollikoostamine on tüütu , alles paari tunni pärast jõudsin koju , et võtta vanni ning saada raha – ilma on raske rännata . Siin ma siis olen . " Ulvi jutustus äratas Tarmos uusi lootusi auto tagasisaamiseks . Telenaine oli muidugi väsinud ning teda kaasa meelitada tundus julm . Panime ta punase toa pehmesse abieluvoodisse magama . Põrgupadriku peremees võttis kaaslaseks Mareki ning nad kahekesi kihutasid väravast välja . Neil oli ju teada konkreetne koht – Pööravere . Võibolla on metsavennad auto kuhugi sinnakanti maha jätnud . Nad võisid ju küll uued registrinumbrid külge kruvida , kuid sellest on maskeerimiseks vähe . Televisioon kordas tänagi Tarmo Kahera " Fordi " tunnusmärke , eriti selle juhipoolsel uksel olevale teatriembleemile tähelepanu juhtides . Selle ülevõõpamine oleks metsas üpris tülikas . Kõigepealt peab hankima autovärvi . Seda on küll saada suuremates tanklates , kuid rohurohelise autoga sinnailmumine on riskantne . Rohelised autod pole nii levinud kui valged , mustad ja punased . Ainult valget värvi on lihtsam saada , sellega värvitakse taludes uksi ja aknaraame . Kuid ainult rohelise auto üht ust üle värvides ei kaoks auto eripära ikkagi ära . Nii et varastel on omad ja politseil omad probleemid . Kuid igatahes on Voitkad kogenud sõitjad ega tarvitse rumaluse tõttu kraavi kihutada , nagu jumbudest autovarastega on sageli juhtunud . Nii et kui politsei oskuslikult tegutseb , võib Tarmo tõepoolest oma teeneka sõiduki tagasi saada . Sellist aktuaalset probleemi arutasin Põrgupadrikule jäänud Merle ja Aolillega . Tuletasime meelde loetud kriminulle , küll Hercule Poirot' , küll Nero Wolfe'i nupukaid jälitamisvõtteid ja kurjategijate tabamisi . Otsisin Tarmo riiulilt üles Sidney Sheldoni pooliku kaanega kriminulli . Äkki leidub selles mõni hea jälitamisidee , mille peale kohalik politsei ei tule ? Igatahes on Sheldon märksa tänapäevasem ja nupukam krimkadeautor kui liiga standardiseerunud Agathe Christie või Georges Simenon . Olgugi et Simenon pidi olema maailma kõige loetavam autor , kes nõukogude edetabelites oli esimest kohta pandud jagama ei kellegi muu kui Vladimir Iljitš Leniniga . Tarmo koos Marekiga ei jõudnudki õhtuks koju . Väsisime neid oodates ära : vaatasime päevauudiseid ja järjekordset Ameerika seiklusfilmi , mis oma osavalt doseeritud põnevusega ajas tüdrukute meeled ärevile . Ehk on Tarmogi koos televisiooniautoga röövlite kätte langenud ? Tarmo on ju boheemlaslikult hooletu , võib jätta parkimisel autouksed lukustamata – mis viga igal möödaminejal sõidukit ära ajada . Peale Voitkade luusib ringi teisigi autothimustavaid inimesi . Ei tahtnud kuidagi magama minna , pidasime vajalikuks veelgi oodata ning vahtisime ära ka kesköise õudusfilmi . Hitchcock on oma ala meister ning ajas tüdrukud paanikasse . Nad ei julgenud üksi magama heita . Aolille pikkade sõrmedega käsi haaras mu varrukast kinni , ta anus , et ma saadaksin ta läbi pimeda köögi sinisesse tuppa . Astusime sinna ning ma vajutasin elektrilülitile . Valgus lahvatas põlema ja näitas korralikult koristatud diivanit . Päitsis lebas Agatha Christie " Surm Niilusel " . Jällegi hirmuromaan . " Ma kardan , " sosistas Aolill ning haakis end tugevamini minu käevarre külge . " Mul on halb aimdus , et mingi oht varitseb kuskil . Millegipärast tuleb kogu aeg meelde Sütiste värss " Mind sunnib mitmekordse jõuga tööle / üks paisuv aimus oma kurvast lõpust . " " Ukselink vajus alla ning pilgu ette tekkis järjest laienev pimeduse nelinurk . See oli ainult Merle , kes tuli vaatama , kuhu ma nii kauaks jään . Ta heitis meile armukadedust täis pilgu . Ma kiskusin oma käe Aolille haardest välja ning pöördusin teise naise poole . Kunstnik liibus omakorda mu rinnale ja sosistas : " Ma kardan . Keegi on esikus ja pillas midagi maha . . . " Merle võbeles must kinni hoides , Aolill värises sammu kaugusel . Ma pidin näitama , et olen mees . Läksime kõik kolmekesi läbi köögi ja ma tõmbasin järsku vaheukse lahti . Esikus polnud kedagi , kuid keset põrandat lebas purunenud lillevaas . Pruunika glasuuriga kaetud ümmargune , kõrge kaelusega keraamikatoode , mis oli muutunud üheks suureks ja kümnekonnaks väikeseks tükiks . Astusin neist ettevaatlikult üle ning sikutasin välisust : see oli nii lukus kui ka riivis . " See sai olla vaid poltergeist , " püüdsin tütarlapsi rahustada . " Poltergeist ? Kes see on ? " tahtis Merle teada . " Poltergeist on purustav vaim . Kodukäija , kes lõhub nõusid . " Vaikus suurendab hirmu , rääkimine rahustab . Ma pidin meenutama Eiseni tähelepanekuid rahvauskumustest , igatahes pidasin vajalikuks kõnelda , et mitte lasta tekkida masendaval vaikusel : " Kodukäijad võib esineda vanades majades , kus keegi on tapetud või muul ebaloomulikul viisil surma saanud . Tallinnas on kodukäijaid kohatud Laia ja Pika tänava ning Lühikese jala hoonetes , põhjalikumates turismijuhtides on isegi täpsed aadressid kirjas . Aga ka Põrgupadriku kunagised peremehed on hukkunud ebaloomulikul viisil . Heinaküünist pole midagi järel , nii et nad võivad tulla selle asemel majja , kus nad kunagi on elanud . Ennast meelde tuletama , et neid ei unustataks . Võibolla ihkavad nad kättemaksu ? Veritasu , mis oli muinas-Eestis veel laialt levinud . Aga kuidas me saame kätte tasuda sellele NKVD soldatile , kes küüni põlema pistis ning on seega kõige otsesem süüdalane ? Me ei tea ju selle mehe nime ega saa teda üles otsida . Pealegi on ta poolesaja aasta jooksul võinud palju kordi ära surra . Nii et ma ei tea , kuidas kodukäijatest vabaneda . Ameerika filmides on küll näidatud , kuidas pastorid ekssortsismitseremooniatega vaime välja ajavad . Aolill , ehk on sullegi Tartus õpetatud , kuidas kodukäijatest lahti saada ? " Tütarlaps raputas pead , aga mu kommentaar oli teda veidi rahustanud , ta ei värisenud enam . Ju siis ei seisa rahvaluulekursus tarbetult filoloogide õppeprogrammis . Ma olin Udo Kolga juures saanud hinde " väga hea " . Kolk oli küll ilma akadeemilise kraadita , kuid üpris üksikasjaline küsitleja . Ootus ja pinge valitsesid Põrgupadriku talus üle poole päeva . Merle ei söandanud metsa maalima minna , vaid lehitses sõjaeelset ajakirja " Maret " . Olin need mõned päevad tagasi pööningult leidnud ning suvitavatele naistele võrdlemiseks toonud . Et kas tunduvad sisukamad kui nüüdisaja " Anned " , " Stiinad " ja mis nad kõik on . Mina ja Aolill veetsime aega kriminullidega : mina lugesin Sheldonit , tema Agatha Christie't . Varaste tagaajajad ilmusid tallu tagasi alles õhtu eel . Ja siis koguni kahe autoga . Televisioonifurgooni sabas pöördus Põrgupadriku õue tagasi Paakspuu punane " Lada " . Sealt astus peale juhi välja ka Piia . Nagu ajaloolane kohe teatas , oli ta proua Roosti leidnud alevi bussijaamast . Piia ise teatas , et ta olevat meile oma käekella maha unustanud ning ta põikas peale teretamist aita . Sealt ta ilmuski õue tagasi koos ajanäitajaga . Kuid ma ei söanda kinnitada , kas tunde tiksuv ratasvärk konutas tõepoolest seal padja all . Seltskonnal oli kulunud palju aega seetõttu , et peale nuhkimissõitude olid nad käinud ka Tallinnas asju ajamas : Tarmol oli muidugi vaja oma tühjadesse taskutesse kroone hankida . Rohelist " Fordi " polnud ei Pööraveres ega Vändras leitud . Ent rumal olnukski röövlitel auto jätta maanteele , kui leidus rohkesti võimalusi metsa põikamiseks . Eesti pole Taani ega Ungari , kus kõik maad vilja kasvatamiseks üles küntud , nii et turistil on vaeva telkimiskoha leidmisega . Jälle eksisteeris koos kaheksaliikmeline suvitusseltskond ning hirmuäreva õhtu asemel võis Põrgupadriku õue täita lustakas häältemelu . Marek Toober oli kaasa toonud kitarri ning tinistas sellel Artur Rinne ja teiste vanaaegset repertuaari . Õhtulaua kattis Merle õue vana vahtra alla . Linnaskäijad olid kaasa võtnud ka õlut ning nii võisid keelepaelad lahti minna . Peremees Tarmo haaras sõnajärje enda kätte : " Nüüd on teil olnud rohkesti aega järelemõtlemiseks . Missuguseid nimesid saaksite Põrgupadriku jaoks pakkuda , et selle hirmuäratavat mainet mingi optimistlikuma vastu välja vahetada ? Ma loodan , et jälle on kohal küllalt selle talu sõpru , et võiksime uue nime demokraatliku hääletusega ära otsustada . Niisiis , laske oma ettepanekutel kuulda . Eesriie lahti , etendus on alanud . Ärge häbenege ! " " Ma ei häbenegi : panen ette see koht nimetada Seksitaluks ! " üllatas Piia . Sööjad unustasid kahvli suhu torgata ning avaldasid imestushüüdeid , nõuti põhjendust . " Mis erilist põhjendust siin vaja on ? Arvatavasti on kõik end siin tundnud linnakammitsatest ja eeskirjadest vabana ning käitunud , nagu loodus juhatab . Või eksin ? Tõstku igaüks käsi üles , kes on Põrgupadrikul seksinud ! Või peab kasutama mõnd rahvapärasemat väljendit ? " hüüatas Piia ning tõstis esimesena käe . Meestel ei kõlvanud munka mängida ning nendegi pihud kerkisid , viimasena kuidagi kõhklevalt Marek Toobri oma . Huvitav , kelle juurde siis tema taipas ronida ? Pööningul magajana olid talle teed mitmes suunas lahti . Kõige kergem oli pääseda Piia juurde aita . Aga ka ülemus Ulvi naaber Paakspuu viibis hulk päevi talust eemal . Aga ehk Marekit naised ei huvitagi ? Miks muidu telenaine oli vihasena pillanud homo-sõna ? Ei , miks pidin ma niimoodi mõtlema ? Homoseksualismi ülistavad küll nii ajalehed kui ka noorkirjanikud kuni Tõnu Õnnepalu elegantsete romaanideni välja . Kuid ma pole kunagi moest hoolinud ega kõlba ka selle probleemi puhul teiste hullusega kaasa minema . Ulvi ja Merle käed kerkisid üheaegselt , hetk hiljem tõusid Aolille klaverimängijasõrmed . Et te Brute ! ütlesid säärasel juhul roomlased . Küllap tal on varem midagi Tarmo Kaheraga juhtunud . Nüüd nad võisid vihtlemisõhtul ning muul ajalgi oma mälestusi värskendada . " No nii : põhjendus on küllaldane , " naeris Piia . " Tänan üksmeelse toetuse eest . " " Vabandage väga , ent see ei tähenda veel sellise nime heakskiitmist . On hoopis teistsuguseid soovitusi . Ma panen ette nimetada see paik Uku taluks , sest siin on ju sündinud uus usund , " soovitas Aolill . " Uku talu ? Ma olen kuskil sihukest nime juba kuulnud ? Kas see Uku talu polnud mingi enamlaste varjupaik ? " urises punnsuutäit allaneelatav Marek . " Jah , Uku talu sattus seetõttu ajalooõpikutesse , et seal tegutses mõnda aega kommunistide salatrükikoda , " tähendas ajaloolane Paakspuu . " Kaks Uku talu võiksid ajalooraamatus segi minna , koolilapsed meid ei kiidaks , " arvas Ulvi . " Aga mida sa ise soovitad ? " küsis Tarmo . " Mina soovitan Lootuse talu . Eks me kõik oleme siia tulnud ilusate lootustega ning küllap on mõnedki lootused täide läinud . Tarmo loodab veel praegugi oma autot tagasi saada ning säärase nimega me toetaksime teda . " " Tartus on Lootuse tänav väga meeldiv ja poeetiliselt mõjuv koht , ristub Bernard Kangro ülistatud Tähe tänavaga , " mõtisklesin poolvaljult . " Uku ja Lootus on juba välja pakutud , tahaksin lisada armastuse . Või kui see sõna on liiga pikk või inetu oma põriseva r-iga , siis on võimalik kasutada sünonüümi . Mis te arvate Lemmetalust ? Kõlab ju kenasti , mitte nii labaselt kui proua Roosti ettepanek . Ka inglise ja saksa keeles tähistatakse armastust l-tähelise sõnaga - " Liebe " ja " love " , " pakkus Merle . s " Aga eestlased ja soomlased ei liibitse , meil on kõvemad riistad ning läheb vaja ka kõvemat r-tähte , " segas vahele rasvast lõuga pühkiv Toober . " Lemme kõlab lamedalt , " nurises ka Ulvi . " Kas ei võiks öelda tugevamalt – Lembetalu ? " " Eesti keeles tahetakse igati säilitada keele põhialust – astme- ja laadivaheldust . Niisiis " lemb " muutub omastavas käändes " lemmeks " . Olete ju televisioonikavades näinud seriaali " Lemmelaev " , " tuli mul kommenteerida . " Ei meeldi see seebiooper ega tema nimi , " deklareeris Ulvi . Panin tähele , et ta püüdis pidevalt Merlele vastu vaielda . Mehed ettepanekuid ei teinud , pakutud variandid tuli panna hääletusele . Kuid enne tuli välja selgitada , kas piisab lihthäälteenamusest või on vaja vähemalt viitkümmend protsenti . Pooldati viimast . Lõikasin paberilehe kaheksaks tükiks ning igaüks pidi sellele kirjutama eelistatud nime . Aolill käis metallvaagnaga ringi ning kogus sedelid kokku . Ükski ettepanek ei saavutanud vajalikku ülekaalu . Uku ja Seksitalu said ainult ühe hääle , kolmel paberitükil toretses Lootuse ja Lemme nimi . Nii ei saanud keegi viitkümmend protsenti pooldajaid ning arvati paremaks veel uusi nimesid välja mõelda ja edaspidi uus hääletamine korraldada . Kuid täiskogu oli vaja veelgi tähtsamaks otsuseks ning sõna sai taas Tarmo : " Ma pean kavatsetust varem Tallinnasse asuma , sest vahepeal on mind ju paljaks röövitud . Tuleb rohkem tööd teha , sest hangeldamisannet mul pole . Niisiis , härra Neeme Truu , Põrgupadriku asevalitseja , kellele sa soovitad talu pärandada ? " Ma polnud vastuseks valmis . Kuid ma ei pidanudki kohe arvamust avaldama , enne mind soovis sõna Riho Paakspuu . " Enne kui siin saatuslikke otsuseid langetatakse , enne kui kandidaatide pluss- ja miinusomadusi hinnatakse , on vaja teada mõningaid tõsiasju . " Paakspuu tegi dramaatilise pausi , kuid ei söandanud kellegi otsa vaadata , vaid hoidis pilgu maas : " Kõigepealt juhin lugupeetud seltskonna tähelepanu sellele , et Merle Puiga ei ole olnud oma perekonnaseisu tutvustamisel avameelne . " Kunstnik läks näost punaseks ning tahtis lauast minema joosta , kuid ta tooli seljatugi asus vastu vahtratüve ega lasknud istujat kiiresti laua tagant välja . Paakspuu jätkas : " Küllap peaksime Merle Puigat tituleerima prouaks , sest tal on kuueaastane tütar Enel , kelle isanime ei õnnestunud kindlaks teha . " Kõik pöörasid pilgud punastava proua poole , aga tema ei tahtnud ajaloolase avaldust kuidagi kommenteerida . Seltskond vaikis viisakalt ega hakanud survet avaldama . Lõppude lõpuks ei ole kolmekümneaastasel naisel vaja last kuidagi vabandada või õigustada . Aga mul oli siiski ebameeldiv seda kuulata . Ma ei olnud küll oma minevikku pihtinud , ma olin talle oma lahkuminekut Annikast vaid ühe lausega maininud . Kuid ajaloolasel oli veel teinegi biograafiline õiendus esitada : " Meile tutvustamisel on preili Aolill Roomere jutustanud enda vabatahtlikust väljaastumisest Tartu ülikooli teoloogiafakulteedist . Kuid tegelikult on ta <arv>. septembril <arv> edasijõudmatuse tõttu eksmatrikuleeritud ehk lihtsamalt öeldes : lugupeetud preili pole kolmandal õppeaastal ühtegi eksamit sooritanud , kuigi ta on õppinud riigi poolt tasutaval üliõpilaskohal . " Paakspuu istus , Aolill oli nutma puhkemas : " Milleks ma pidin veel eksameid tegema , kui oli selgeks saanud , et ma ei taha luteri pastoriks ega usuõpetajaks saada . Mul oli aga vaja aega järelemõtlemiseks , et mitte uisapäi õpinguid pooleli jätta . Ma käisin isegi Vana testamendi eksami pärast professor Vello Salo jutul . " Kui Paakspuu esimene paljastus oli seltskonnas siiski veidi huvi äratanud , siis teine õiendamine ei mõjunud üldsegi soodsalt . Aolille pisarad häälestasid talle kaasa tundma , pealegi ei tundu eksamite tegematajätmine kellegi süüna . Seda saavad pahaks panna vaid isad ja emad , teistel säärast õigust pole . Tarmo haaras kõnevooru enda kätte , vahest just selleks , et Paakspuu ei saaks oma süüdistusi edasi arendada . " Niisiis , Põrgupadriku asehaldur Neeme Truu , keda sina pead õigustatuks talu uueks peremeheks-perenaiseks saama ? " Mul oli vahepeal jätkunud aega vastust läbi mõelda : " Lugupeetud daamidel on kõigil mitmesuguseid perenaisevoorusi . Proua Piia on köögikunstiga silma paistnud ning minu teada oskab ka lehma lüpsta , nii et talus oleks võimalik taastada karjapidamine ning kasutada neid suuri heinavarusid , mida pakuvad siinsed luhad ja metsad . Aga nagu me oleme juba arutanud , ei tasu heina teha ega piima toota , sest riigi poliitika on täiesti vastupidine . Toompea-härrad soovivad eestlasi toita soome ja rootsi margariiniga ega poolda eesti võid . Nii et proua Roosti traditsioonilised talumajanduslikud võimed võivad jääda kasutamata . Proua Ulvi Tulving on näidanud end võimeka organiseerija ja reklaamijana , ta võiks kõigi tõkestavate tegurite kiuste Põrgupadriku turismitaluks muuta . Televisioonil on kohutav jõud ning proua Ulvi saab ja oskab seda jõudu kasutada . Aga kui ta asuks siia perenaiseks , siis ei saaks ta oma põhitööd teha ning peaks muutma elukutset . Ja kui oletada , et ta võtaks kaasvalitsejaks härra Paakspuu , siis peaks temagi oma kutsetööst loobuma , sest ebasoodsamat kohta ajaloolasele oleks raske leida . Saja kilomeetri raadiuses ei asu ühtegi teaduslikku raamatukogu , rääkimata arhiividest . Isegi Haapsalu ordulossi varemed ja koduloomuuseum jäävad liiga kaugele , et neid ajaloo-alaseks uurimistööks kasutada . Õpitud ametist loobumine võiks tekitada asjaomastes isikutes kibestumist ning vastastikuseid süüdistusi . Nii et talu üleandmine proua Tulvingule võiks algul paista küll lootusrikkana , kindlasti oleks ta võimeline talu kurja mainet muutma ja uut nimetust juurutama . Kuid püsivamat perspektiivi ei oska ma näha . " Pidasin pausi ja rüüpasin õllekruusi tühjaks : sõnavõtu järgmine osa tundus kõige riskantsemana . Mul polnud enam häid argumente ning pealegi olin varem olnud teistsugusel arvamusel : olin ju mõtelnud soovitada talu Merlele . Kui täiesti siiras olla , siis küllap omakasupüüdlikult . Aga äsjaselgunud asjaolud olid mu kavatsused uppi löönud , ma polnud oma unistustes enam kindel . Mul polnud kogemust ega mingit kujutlust kasuisaks olemiseks . Kas olen suuteline omaks võtma võõrast last ? Pealegi ajal , kui võiksin ise järeltulijat sigitada . Ja lõpuks olin ma jõudnud järeldusele , et Tarmo on kogu sellest haaremist valinud ikkagi kõige noorema . Nende suhted on jäänud salapäraseks , kuid sellest hoolimata tunduvad need tugevad . Aolilles oli seletamatut hurmavat jõudu , mingit müstilist kutset . Aga kui Tarmo ise eelistab Aolille , milleks siis minu teistsugune soovitus ? See ajaks meid varem või hiljem tülli . Kuid vanade sõpradega ei tohi riidu minna , viiekümneaastasena on vähe väljavaateid uusi leida . Ma jätkasin : " Merle , proua Merle Puiga on huvitunud siinsest loodusest ning seda innukalt maalinud . Seda tegevust saaks ta Põrgupadrikul ka edaspidi arendada , piisaks , kui paar korda aastas käia pealinnas värve ostmas ning näitusi korraldamas . Kuid maalimise sissetulekud ei tarvitse olla küllaldased , niisiis peaks ka talu mingit tulu andma . Aga karjapidamisplaani lükkasime me juba proua Roosti puhul kõrvale . Pealegi on Merle tunnistanud , et ta ei oska lehma lüpsta ning kardab oinaid ja sokke . Muidugi saaks Põrgupadrikul ehk uuendatud nimega Lemmetalus luua jahimajandi . Olen siinsetes laantes ja võpsikutes näinud mitte ainult jäneseid ja metskitsi , vaid koguni põtru . Nii teadlaste kui ka looduskaitsjate arvates kasvab suuri metsloomi liiga palju , nii et peetakse vajalikuks nende arvukust vähendada ning igal aastal on antud paar tuhat põdralaskmisluba . Peale selle leidub siin ka metssigu , nende tuhnitud ala nägid kõik Hiiemäe koristamisel . Kui käisin Ungaris , nägin seal aina ülesharitud põlde , küll nisu- ja maisinurmi , küll päevalillede kaunist välja . Vanades geograafiaõpikutes kirjeldatud pustat ei leidu enam üldse , see on romantiline minevik . Siiski on Szekszardi ligidal tükk võsa ja metsa puutumata jäetud ning seal elutseb veel metskitsi . Neid laskma üritatakse meelitada Saksa ja Poola ärimehi ning võõramaiste küttide tarvis on Szekszardi ehitatud kõigi mugavustega hotell koos vannitubade , türgi sauna , piljardisaali ning baaridega . Et ikkagi teenida dollareid nende kitsekeste arvel , kes tolles paarisajahektarilises põõsastikus redutavad . Sellega võrreldes tundub Eesti oma metsloomarohkuse tõttu lausa jahiparadiisina . Kuid meil ei osata välismaa rahamehi siia küttima meelitada . Soome saun on üle prahi , türgi saun ei kannata meiega võrdlust välja . Kuid kas proua Merle on nii hea organisaator , et oskab mõnest pangast laenu saada ning siia motelli ehitada ? Isegi vana aida renoveerimine üksikkambriteks nõuaks tuhandeid kroone . Aga praegustest ruumidest jahindustaluks ei piisa . Oleme praegu küll kuidagi ära mahutanud kaheksa inimest , aga võõramaised turistid tahaksid kõik omaette klosetti ja vannituba . Glasuurplaatide ja hästifunktsioneeriva veevärgisüsteemiga . Jahitalu rajamine võiks Merlele üle jõu ja oskuste käia . Eelnevaid asjaolusid valgustades pean kõige perspektiivsemaks talu andmist preili Aolill Roomerele . Ta suudaks muuta Põrgupadriku halba mainet , tema rajatud Hiiemäge tuleks juba praegu kirjutada suure algustähega ning see võiks ilma kapitalimahutusteta rahvast kokku tõmmata ning luua uue müüdi . Võibolla areneb siit välja kogu rahvust tervendav ja liitev liikumine ? " " Välk ja pauk ! Ole tänatud , sõber Neeme ! Nii põhjalikult poleks ma ise küll osanud Põrgupadriku olukorda arutada . Aga homme on ka päev . Aeg on magama minna . Eesriie alla , stanged üles ! " kamandas Tarmo . Järgmisel päeval seltskond vähenes : Ulvi ja Marek pidid jälle linna sõitma oma salvestusi monteerima . Ka Paakspuu tundis end nähtavasti oma süüdistuste tõttu ebamugavalt ning pidas paremaks lahkuda . Piia oli tulnud õigupoolest ainult oma käekella üles otsima ning küllap tundis kohustust ära sõita . Ta oli nagunii rehabiliteerimata jäänud , ei olnud mingit märki sellest , et Põrgupadriku peremees oleks säärast käiku aita ette võtnud . Tarmo sõitis lahkujatega koos alevisse , et kontrollida kuulutusi pühapäeval toimuva hiieõhtu kohta . See oli koguni tähtpäevaga seotud : heinakuu <arv>. päeval möödus <arv> aastat Taara usu rajaja Kustas Utuste sünnist . Jeesus Kristuski vajas eelkäijat ja kasutas enda propageerimiseks Ristija Johannest . Miks pidanuks Uku usk hülgama taaralaste tehtud , ehk küll poolelijäänud alusmüüri ? Kuna televisiooniinimesed ja Paakspuu minema sõitsid , jäi Põrgupadriku rahvas jälle ilma autota . Jalgrattaga mööda viletsaid metsaradu alevisse sõtkuda oli üpris tüütu . Tarmo tõi Aolillele lohutu teate : hiieõhtu kuulutused on kaupluse- ja postkontoriukselt ning surnuaiaväravalt maha rebitud . Bussijaamatahvlile oli kuulutus nähtavasti tugevamini liimitud ning nõnda pole mahakiskumine õnnestunud , kuid seal olevat hiie-reklaam musta ristiga läbi kriipsutatud ning trükitähtedega juurde kirjutatud " Metsalitside ettevõtmine " . Aolill pidi jällegi suurel meestejalgrattal oma sõiduoskust treenima ning alevisse rühkima uusi kuulutusi üles panema . Ta näitas , et tal on visa iseloom , et teda ei saa kergelt sundida ettevõttest loobuma . Küll paistis nurjuvat Tarmo " Fordi " tagaotsimine ja Voitkade jälitamine . Pantvang oli ju vabastatud ning seega kogu sündmus põnevuse kaotanud . Voitkasid ei mainitud enam " Aktuaalses kaameras " ega muudes päevauudistes , küll alustati kahenädalaste vaheaegadega Ulvi " Suvejuttude " näitamist . Niisiis tuli kannatlikult oodata , kuidas nemad seda sündmust serveerivad . Merle oli jälle julgust saanud sauna kaminatoas magada . Kunstnik ei teinud mingit kutsuvat viibet ning ilma selleta ei söandanud ma nüüd ise sauna tikkuda . Meie jutuajamised ei klappinud enam ning midagi jäi mu elus vajaka . Tahtsin tõmmata õrnalt sõrmega ta lõua alt rindadevaheni , kuid seegi polnud võimalik , sest meie vahemaad olid suurenenud . Oleksin pidanud tekkinud distantsi lõhkuma mingi kindla avaldusega , mingi siduva tõotusega , ent kõhklesin . Ei olnud ju kordagi toda tüdrukutirtsu näinud , ei teadnud , kuidas Enel võiks minusse suhtuda . Lastega on nagu koertega : nad tunnistavad sind esimesest pilgust omaks või hakkavad umbusaldama . Kuid mulle ei jäetud otsustamiseks palju aega : järgmisel päeval oli Merle kadunud . Kui ta ka kella kümneks ei ilmunud kohvi jooma ( sel päeval oli perenaiseks Aolill ) , koputasin viisakalt saunauksele ning astusin vastust ootamata üle läve . Kuid ei kaminasaalis , pesemisruumis ega vihtlemislaval leidnud kedagi . Magamisase oli koristatud , linad ja tekk kokku volditud ning padi nende peale tõstetud . Seega ei paistnud öise röövimisega tegemist olevat . Nii ridikül kui ka õlakott olid ära , kuid paar tuttavat rõivaeset rippus siiski nagis . Ka palett ja värvikast lebasid kamina juures nurgas . Ju siis võis loota tagasitulekut . Kuid mingit kirjakest polnud jäetud – ei minule , ei Põrgupadriku peremehele . Hakka kasvõi õnnetust uskuma . Käisin igaks juhuks jõe ääres suplemiskohal – ka varahommikul võib tulla tahtmine supelda . Kuid ei näitemängukivil ega selle ümber tallatud muruplatsil vedelnud mingit käterätti või muud riidehilpu . Kui inimene ujumisel upub , siis peaks ikka midagi kaldale maha jääma . Kui Merle juba kolm päeva oli teadmata kadunud olnud , vänderdasin jalgrattaga alevisse ning tegin politseile avalduse . Et korraldataks tagaotsimine . Aga pikatoimeline konstaabel Ferdinand Aabram ei tahtnud mu esitist vastu võtta : " Kogu aeg on seal metsatalus mingi jama , kunas röövitakse , kunas kaotakse muidu . " Oodaku ma rahumeeli , mis see kolm päeva siis ära ei ole . Kui ei ole mingeid jälgi õnnetusest või kuriteost . Või mingu ma ise linna järele kuulama . Konstaabel laskis siiski kroonu kõnetraati kasutada – Põrgupadrikul polnud kellelgi isegi mobiiltelefoni : olime lootnud suvitamisel ilma muu maailmata hakkama saada . Suvisel keskpäeval on lootusetu kedagi telefoniga kätte saada : ei vastanud kunstnike ühisateljee ega televisiooni meelelahutussaadete toimetus . Pidin niisama rumalalt Põrgupadrikule tagasi väntama . Enne seda konutasin veel tükk aega bussijaama varikatuse all ning ootasin ära pärastlõunase liinibussi saabumise . Kuid sellest ei astunud ühtegi linalakkblondi naist maha . Ärev ootamine lõppes alles laupäeval , kui väravast vuras õue televisiooni pruun furgoon . Rooli taga Marek Toober , tema kõrval Ulvi Tulving ning tagaistmelt astus haljale murule vikerkaarevärvilises batikkleidis Merle Puiga , kes tõstis autost maha Mustjala rahvarõivaseelikus tüdrukutirtsu : " Enel , ütle onudele ja tädidele tere ! Kõvemini , julgema häälega ! " Ma sirutasin käe vastu ning sain hetkeks pehmet käpakest suruda . Näitasin lapsele kaevu taga kekslevat linavästrikku ning tüdruk sööstis linnukest haarama . Naeratasin nukralt : juba maast-madalast ihkame kinni püüda seda , mis on määratud kättesaamatuks jääma . Aga teelehtede varjus vihma ootava konna sain ma kätte ja pakkusin seda Enelile , kuid limast nahka puutunud tüdruk tõmbas käekese kähku ära ja hüüatas : " Ma pelgan . . . " Nõnda siis , tutvumine ei läinud hõlpsasti , pealegi oskas ta võõras õuenurgas nõgestega kokku puutuda . Õhtulauas kaldus jutt põllumajandusele . Merle ateljeetelefon Tallinnas ei olnud vaikinud juhuslikult – ta oli käinud Võrumaal oma emakodus . Oli Sarus kokku puutunud aktuaalsete majandusprobleemidega . Kodutalu pidav vend püüdvat küll olla aja käsku jälgiv põllumees , kuid seegi ei aita : " Piima kokkuostuhinda alandatakse järjest . Aga piimapaki hinnast kulub toorainele , see on lehmapiimale ainult üks neljandik , ülejäänu läheb töötlejatele ja kauplejatele . Ometi pole meierei kuigi keeruline vabrik : piima tuleb veega lahjendada ning siis pastöriseerida , see tähendab kuumutada ning lõpuks kilest või papist kestadesse villida . Kuid veelgi raskemini kannatavad piimatootjad välismaise konkurentsi tõttu . Vaadake oma silmaga , kelle toode on meiegi laual seisev margariin ! " Takseerisin sinisekirjalist " Keiju " plastmasskarpi mitmest kandist , silme ette jäid ingliskeelsed kirjad . " Vaata põhja alla ka . " Leidsin lõpuks väikeste tähtedega kirja " Made in Finland " . " No näete ise , et Soome valitsus tahab rasketest kliimaoludest hoolimata säilitada põllumajandust ja karjakasvatust ning maksab vastavatele toodetele juurde , et neid saaks eksportida . Ja veetaksegi tooteid edukalt välja ka Eestisse , kus on ometi märksa paremad karjamaad . Nüüd on meilgi õpitud võid taimerasvadega segama ning margariini plastmasskarpi panema , aga sellest üksi ei piisa . " Võideks " oma kreemis karbis on palju kallim kui kõvasti reklaamitud " Voimix " või " Rama " . Meil on alles hakatud põllumajandust arglikult toetama , riigikogus hääletatakse enamasti vastavad seaduseelnõud maha . Ja needki vähesed toetused lähevad haikalade kurku , väikepõllumehed jäävad ilma . Toetusi peaks jagama mitte isikutele , vaid toodetele . Mind ajas nutma , kui vend sikutas lehmi mööda kaldteed krusakasti . Kenasid pehme nina ning väikeste sarvedega noorepoolseid lehmi , kes ei tahtnud sugugi mööda laudpinda üles ronida . Vist aimasid , mis neid ees ootab . Loomadel on ju tugevam vaist kui inimesel . Aga pidin südame kõvaks tegema ning lehmi tagant utjama , et nad siiski läheksid oma surmale vastu . Sest hea ju seegi , kui tapamaja veel vastu võtab ning mõne krooni maksab . Lehtedes kirjutati , et Pärnumaal lõppesid lehmad nälga ning nende kered maeti maha . Eneli kupatasin küll tuppa , aga ta vahtis läbi akna ikkagi välja ning nuttis tükk aega . " Aga linlasel on maainimese murele raske kaasa tunda . Meiegi laudkonnas pistis paks Toober vastu vaidlema : " Ei maksa lugu sentimentaalseks ajada , vaid olukorda tuleb kainelt näha . Iga majandusharu peab endaga toime tulema ja kasvõi minimaalset kasumit andma . Kui lehmapidamine seda ei suuda , siis tuleb see Eestis lõpetada . Miks peaksin mina maksumaksjana turgutama sellist tootmist , mis vajab juurdemaksmist . Mul on õigus saada kvaliteetset ja odavat kaupa , tulgu see siis Soomest või Saksast ! " Ent Merle ei jäänud Toobri argumentidega nõusse , vaid deklareeris : " Pärast seda , mida ma Sarus nägin , hakkan ma ostma Põlva ja Võru võid , kuigi see on kallim . Kui valitsus ei raatsi imporditolle kehtestada , siis peab rahvas ise midagi ette võtma , et oma igipõlist tööala päästa . " " Põllumajandus pole ammugi enam põhiline tootmisala ning maal elab üldse väike protsent eestlastest . Kui Võru tahab oma võid konkurentsivõimeliseks muuta , siis peab ta lihtsalt tootmiskulusid alandama , " arvas Toober . " Aga kuidas neid vähendada , kui need on niigi minimaalsed ? Minu kodutalus töötab ainult oma pere : ema , vend ja vennanaine , kellelegi pole vaja palka maksta ning ega talu neile võimaldagi midagi muud peale söögi . Ma pole neil mitu aastat näinud ühtki uut riidehilpu . Traktor ja niidumasin on pärit kolhoosi-ajast ning seetõttu üpris vanad ning vajavad tihti remontimist . Kuid uute masinate ostmiseks ei anna talu sissetulekut . Mida nad saaksid veel kokku hoida ? " " Siis peab mõnele teisele alale üle minema . Võibolla Eestil on mõttetu piimatootmisel konkureerida Hollandiga , kus on märksa lopsakam rohukasv kui meil . Ise nägin , kui telerahva turismigrupp Madalmaades käis , " ei jäänud Marek Toober rahule . " Nad seal Sarus ongi püüdnud vahetada tootmisala ning kevadel panid kolmandiku põllumaad kartuli alla . Aga ega seegi aita , kui riik ei toeta . Vend käis Valga turul varajast kartulit müümas ning esimesel päeval sai tõepoolest kümme krooni kilost . Kuid järgmisel päeval ujutas turu üle Poolast sisseveetud kartul ning hind langes kohe madalale . Varajase kartuliga on aga palju tööd ning odavalt ei või neid müüa . Omamaine toodang pole tolliga kaitstud . Loosung " Eelista eestimaist ! " muutub tühjaks sõnakõlksuks . Niisamuti on turg üle ujutatud välismaiste kurkide ja tomatitega . " Tarmo tuli Merlele appi ning arendas kriitikat edasi : " Arvan samuti , et Eesti riigimehed pole aru saanud omamaise tootmise kaitsmise vajadusest . Meil on ju küllalt suur siseturg , kui takistataks välismaiste kaupade sissetungi . Me jõuaksime ise oma rahvast toita . Aga mis saab siis , kui olukord millegi läbi komplitseerub ? Kui Venemaa korraldaks blokaadi ega laseks enam vilja ja aiasaadusi sisse vedada ? Eestit polegi vaja saata vallutama langevarjurite diviisi , piisaks mõne sõjalaevaga Tallinna , Pärnu ja Paldiski sadamate blokeerimisest . Laevu Venemaal leidub : kui Eesti lahku lõi , siis viis Moskva ju kõik laevad Tallinna kaide äärest minema . Aga säärasest ohust hoolimata ei ostnud Eesti riik mullu sügisel sõjaväele tagavaraks vilja . " " Pole kuulda olnud , et tänavugi ostaks . Meil Sarus on ka tublisti rukist külvatud , nüüd ei tea , mida sellega teha . " " Ometi võiks Eesti koos teiste Balti riikidega nõutada rukkikasvatamise eesõiguse . Brüsselis ja Strassbourgis ei teatagi , mis asi on must leib . Nii pole neil rukki kasvatamisest sooja ega külma ja nad võiksid meile Euroopa eesõiguste jagamisel visata selle privileegi . " " Aga meilgi segatakse leivatainasse järjest rohkem nisu- ja maisijahu , varsti on ka eesti leib sama valge kui Pariisi kaupluste nuisaiad , " kurtis Merle . " Pagarid valetavad jultunult , et eesti jahust ei saavat teha head saia , et seepärast peab nisupüüli Saksamaalt sisse tooma . Ent kuidas enne sõda saadi eesti jahust maitsvaid saiu küpsetada ? Pealegi odavaid : mu ema kinnitas , et timpsaiad maksid vaid viis senti tükk . Nüüd küsitakse neist kesklinnakohvikuis juba viis krooni ! " Vaidlusel ei näinud lõppu tulevat , kuigi olime ühel meelel . Minulgi tuli isu rääkida : " Võibolla tänapäeva ministrite nõrkuse ja saamatuse toonitamisega minnakse liialegi Kui vaadata minevikku , siis Eestis pole ka varem leidunud küllaldaselt kõlbulikke juhte . Kui <arv>. a. Madisepäeva lahingus tapeti Lehola Lembitu , siis jäigi eesti hõimude iseseisvusvõitlus juhita . Lembitu vend Unepäev – mõned on seda nime välja lugenud Õnnepäevaks – suutis ainult vaherahu sõlmida , ei malevat taastada ega sõda edasi pidada . Kui sajand hiljem tapeti Paide lossis eestlaste neli kuningat , polnud ka Jüriöö ülestõusul enam juhti ning see pidi hääbuma . Kuigi Soomes seati valmis abiväge toovat laevastikku . " " Küll sa hüppad kaugele ajalukku , " nurises Tarmo . " Olgu , tuleme siis nüüdisajale lähemale . Kui Carl Robert Jakobson suri , ei olnud eestlastel jällegi kedagi asemele panna . Jakob Hurt oli meelitatud Peterburgi , Mihkel Veske surutud Kaasanisse ning keegi ei kutsunud neid tagasi . Eestlaste etteotsa sattusid säärased mehed nagu veidrik Hugo Treffner või rahvuslusidee reetja Grenzstein . Eesti Vabariigi aegu tekkis uuesti juhtidekriis . Häda polnud ainult selles , et Päts ja Tõnisson võitlesid teineteise vastu , vaid selles , et mõlemad olid vanad , oma rolli ajaloo näitelaval ära mänginud . Ja juuraprofessori Uluotsa lükkamine peaministritoolile oli lausa hädaabinõu . Aga nüüd oleme jälle lõhkise küna ees . Kui president Lennart Mere ametiaeg täis saab , siis pole väärilist asendajat . Savisaar on tekitanud tõrke oma venemeelse poliitika tõttu , Rein Taagepera , Arnold Rüütel ja Lagle Parek praagiti välja juba esimestel presidendivalimistel ning ka viimastel aastatel pole nad millegi olulisega hakkama saanud . Pole siis imestada , et presidendikohale pakutakse Eri Klas , kes on ikkagi dirigendikepiga suutnud muusikamehi juhtida . Aga takti vehitakse partituuri järgi , president peab ise otsustama . " " Palju sel presidendilgi otsustamisõigust on jäetud , " arvas Tarmo . " Kui ta pani sõjaväejuhiks noorepoolse koloneli , hakati kohe nurisema . Las venitavad Vene koolitusega ohvitserid edasi . . . " Hiiemäe-koosolekule pühapäevaõhtul kogunes palju rahvast , Põrgupadriku aiatagune oli autosid täis , lisaks jalgrattaid ja ka üks tsikkel . Mõned astusid õuegi , lootes ehk õllega kostitamist , aga ka kaevuvett kõlbas rüübata – ilm oli palav veel õhtulgi . Kuuldud jutukatkest võis järeldada , et huvi hiiejutluste vastu oli äratanud eriti Aolille eestpalve ning Ulvi tagasisaabumise kokkulangemine . Uku-preestrinnat oli hakatud pidama vägevaks nõiaks või suureks sensitiiviks , isegi Vigala Sass olevat tema kohta pärinud , kuigi ise kohale ei ilmunud . Küll oli saabunud " Elu sõna " , Jehoova tunnistajate ja muude lahkuskude esindajaid . Mõningaid tundis Tarmo nimepidigi ning need hakkasid temaga juba teel hiide vaidlema . Täna oli sõjakalt meelestatud ka Ussivälu Taali , kelle valju häält oli eitederingis kuulda : " Eestis on alati nõidadest jagu saadud , ühed tuleriidal ära põletatud , teised kirikutulbas vaikseks pekstud . Pühajõel olevat tehtud ka veeproovi , et kui põhja ei vaju , siis hoiab teda saatana käsi . " Kalavenelase habemega Keri Ott teadis tuua koguni kirjandusloolise näite : " See Lapi nõia tütar , kes Saaremaa köstripojale Kallasele mehele läks ning Võhandu jõe needusest kirjutas ning hundimõrsjat ülistas , leidis ka Jehoova poolt karmi karistust – ta kaks last tapeti enne sõda ning ta ise saadeti Eestist välja . . . " Hiies süütas Tarmo labürindi sisemises ringis väheldase lõkke ning see mõjus õhtuhämaruses pidulikult – taevas hakkas pilve minema . Marek Toober oli kohal kitarriga ning laulis selle saatel minoorse laulukese . Toobril on kandev bassihääl ning esitus osutus mõjukaks . Esimese kõne pidas Tarmo , kes juhtis tähelepanu sellele , et viimsepäeva ootajate ennustused polnud täitunud : <arv>. juulil ei juhtunud siin ega mujal maailmas midagi tähtsat , kui üleujutusi Koreas ja Hiinas selleks mitte arvata . Viimsepäeva uskujad lõid sumisema ning hõikasid vahele , et ega <arv>. aasta veel lõppenud ole . Tarmo oli suveajast hoolimata musta ülikonna selga tõmmanud ning lipsu ette sidunud ning mõjus pidulikult . Ta ülikond polnud tavalise lõike järgi tehtud , vaid teatrirätsep oli kuuele õmmelnud kaks rida hõbedakarva nööpe , nii et see sarnanes laevakapteni mundriga . Aolill oma musta seelikuga ei erinenud palju noortest huvilistest , kuid kuulama pani ennast temagi . Kahe kõne vahepeal laulis Marek Karl Eduard Söödi sõnadele loodud eleegia " Metsateel " ning seegi sobis hiiemäe puude alla . Peale sissejuhatavat palvet kõneles Aolill Kustas Utuste elukäigust ja tegevusest : " Täna saja ja viieteistkümne aasta eest sündis ühes väikeses Võrumaa külas Gustavi nimega ristitud poeglaps , kellele langes osaks tähtis ajalooline roll Eesti ajaloos . Kuigi ta studeeris Peterburis välja kaevandusinseneri diplomi ning sai Esimese maailmasõja ajal sõjaväekoolis lipniku aukraadi , ei muutunud ta tuntuks tehnika alal , vaid kujunes Eesti vaimseks virgutajaks . Just tema nõudis sõjaväelaste kongressil Eestile autonoomiat , oma raha ja tollipiire . Oma raha on meil jälle seitse aastat , kuid tollide ja tollipiiridega ollakse Eestis hädas siiamaani , niisiis Kustas Utuste tõstatatud probleemid on aktuaalsed . Kuid veelgi olulisem on tema <arv>. aastal esitatud idee rahvusliku religiooni vajadusest . Kustas Utuste asutas koos kirjanikust abikaasa Maardaga taaralaste ringi , mis hiljem kujunes Hiieühinguks ning moodustas esimese rahvusliku religiooni koguduse . Sellele ilmus järjest pooldajaid , kuigi luterlikud ringkonnad halvustasid igati taaralasi ning võitlesid nende vastu . Ametlikult soositud luteri kirik on üldse väga kitsarinnaline ja sallimatu . Vahest on keegi juhtunud lugema Hiiumaalt pärineva kirjaniku Ain Kalmuse mälestusi ? Tema memuaarideraamatutes on leida suurt kibestust , mida luterlased baptistide tagakiusamise ja halvustamisega tekitasid . Ometigi on baptistid Ameerikas väga tunnustatud religioon ning säärane ebademokraatlik käitumisviis on väiksele rahvale eriti hukatuslik . Kisklevate kirikute asemele vajame rahvuslikku religiooni , mis rahvast ühendaks . Selle tee on kätte näidanud Kustas Utuste ja tema naine Maarda , kes avalikus elus sai tuntuks Marta Lepa nime kandnud revolutsionäärina . Tema kartmatust ja järjekindlust näitab seegi , et ta oli oma tegevuse pärast neli korda vangistatud ning oskas Siberist kaks korda põgeneda . Kuid nende töö jäi pooleli , sest sovetlikud võimud arreteerisid major Utuste <arv>. aastal ning ta pidi surema kaugel oma rahvast , aasta hiljem Kirovi vangilaagris . Maarda Lepp-Utustel polnud vaja kolmandat korda Siberist põgeneda , vaid ta elutee lõppes Tartus <arv>. aasta novembris . " Aolill rääkis täpsemalt ka taarausuliste kommetest ning osutas , et praegused Uku koguduse liikmed püüavad Utuste perekonna vaimset pärandit kasutada . Lõpuks luges ta palve Kustas ja Maarda Utuste mälestuseks . Tuulevaikuses tõusis hiietulesuitsu peenike sammas otsejoones üles nagu Kristjan Raua tuntud söejoonistuel . Tule ees põlvitav kleenuke tütarlaps jättis poeetilise , peaaegu muinasjutulise mulje . Aga harrast hetke jutluse lõpul ei lastud kaua nautida , viimsepäeva ootajad tahtsid ikka näidata oma vaenulikkust uue usu vastu . Nähtavasti olid mõned lugenud värsket " Päevalehte " , kus oli meelde tuletatud ka taarausuliste juhti . Seal oli mainitud tema varasematki nime Kirschbaum . Ja juba tänitaski Keri Ott : " See Utuste on ju oma saksa nime ära muutnud ! Kui ta ei olnud parun , siis küllap oli sakslaste sabarakk . Nüüd püütakse seda varjata ning meile kadakasaksa eeskujuks seada . Ei , meile pole vaja sihukest prohvetit ega tema usku ! " Viimsepäeva ootajad lahkusid käratsedes Hiiemäelt , adventistid ootasid siiski lõkke lõpuni põlemist . Tarmo tõi mannerguga jõest vett ning kustutas viimased söed , et poleks karta metsa põlemaminekut . Usumäratsejad võiksid ju sellisegi süüdistuse esitada , kui neile mingi võimalus jääks . Pühapäevale järgnesid argipäevad ning midagi erilist ei juhtunud . Head ilmad püsisid ning metsas valmisid marjad , naised leidsid vaheldust nende korjamisest . Õhtul keedeti mustikasuppi ning sööjate suud värvusid lillaks . Naistele meeldis lauanaabreid suudelda ning ma pidin kaevust tõstma kaks pange vett , et kõik näeksid jälle normaalsed välja . Merle magas koos Eneliga sauna kaminaruumis , Marek põõnas heinalakas . Olin häiritud , et kunstnik ei kutsunud mind enda juurde – talle oleks ometi võinud pähe tulla mõte , et tüdrukutirtsu saaks magama panna sauna teise ruumi . Ma ei osanud sellist mõtet kuidagi Enelile endale sisendada , ei aidanud kompvekiga meelitamine ega lubadus metskitse näidata . Ühel kitsel oli tõepoolest komme magada aeda piirava kuuseheki all , olin paaril hommikul loomakese sealt minema ehmatanud . Nii polnudki minu lubadus bluff , kuid oli vaja oodata kitse tagasipöördumist . Ent loomake oli kartma hakanud ja hekitaguse aseme maha jätnud . Ka muu hea juhus ei pööranud tirtsu meelt - ikka tahtis ta uinuda ema kaisus . Aga mitu inimest väikese naise kaissu ei mahu . Tarmo sai politseilt ametliku teate , et tema " Fordi " tagaotsimine lõpetatakse muude operatiivsete ülesannete tõttu . Ega küll auto leidmiseks palju lootust olnud , aga nihuke ametlik paber suurendas lohutut tunnet . Tarmo näitas kroonulõvidega kirja mullegi ning küsis , et mida ta peab tegema . Ma ei osanud nõu anda , ta pidi ise mingile otsusele jõudma . Lavastaja jõudiski ning teatas kolmapäeval õhtusöögi ajal hädise häälega , et ta ei saa lubadust pidada , vaid peab santide asjaolude tõttu selle tagasi võtma . Ta ei või Põrgupadriku talu tasuta loovutada . Tal olevat siiski hädavajalik auto muretseda ning selleks on raha vaja . Niisiis läheb talu müügiks . Et lõpetada piinliku teema kallal nämmutamine , tõin kirjandusloolise näite . Bernard Kangro unistas oma Võrumaal asuva isatalu annetamisest heategevaks otstarbeks . Rüütlile pidi rajatama Lõuna-Eesti kultuurikeskus , kus asuks raamatukogu , muuseum , näitusesaal ja kohvik . Kangro lubas kõik talle Eestis makstavad honorarid anda kultuurikeskuse ehitamiseks . Aga tema teostest hakati Eestis uustrükke avaldama liiga hilja ning Tartu-romaanide sari jäeti pärast kolmanda raamatu avaldamist pooleli . Pealegi muutusid Eesti krooni aegu honorarid hirmus madalaks , aga ehitamise ja remontimise hinnad kerkivad järjest . Nii ei kogunenud märkimisväärset summat , millega oleks saanud alustada kasvõi vana aida ümberehitamist . Põllumajanduskriis on tabanud Võrumaad eriti rängalt ning nii ei suutnud Rüütli talu pärija talu tulusalt majandada , vaid pidas paremaks minna Läti rajale piirivalvuriks . Kirjanduslikku talu pakuti " Postimehe " kaudu müüa , aga esialgu ei leidunud ostjat . Ei tahtnud seda ülikool ega kirjandusmuuseum , teistest rääkimata . Tartu ülikool oli varem Sangaste lossi hooldamisega hätta jäänud ning selle hotellipidamiseks edasi müünud . Kirjandusmuuseumil on aga suvituskohaks Gustav Wulffi leselt päritud Lõhmuse talu Nüpli järve kaldal . Pealegi ei asu Rüütli talu lähikonnas ühtegi järve , kuigi mujal on Võrumaa järvedest kirju . Ja nii saadi Kangro unistuste talu müüa alles mullu sügisel ühele Antsla mehele . " Kui palju kavatsed Põrgupadriku eest küsida ? " kuulasin maad ning kommenteerisin : " Rüütli eest sooviti kaheksakümmend tuhat , hooneid on umbes sama palju , aga ümbrus erinev . Bernard Kangro tallu viib Antslast kaks neljakilomeetrilist maanteed , Põrgupadriku asub aga tõepoolest pärapõrgus . " " Ega mul ole rohkem vaja kui pruugitud autoloksu hinda . " Aolill laskis sellest arutelust end kõige vähem loksutada , ehkki olin just talle tõotanud Põrgupadriku perenaise ametit . Tüdruk viis alevisse uued hiiejutluse kuulutused ning käis labürinti edasi ehitamas . Küllap oleksin pidanud teda neil metsaretkil saatma , kuid olin ka hakanud puhkuse asemel mõtlema töö peale . Metsatalus ei leidunud küll arvutit ega isegi kirjutusmasinat mitte , kuid teksti võis paberile panna ka käsitsi . Mul oli ju pastakas taskus ning kui see tühjaks sai , läksin üle veelgi varasemale kirjutusvahendile . Olin puhvetikapist leidnud pooliku tindipoti , linnud kaotasid sulgi ka Põrgupadriku tanumale . Lõikasin suleotsa sobivaks , kastsin tindi sisse ja proovisin . Kiri tuli pisut paksuvõitu , aga tähed reastusid kenasti . Eks sulge võinud teravamaks lõigata . Venelased on nähtavasti kaua hanesulega kirjutanud , nad on ju nimetanud taskuväitse sulenoaks . Niisiis kirjutasin muistsel viisil esseed meie raiskavast eluviisist ning säästlikkusepoliitika vajadusest . Ei läinud seetõttu Merlele appi maalipukki tassima ega Aolillele kive kokku kandma . Kunagine hirmuöö polnud püsivaid jälgi jätnud ning kõik julgesid jälle metsas liikuda . Korra astus Põrgupadrikult läbi Ussivälu Taali , aga ta ütles end kukeseeni otsivat – korv löngerdas tal ju käevangus . Laupäevaõhtul ei ilmunud Aolill söögiajaks kohale . Lippasin teda Hiiemäelt koju kutsuma , kuid ei leidnud tüdrukut kusagilt . Labürindi välisringi oli hiljuti kividega pikendatud , aga muid jälgi ei hakanud silma . Rohi oli juba ammu maha tallatud , tambitud pinnalt oli raske kindlaks teha , kas jäljed on vanad või värsked . Hüüdsin tütarlast valju häälega , kuid metski ei kajanud vastu . Kolasin Hiiemäe ümbruses pool tundi , aga ei kohanud kedagi . Ehk oli Aolill läinud suplema ning sügavasse kohta sattunult uppunud ? Ta suutis vee peal püsida vaid kümmekond meetrit , suuremat ujujat temast polnud . Aga supleja oleks pidanud riided kaldale jätma , ega ta koos kleidiga vette läinud . Kõndisin mööda kallast kuni meie traditsioonilise supluskohani , kuid ühtegi riidehilpu ei hakanud silma . Jõgi voolas tavapärase rahuga mere poole , väikesi kalamaime ujus supluspaiga kruusase põhja kohal . Lõmmulehtede kohal lendlesid säravate tiibadega kiilid . Ehk Aolill trehvas metsateel mõnd automeest ning kasutas juhust alevisse või koguni linna sõita ? Aga miks ei tulnud ta sellest teatama ? Ja kes siin metsateel ikka sõidab ? Auto oleks ju pidanud saabuma Põrgupadrikule , mujale pole sel kuhugi pöörata . Ma ei osanud kerkinud küsimusele vastata . Miks ma küll ometi ei saatnud Aolille tema Hiiemäe-askeldustel ? Miks ma pöörasin talle nii vähe tähelepanu ? Kas sellepärast , et arvasin teda Tarmo tüdrukuks ? Kuid ega nad ole laulatatud . Aolill oli ometi teistest siinsetest naistest noorem , igati kütkestav tütarlaps . Miks ma ei jutelnud temaga rohkem ? Oleksime võinud mõtiskella kasvõi teoloogiliste probleemide üle . Vaielda hingede rändamise teemal . Noorpõlves olid ju mulle meeldinud nii Tuglase novellikogu " Hingede rändamine " kui ka sakslase Paul Bussoni sama tiitliga romaan , mille alapealkirjaks on " Melchior Dronte taassünd " . Ja Rabindranath Tagore " Aednikku " ja " Gitandžalit " olin samuti lugenud , rääkimata Ernst Enno värssidest . Alles nüüd tundsin Aolillest puudust ! Uku preestrinna ei ilmunud koju ka hommikuks ega lõunakski . Hiiejutlus tuli ära jätta , Tarmol polnud tuju kõnelemiseks , ta piirdus mõne vabandava lausega . Lugu tundus järjest kummalisem . Aolill oli ometigi vastutustundeline inimene . Esmaspäeval sõitsime jälle televisioonifurgooniga alevisse konstaabli jutule . Härra Ferdinand Aabram oli veelgi tõrksam kui Merle lahkumise puhul . " Mida te seal põrgutalus ometi tülitsete , et ei saa üksteisele teatada , kui keegi tahab ära sõita , " tõreles vana politseinik . Ma olin eelmisel nädalal paar kriminulli läbi lugenud , olime televiisoris jälginud Hercule Poirot' järjekordseid seiklusi . Põnevuslugude autorid tögasid üksmeelselt politseinikke ega lootnud nende jälitamismeetodeist tuhkagi . Seetõttu kippusid meiegi sõnad politseid halvustama . Küllap Aabram tajus seda , igatahes ei lubanud ta mingit otsimist alustada . Aga Aolill ei ilmunud Põrgupadrikule ka mitte esmaspäeva õhtuks . Ei ka teisipäeval . Tarmo muutus järjest süngemaks ega tahtnud enam kellegagi rääkida . Kolmapäeval sõitsid Tarmo ja Marek linna . Tallinnas on palju politseiasutusi , mõni peab ometi inimese kadumise peale reageerima . Pealinnast ilmutigi metsatallu koos jälituskoeraga . Sinises kambris leidus Aolille rõivastusesemeid , neid nuusutanult võttis väljaõpetatud peni Hiiemäelt jälje üles , kuid lõpetas nuuskimise jõekaldal . Tuli järeldada , et tütarlapse oli võtnud vesi . Väike rahulik sisemaajõgi , millest lapsedki suudavad üle ujuda . Kuid mille keskpaigas võis vesi tõusta siiski üle pea . Kas Aolill tahtis proovida uut ristimisrituaali , et läks kleidiga jõkke ? Neljakesi läks heinaloo kokkuriibumine ja küünitõstmine kiiresti . Suurem jagu metsatalusid olid kevadel pärast küüditamist kirjutanud avaldused kolhoosiastumiseks , aga Põrgupadriku , Laanetaguse ja Metsaveere mitte . Nii et oli vaja heina teha , hobused , lehmad ja lambad tahtsid ju ületalve pidamist . Kevadel oli jõutud vähe külvata , nii et põhku ei saa sügisel vajalikul määral . Heina teha vehkisid oma perega ka kolhoosi astunud talud , sest loomad olid veel keskusesse koondamata . Kuskil ei leidunud nii suuri lautu ja talle , mis oleksid suutnud ühistatud karja ära mahutada . Pealegi asusid metsatalud üksteisest kaugel , nii et igal hommikul kolhoosi tööleminemine võtnuks kaua aega . Vallamajast suruti küll peale , et peab lehmad ja hobused kokku tooma , kuid täitevkomitee esimees ei julgenud põllumeestega tüli kiskuda . Võibolla oli üldse arukas ühistamisega venitada ? Iga päev võis sõda lahti minna . Pärast Churchilli Fultonis peetud kõnet olid Venemaa ja Ameerika Ühendriikide suhted väga teravaks läinud , nii et külm sõda võis kuumaks muutuda . Churchill seisis Stalini vastas hoopis kindlameelsemalt kui USA president . Me olime metsas vastu pidanud juba viis talve . Esimesel sai veel küll ajuti kodus magada , sest laantesse ja rabadesse oli raske haaranguid korraldada . Metsakammimiseks kulunuks hulk sõjaväge , aga seda vajati rindel – nii Kuramaal kui ka Preisimaal käisid tollal ägedad lahingud . Ajalehed kisasid küll igas numbris , et " Hitler kaputt ! " , kuid tegelikult ei kapituleerutud kuskil . Läti Leegion hoidis rinnet Kuramaal kinni , ka Poolas edenes edasitung aeglaselt . Kui sakslased poleks Eestis ära väsinud , oleksime ka meie veel Sinimägedes rinnet hoidnud . Kui aga kämbud suurtükid ära viisid , polnud enam millegagi tanke tagasi tõrjuda . Nii pidime paraku ootama , et sõda uuesti lahti läheks . Metsades saaks kasutada isegi aegunuks kuulutatud ratsaväge , tankid jäävad mudas kergemini kinni kui hobused . Pealegi ei vajanud ratsud mootoriõli , vaid ainult heina , aga seda oli võimalik varuda ka kohapeal . Nii et heinategemisel oli mõtet mitmes suhtes ja Põrgupadrikul oligi see töö lõpukorral . Tuleval nädalal läheme edasi Meeta kodutallu Laanetagusele . Rillo Reet on ka meil abiks , nii tuleb minna ka Metsaveere luhtasid niitma . Kui kuiva ilma peab , saame kõigega hakkama . Heina teha ongi palju meeldivam kui soosaarepunkris haigutada . Olin kannipuid viimase kämmu alla lükkamas , kui nägin toomingapuhma taga välgatamas heledat kleiti . Pealtnägijaid polnud meile vaja , sirkasin metsaservani ning nägin seal tõepoolest tüdrukut . Küsisin , et mida ta võõras metsas hulgub . Piiga näis hirmunud näoga ning kohmas : " Ma. . . ma otsin õhvakest . . . " Küsisin , et kust talust ta on , et karielajas siiakanti võis ära eksida . " Ussivälult. . . Seaveri Siina . " Ussivälu talu ma teadsin , see asus tõepoolest siinpool jõge , nii et mullika sattumine Seenekõrvesse oli võimalik . Tüdruk tundus veidi tuttava näoga . Ehk olin teda rahvamajas näinud ? Neljakümne viiendal aastal söandasime veel avalikult tantsimas käia . Kuid praegu polnud plikadel vaja teada , kes Põrgupadrikul heina teevad . Millega teda siit minema hirmutada ? Kuid juba saabus Meeta ning haaras kannipuude otsast . Mis mul muud üle jäi , kui haarata omapoolsed otsad ning küüni poole suunduda . Oskar ja Reet tampisid heinavirna , hakkasin viimaseid kämme üles hanguma , Meeta riibus pudemeid kokku . Saime tööga loojanguajaks lõpule , sõime ära päeval talust toodud leiva ja suitsuliha ning rüüpasime allikavett peale . Siis ronisime kõik neljakesi küüniheintesse põõnama . Enne seda tõstsin ka koned vundamendikivide vahelt üles katuse alla . Ei tea , palju aega oli möödunud , kui hüppasin automaadivalangu tõttu üles . Kes kurat seal väljas paugutab ? Kuid kohe kostis heinamaalt hõige : " Tulge välja , olete jümber piiratud ! " Vaatasin küüni otsaluugi pilust välja : mööda luhta jooksid meie poole vene mundris soldatid , püssid ja automaadid käes . " Kes alla annab , jääb jellu ! " Olukord tundus üpris vilets , soldatid asusid juba nii lähedal , et ei oleks jõudnud enam luugist alla hüpata ega võssa lipata . Lagedal luhal oleks ju lihtne meid automaadiga maha niita . Küünis olid ikkagi mõneti varjus , palkseinad võisid osa kuule kinni pidada . Meil ei jäänud midagi paremat üle , kui pugeda keset küüni heinavirna sisse . Ulatasin Oskarile tema relva ning põrutasin omast valangu sissepiirajate poole . Üks neist kukkus ega tõusnud püsti . Heinamaalt hakkasid tärisema automaadivalangud ja vintpüssipaugatused . Rebisin paar katuselaastu lahti , et saaksin ka küünitagust lagedat silmas pidada . Ent olin juba hiljaks jäänud : üks NKVD-mees oli jõudnud küüni juurde . Täristasin küll lühikese valangu tema suunas , aga see ei mõjunud – ründaja oli jõudnud seinaäärsesse surnud tsooni . Aga käsigranaate me polnud punkrist heinamaale kaasa võtnud . Kes see siis oskas niisugust haarangut oodata . " Pjüssid välja visata , jühe kaupa tulla , käed jüleval ! " kamandati väljast kasesalga suunast . Vastasin kiiresti valanguga , kuid nähtavasti ei tabanud kedagi . Ohutusse tsooni jõudnud ründaja särtsas tiku põlema ning viskas selle seinaäärsesse heinaprügisse . Leek hakkas limpsima palkidevahelisi samblaribasid ning tõusis järjest kõrgemale . Saime teisi piirajaid tulistamisega küünist eemale hoida , kuid leegi vastu olime võimetud . Vandusin jõuetus vihas nii eesti kui ka soome keeles , kuid ka " perkeled " ja " rüssad " ei suutnud meeleolu parandada . Kuidas me võisime ometi nii rumalasti sisse kukkuda ? Vist see Ussivälu-plika taipas , kes me oleme ? Aga miks pidi ta meid ometi üles andma ? Mis vaen tal võis olla Põrgupadriku vastu ? Küünisein põles , leek ulatus katuseräästani ning ka laastud võtsid tuld . " Viimane võimalus jellu jääda ! Käed jüleval , jükshaaval vjälja ronida ! " Tuli tungis heinavirna , katusealune täitus suitsuga . " Peame välja minema , meil pole pääsu , " ohkas Oskar . " Tahad Pagari tänava piinakambrisse sattuda ? " " Sealtki on inimesi pääsnud . Peaasi on praegu ellu jääda ! " " Igasugune virelemine pole elamist väärt . " " Aga tüdrukud ? Vähemalt nemad peaksid ellu jääma . " " Hüva , nad otsustagu ise , mida tahavad teha . " Meeta üks juuksekihar süttis , Reet rahmis seda kustutada . Naised ei nutnud , vaid läkastasid suitsust . Meeta haaras mul kaela ümbert kinni : " Ma jään sinuga . " Oli viimane hetk otsustada . " Minge siiski välja . Kui ellu jääte ja lapsi saate , siis jutustage neile , mis siin juhtus , " kamandasin ning kaelustasin mõlemat . Siis hüüdsin kõva häälega luugipilust välja : " Stopp ! Ärge tulistage ! Ne streläite ! Naised tulevad välja . " Lükkasin luugi lahti ning tüdrukud libistasid end alla . Meeta vaatas küüni ees veel tagasi , siis hakkasid nad vaevalisel sammul kasesalga poole astuma . Seal ümbritsesid neid NKVD-mehed . Mul oli veel natuke padruneid järel . Kui tulistaksin viimase valangu kaskede suunas ? Ehk on naistelgi parem surra kui mõnitamistele ja piinamistele vastu minna ? Aga kui nad ei saa valangust surma , vaid ainult haavata ? See oleks kõige halvem võimalus . . . Aga võibolla on Meeta koguni rase ? Me olime ju mõnda aega siin ja seal koos maganud . Isegi paar tundi tagasi olin enne magamajäämist ta ihhu tunginud . . . Ma ei tulistanud . " Viimane võimalus jelu päästa ! " kostis väljast . Heinad põlesid ümberringi , katus särises pea kohal , hingata oli vaevaline . " Kas tahad välja minna ? " küsisin Oskarilt . " Ega mind seal midagi head oota . Me oleme Kolmanda maailmasõja esimesed ohvrid . " " Siis pista konetoru suhu . " Sellega lõppes käsikiri . Leidsin selle Sidney Sheldoni kriminulli " Pikk hüvastijätt " vahelt , kui lugemismaterjali otsisin . Käekiri oli Tarmo oma . Ju ta oli kirjutanud uue variandi Põrgupadriku mineviku kohta . Pärast Piia Roosti ülestunnistust ei kajastanud eelmine versioon kõiki olulisi asjaolusid . Pidin tunnistama , et Tarmol oli küllaltki korda läinud Kaarel Kuusemetsa vaatepunkti kasutada . Mind häiris ainult see , et surnud ei saa jutustada . Kuid Tarmo oli vist eeskuju võtnud Juhan Peegli romaanist " Ma langesin esimesel sõjasuvel " , kus oli nii toimitud . Ja autor oli kõvasti kiita saanud . Ma olen oma realismikontseptsioonis liiga vanamoeline , ei taha fantaasiat lubada . Aga nüüd on hoopis postmodernismi ajajärk ning kõik võtted lubatud . Niisiis oli Tarmo pärast Aolille kadumist otsinud lohutust minevikust . Millega pidin mina oma meeleolu normaalseks muutma ? Ma ei lootnud enam Aolille naasmist – küllap oli midagi halba juhtunud . Miks ma ei olnud ometi Põrgupadriku kõige meeldivamat naishinge kaitsnud ? Ühel hommikul nägin Enelit tavalisest varem kaevu kõrval asuvas veevannis solistamas . Võtsin lapse käekõrvale ning hiilisime vaikselt tagaaia hekini . Meil oli õnne : ehmatasime tõepoolest kuuskede haljast seinast välja pruunika metskitse ning loom hüppas kähku põõsaste vahele . Enelgi jõudis loomakest näha ning ma tuletasin meelde meie kokkulepet : kui ma näitan talle kitsekest , läheb tema järgmisel õhtul sauna pesemisruumi magama . Ta asub emast vaid paari sammu kaugusel ning isegi vaheukse võib lahti jätta . Ka tütarlaps peab endas julgust kasvatama ja harjuma üksi magama . Kui ta pannakse internaatkooli , tuleb kogu nädal üksi magada . Ma pidin seletama , mis on internaatkool , ja õhtul sain ta tõepoolest nii kaugele , et Enel nõustus magama teises ruumis . Võisin heita kunstniku madratsile . Küllap see lihtne toiming tähendas rahulepingut meie vahel . Vist oleksin pidanud kohe avaldama armastust , ent ma ei oska . Võllamäe Päärn ja Katku Villu ja Vargamäe Andres ja Turja Hannes ja Värava Julius ja Jüri Säävel tulid toime ilma selliste sõnadeta , rääkimata juba Urmast ja Merikesest . Ma küsisin hoopis turumajanduslikult : " Kas sul raha on ? " " Kui palju ? " " Palju . Pangaarvel . " " Arvel on ainult mõni tuhat . Milleks on vaja ? Mul on ka Hüvitusfondi aktsiaid . Lelle talu eest . " " Hüvitusfondi aktsiad ei maksa tühjagi . See on veel üks raharöövimisviis . Bertolt Brechtil on õigus , kui ta " Kolmekrossiooperis " kuulutab , et panga röövimine on tühiasi panga asutamise kõrval . Aktsia on võimsam relv kui muukraud . " " Milleks sul raha vaja on ? " " Kuulsid ise , Põrgupadriku läheb müügiks . " " Ja sa tahad osta ? " " Kas sa ei taha ? " " Ma pole sellele mõelnud . " " Me võiksime ju kahe peale osta . " Merle tegi suured silmad ning keeras külili , et mulle otsa vaadata . " Muidugi , kui sa võiksid ja tahaksid olla Põrgupadriku perenaine . " Tekkis mõnehetkeline vaikus , siis hakkas helisema Merle naer : " Kas see peab tähendama armuavaldust ? " " Võib ka nii tõlkida . " " Oh , milline mats sa oled ! Kas seda siis nii üteldakse ! " " Ma olen talupoeg . Kosja minnes taheti ikka kõigepealt kaasavara suurust teada . Ma pean ainult traditsioonist lugu . " " Mats ! Matsi poeg Mats ! " hakkas naine oma väikese rusikaga vastu mu rinnakorvi taguma . Aga nii , et roided ei sattunud hädaohtu . " Mida sa nurised ? Ise oled ka matsi tütar . Sarus talu , kus müüte kartuleid ja lehmi . Ma ei tea küll veel selle mõisa nime . " " Mäe-Tamme . " " Niisiis Merle Puiga von Mäe-Tamme . Ei kõlagi halvasti . " " See pole mingi mõis , vaid ainult talu . Kaheksa lehma , ei , nüüd ainult viis sarvilist . Võibolla veelgi vähem , kui sinna kunagi jõuad . " " Niisiis kutsud külla ? " Tõukasin end istukile ning haarasin Merlel kõvasti ümber piha . Oleksime jäänud kokku ehk kauemaks , aga naaberruumist tormas kaminatuppa Enel ning kisas : " Mida ta teeb sinule , ema ? Appi ! " " Ära kisa ! Miks sa ei maga ? See on võimlemine . Oled ometi telekast näinud aeroobikat . Paremale kallutada , vasakule kummardada ! " Enel kahtles , kas see on aeroobika , kuid jättis siiski kisamise järele . Hüppasin püsti ning tegin rohkem aeroobikaga sarnanevaid liigutusi . Lubasin hommikul uuesti näidata kitsekest , siis laskis Enel end uuesti magama viia . " Aga kindlasti näitad ? " usutles laps . " Ja mitte nii vähe aega . " " Mis asja ? " tahtis Eneli ema teada . " Meilgi võivad olla oma saladused . " " Noh , igatahes nüüd sa tead , et koos minuga tuleb kaasa Enel . Lapsel on aeg lugema õppida , ei saa enam vanaema juures pidada . Kas sul linnas mingit korterit on ? " Pidin pihtima , et vaid väheldane üürituba Lillekülas teispool raudteed . Selgus , et Merlel on samasugune , kuid keskturu kandis Jakobi tänaval . " Siis me saame päevi näha . " " Vaesed inimesed saavad ikka päevi näha . " " Talvel on vaja suur näitus teha ning palju pilte maha müüa . Kuidas saaks soomlasi kohale meelitada ? Neil kõrgema kursiga raha . Mida sa arvad , kui palju peaks Põrgupadriku eest pakkuma ? " " Ega alla viiekümne tuhande kõlba . Tarmo peab ikkagi sellise " Fordi " või " Toyota " saama , mis kolm-neli aastat vastu peab . " Autost on saanud meie päevade jumal , kõik jutuajamised algavad või lõpevad sellega . Miks küll inimkond on pidanud kõige tähtsamaks liiklemisvahendit , mitte aga oma põhilise panuse asetanud mõnele tootmismasinale ? Idüllil ei lasta pikalt valitseda ei elus ega ka kirjanduses . Paari päeva pärast vänderdas jalgrattal Põrgupadriku õuele alevi konstaabel Aabram ning tõi kutse ilmuda laiba identifitseerimisele . Kasari jõest olevat leitud noore naise surnukeha ja viidud Tallinnasse . Alevipolitseile oli ammu teatatud Aolille kadumisest . Kunagi oli maakonnapolitsei käinud verekoeraga jõekallast uurimas . Välk ja pauk : nüüd oli just meid kutsutud hukkunu isikut tuvastama . Võtsin tagakambrisse jäänud Aolille käekotist tema passi ning sõitsime kohe välja . Muidugi ainult mehed : Neeme , Marek ja mina . Veest välja õngitsetud inimese ihu ei saa meeldivat vaadet jätta , naistele ei maksnud sääraseid elamusi pakkuda . Marek oli rooli taha istunud ning minu jätnud enda kõrvale mõtteid mõlgutama . Mida meile Tallinnas näidatakse ? Eesriide tõstmise ootamine ajab teatriski närveldama . Kas stanged laskuvad õigel ajal ? Kas tegelased on jõutud ära grimeerida ? Kristus palus Ketsemani aias , et lasku Isa sel karikal temast mööda minna . Aga tookord valitses Vana testamendi Jahve ja Uus testament oli veel kirjutamata – halastust ei jätkunud . Nüüd on meil küll mõlemad testamendid . Kumma järgi mõistetakse nüüd õigust ? Kas see karikas võib minust mööda minna ? Ei vist . Me olime ju koos Aolillega tõstnud mässu üldse ristiusu vastu , ei järginud kummagi testamendi juhtnööre . Kui Jehoova ja Jeesus eksisteerivad , siis pole lootust , et meid karistamata jäetakse . Isegi siis , kui me anname andeks oma võlglastele . Mässajatele ei andesta ükski võim , revolutsionäärid kas võidavad või hukkuvad . Lutsifer oli ka mässaja , nimelt mässuline ingel . Kuid teda pole Jehoova likvideerinud , vaid võitlus deemonliku jõu vastu käib üha edasi . Kas Jahve ei saa temast jagu ? Ehk eksisteerib kaks tasavägist jõudu , kelle võitlus ei lõpe kunagi ? Sest ühe võit tähendaks selle maailma lõppu . Ehk ei olegi viimsepäeva ootajate usk nii absurdne , kui esimesel pilgul paistab ? Viimnepäev tähendaks lõplikku kohtumõistmist , millega ühed tunnistatakse õigeks ning saadetakse paradiisi , teised arvatakse aga kurja teenijateks ning heidetakse põrgusse . Muidugi on keskaegsed paradiisi ja põrgu kujutelmad naiivsed , kunstnike maalingud kirikutes ja muuseumides liiga konkreetsed . Kas sellepärast polegi tekkinud abstraktne kunst , et kujutluspildid ei oleks täpsed ega kõigile ühesugused ? Inglid ei tarvitse ju olla valgete luigetiibadega ega põrgulised Neptunuse kolmharkidega tule segamiseks katelde all . Aga kui eksisteerib vaid kaks omnipotentset võimu – hea ja kuri ? Milleks siis kolmandad tegelased – Jeesus Kristus ja tema ema Maria , keda eestipäraselt Maarjaks kutsutakse ? Maarjat austatakse kohati veel rohkem kui tema poega . Prantslased ehitasid ju Pariisi esimesena Notre-Dame'i ehk Jumalaema kiriku . Aga kas ei igatse eestlasedki kogu anglomaaniast hoolimata astuda prantslaste jälgedes , kui nad kutsuvad oma ala Maarjamaaks ning president käsib kõige kõrgemat ordenit nimetada Maarjamaa Ristiks ? Tuleb ainult paar sammu edasi astuda ning jõuame rahvusliku jumalani . Kas eestlased ei tohi siis kummardada Ukut või Taarat ? On see siis patt jumala-idee vastu ? Kui aga siiski Surnumere-äärne Jehoova ei salli teisi jumalaid enda kõrval ning tahab karistada Läänemere-veerseid ketsereid , miks peaks ta oma viha välja valama just noorukese teoloogiatudengi Aolill Roomere peale ? On see siis õiglane ? Mina ju juhtisin tema ketserlike mõteteni ning tahtsin kujundada eestlastele rahvuslikku jumalat . Miks ei löönud taevane välk maha mind , vaid saatus tabas noorukest Aolille ? Välk ja pauk , ma mõtlen sellest tüdrukust kui surnust . Aga on ju veel lootust . Meil on Tallinna surnukuurini , Liivalaia tänava morgini hulk kilomeetreid . Ehk läheb see karikas meist mööda ? Ehk on Kasari jões hukkunud keegi teine ? Marek hoiab rooli kindlakäeliselt , teadasaamine ligineb iga kilomeetriga . Oleme juba jõudnud Haruteeni . Kas olen teede hargnemisel valinud alati õige raja ? Ehk olen mõnikord teisigi õigelt teelt eksitanud ? Aolill oli rahulik ja hoolas teoloogiatudeng , kui ma temaga Tartus tuttavaks sain . " Vanemuine " oli pakkunud lavastada Ibseni " Nukukodu " . Mis seal ikka : eesriie üles , stanged alla ! Tartus kulusid nii päevad kui ka õhtud teatrimajas . Ühel etenduse vaheajal tutvustas Leo Metsar mulle mustas kleidis õblukest tütarlast . Plika tahtis teada , mida Panso-kooli sisseastujalt nõutakse . Kuid samal momendil anti tuledega märku vaheaja läbisaamisest . Ma ei jõudnud piigale midagi seletada . Palusin tal pärast näitemängu lõppu fuajees oodata . Väljas löristas aga sadada . Ebameeldiv olnuks jalutada vihmas ning läksime Püssirohukeldrisse . Tüdruk vaatas uudistaval ilmel telliskiviseinu . Ta ütles esimest korda seal olevat . Muidugi reklaamisin Panso õppeasutust mitmest kandist . Teatrimaailma tutvustamiseks kutsusin Aolille " Nukukodu " proovi vaatama . Tüdruk jäi meelde oma maagiliselt vaatavate särasilmade ning haruldase eesnimega . Aolill osutus üsna avameelseks ning jutustas ka oma kahtlustest , mis tal ülikoolis olid tekkinud . Tema ema Ingeborg töötavat koguduse sekretärina ja usuõpetuse õpetajana gümnaasiumis . Tuli meelde , et kaua aega ei lubatud naisteoloogidele pastorikohta . Eks Aolill oli uskliku ema soovitusel valinud tütarlapsele väheperspektiivse fakulteedi . Minuga tutvumine tõi vaheldust tudengi üksluisse tuupimisellu . Sain ju teda ilma piletita sisse lasta ka teistele " Vanemuise " etendustele . Teatrimaailm hakkas tüdrukule kangesti meeldima . Olin ju Tartus võõras : ka mulle kulus Aolille seltskond ära . Öösel vastu <arv>. maid möllab vanas ülikoolilinnas üldine tramburai . Sõjaeelsed tudengikombed on ellu äratatud ning mürgeldamine kestab hommikuni . Me väsisime ringikondamisest varem ära ning jõudsime intrisse enesetapjate tunnil ( see on teatavasti kella nelja ja viie vahel ) . Aolille tuba tervitas meid tühjana : naabrinnad olid koju sõitnud . Nii võisime oma tahtmist mööda volbriööd pühitseda . Segamist oli vähe karta , pealegi võis ukse igaks juhuks lukku keerata . Eks tuju tõuseb topsi najal , nagu vanasõna on elutarkuse fikseerinud . Lõpuks ründasin tol ööl Aolille ka mehelikul moel ning tüdruk ei tõrjunud mind tagasi . Vist on kahekümne kahe aasta vanuselt viimane aeg vastassugupoolt tundma õppida – looduse eest ei pääse kuhugi . Ihkasime intiimsuhteid ka edaspidi jätkata . Ju ma polnud Aolille esimesel ööl ära hirmutanud . Kuid pärast maipühi esines selleks harva võimalusi . Heino Kiik on oma romaanis " Mind armastab jaapanlanna " igatahes Tartu ühikate seksimisvõimalusi üle hinnanud . Kuid kevad kadus kiirelt ning " Nukukodu " esietendus jõudis kätte . Aolill loendas hoolikalt , mitu korda tuli Noral pärast eesriiet kummardada . Päev hiljem jõudis aeg Tartust lahkuda . Olime varakult bussijaama jõudnud . Tegime aega parajaks lilleturul hulkumisega , ostsin sealt Aolillele kimbu punaseid roose . Aga pärast seda vajus nostalgia kohinal kaela . Meelde vupsatasid Bernard Kangro Tartu-romaanid oma mälestuste melanhoolsete stseenidega . Meile ei juhtunud aga vastu tulema musta kaabuga Justus Pernambukki , kes oleks võinud meid oma filosoofiliste paradoksidega lõbustada . Ent siis antigi Tallinna buss ette . Kaelustasime ning astusin sõidukihämarusse . Läbi uduse akna nägin veel Aolille lehvitavat kätt . Olimegi Tallinna liiklusummikutest läbi , auto seisis Ketsemani aias , see tähendab Keskhaigla surnukuuri ees . Veel oli jäänud paar sammu tõe teadasaamiseni . Kas see karikas läheb minust mööda ? Kas ma käitusinTartus esimese mai öösi vääralt ? Aga me täitsime ainult looduse käsku , me ei teinud kellelegi kurja . Kohe selgub kohtuotsus . Paaripäevase habemekontsuga sünge sanitar tõstab laual lebavalt kogult päitsipoolse palakaserva üles . Seal lebab kunagine inimene : nägu tursunud , silmad kinni , lõual mingi kriimustuse jälg . Rängast muutumisest hoolimata ei jää aga kahtlust , et see rasket lehka levitav korjus on olnud kunagi Aolill Roomere . Seda kinnitas ka usuõpetaja Ingeborg Roomere , kelle politsei meilt saadud aadressi järgi oli üles otsinud . Kuid uurijad ei tea , kuidas Aolill jõkke sattus . Igatahes ei näi see olevat õnnetusjuhtum , vaid tahtlik mõrv . Politseinik näitab meile neljakandilist tsinkplekitükki , mis olnud tüdrukule kaela seotud . Sellele on naelaga kribitud neli versaaltähte : N ja Õ ja I ja D – NÕID . Niisiis pole tegemist jumaliku karistusega , vaid inimesed on ise kohut mõistnud ! Sõnale NÕID on nüüdisajal antud halb , hukkamõistev tähendus . Muistsetel aegadel oli sellel hoopiski austusväärsem sisu . Aga hukkamises olid nad üksmeelsed : jõekaldal , kus verekoer jäljed kaotas , ei tabanud politseiuurija mingeid võitlusejälgi . Tark , väljaõpetatud peni jäi nuuskides peatuma vee ääres ning haugatas seal paar korda . Plekitahvel oma tähtedega võib politseile anda uurimiseks mõningaid niidiotsi . Inspektor Kallion peab varem või hiljem lõpetama meie kahtlustamise . On veidi lootust , et tapjad tabatakse : ma olin ju uurijale rääkinud hiie loomisest ja lahkusuliste vaenust meie ürituse vastu . Kuid see polegi enam kõige tähtsam . Oluline on see , et Aolille ei ole enam . " Olematus võiks ju ka olemata olla , " kirjutas kunagi Artur Alliksaar . Aga teda ennastki ei ole enam . Olen näinud tema nimega marmortahvlit Tartus Ropka kalmistul . Väike mustade tähtedega valge plaat , paar begooniaõit lohutut liivaplatsi ehtimas . Õhtuks said protokollid korda , ka surmatunnistus kirjutati välja . Meile anti üle musta kilesse pakitud laip , et võiksime selle maha matta . Ent meie furgoon ei suundu Pärnamäe või Liiva kalmistu poole . Me ei tahagi Aolille maha matta . Kavatseme tema hingeta keha viia hoopis Põrgupadriku metsadesse , kus tüdruk hukkus . Kas ei ole Aolille maise matka õige lõpp-punkt Hiiemäel , mille ta ise rajas ? Meil ei ole küll tema sinnaviimiseks luba . Ja ei teagi , kust säärase paberi saaks hankida . Ent kui me eksimegi mingi kirjatähe vastu , ei tohiks meid karistada , sest me ei tee kellelegi halba . Pealegi eksisteerib üldiselt tuntud pretsedent . Üle saja aasta tagasi , kui Liivimaal kehtis Püha Sinodi ortodokslik võim , maeti ometi Carl Robert Jakobson ja tema pere liikmed Kurgja metsa , mitte aga kiriklikult pühitsetud surnuaeda . Kui rääkisime oma kavatsusest Ingeborg Roomerele , siis hallipäine nutukalkvel naine raputas tõrjuvalt pead . Aga küllap sulemees Neeme on osav agitaator , igatahes suutsime panna õpetajanna meiega nõustuma . Vahest mõjusid argumentidest isegi rohkem televisioonimehe Mareki asjalikud väited ; tema dialoog õnnetu naisega arenes umbes nii : " Kas Roomeredel on Rahumäel või Pärnamäel hauakrunti ? " " Ei ole . " " Siis ei saagi mujale matta kui Liiva kalmistule . Aga seal pole laiba hoidmiseks korralikku külmkambrit . Aga meil on veel kirstki tellimata . " " Ei tea , kust kirstu saaks ? " " Kirstutöökoda asub Mustamäel , aga täna on nii hilja , et ei ole võimalik enam tellimust sisse anda . Nii et tõenäoliselt ei saaks ka homme matta . " Saavutasime kokkuleppe Hiiemäe suhtes . Marek helistas oma tuttavatele televisiooni ning saavutas seda , et " Aktuaalsesse kaamerasse " lisatakse teade traagiliselt hukkunud noore teoloogi Aolill Roomere matustest Põrgupadriku Hiiemäel homme õhtul kell <arv>.<arv>. Kui möödusime lillekauplusest , ostsime sealt surnu ehtimiseks sületäie valgeid nelke . Eks muidu olnuks proua Ingeborgil liiga sünge furgoonis hukkunu saatjana istuda . Aga ikkagi tulid mulle kurvad ja etteheitvad mõtted pähe . Lustakalt alanud sajandilõpu suvi Põrgupadrikul oli lõppenud masendava puändiga . Komöödia muutus tragöödiaks , mida ma polnud osanud ette näha ega ära hoida . Olen vist üldse vilets režissöör ? Olin tahtnud Põrgupadriku halba kuulsust muuta . Olin isegi uhkeldanud talu ärakinkimislubadusega . Vastavalt suvitusseltskonna otsusele pidanuks Põrgupadriku perenaiseks saama Aolill . Performance'id on nüüd küll kangesti moes , aga ma olin ületanud mõistlikud piirid . Olin lasknud elul ja kunstil segamini minna . Tagajärjeks oli noore tütarlapse surm . Ma olen ikkagi süüdi , kuigi avalikult ei saa minu peale näpuga näidata . Või siiski ? Kas ei heida furgoonis istuv vanaldane naine mulle vihkavaid pilke ? Tema ainuke laps on hukkunud , ta on muutunud elupuul murdunud oksaharuks . Aga mina võin uusi naisi leida , teatrid ja kohvikud on täis mehi meelitavaid silmapaare . Ma võin edasi lavastada nii teatris kui ka elus . Aga Ingeborg Roomerele pole jäänud midagi lohutavat . Õhtuhämaruses jõudsime Põrgupadrikule . Paigutasime Aolille surnukeha keldrijahedusse . Ilmataat halastas meile : taevas läks pilve , temperatuur alanes ning ähvardas isegi vihma tibutada . Ladusin hommikul koos Neemega Hiiemäele tuleriida . Suvel lõigatud kasehalud olid üsna tahedad , lisaks tassisime kuurist kuivi puid . Marek nõristas furgoonipaagist bensiini tuleriida kastmiseks , et see hoogsalt põlema süttiks . Õhtu eel viisime Aolille maised jäänused kanderaamil Hiiemäele ning laotasime üle surnukeha minu ema tehtud ristpisttikandiga lina . Naised olid lisaks linnast ostetud valgetele nelkidele korjanud põllulilli ning ehtisid nendega kadunukest . Järjest rohkem hakkas kogunema matuselisi . Ju oli metsataludeski jälgitud " Aktuaalset kaamerat " . Tuttavad segunesid võhivõõrastega , naistel mustad kleidid seljas , külameestel lipsud ees . Adventiste ega viimsepäeva kuulutajaid ei hakanud silma . Lahkarvamusi ega konflikte ei tekkinud , kõik olid nõus põletusmatusega . Küllap ajalehesõnumid Pärnamäe krematooriumist on ka metsatagustesse taludesse jõudnud . Kell kaheksa võtsin taskust tikutoosi ning süütasin tuleriida põlema . Bensiiniga kastetud halud lõid lõõmama ning leek lahvatas kõrgele . Ema Ingeborg puhkes nutma . Silmasin Merlegi põsel pisarat , Ulvi hoidis pitstaskurätikut nina ees . Astusin Aolille laotud kivilabürindi algusesse ning pidasin leinakõne . Uku-usuliste Hiiemäel ei kõlvanud piiblit tsiteerida , lugesin proosalausete sekka Lydia Koidula ja Anna Haava värsse . Lõpetasin Juhan Sütiste " Võõraste mõtetega " : Marek oli toonud alevist pritsimeesteorkestri trummi ning tagus seda pärast kõnet . " Olgu need trummilöögid hoiatuseks neile , kes tahavad kustutada inimese eluküünalt . Tulgu järelpõlvede needus nende peale , kes võtavad endale õiguse tappa inimest ! " Ma ei tea , kas on hea lõpetada needvate sõnadega . Õnneks võttis veel sõna sõber Neeme , kes sai hakkama pika ja ägeda kõnega : " Ma olen lohutult kurb meie ajajärgu eestlaste ühiskonna üle . Me oleme pikki aastakümneid oodanud vabariigi taastamist , kuid poliitilise võimaluse korral polnud me selleks vaimselt kuidagi valmis . Me oleme lasknud kujuneda kapitalistliku süsteemi kõige halvemal variandil , mis on otsekui loodud Karl Marxi " Kapitalis " kirjeldatud mudeli järgi . Eestlaste eetilised hoiakud ei ole kunagi olnud nii allakäinud kui praegu . Meie riigis pole enam kuskil turvatunnet , me oleme jäetud mõrtsukate , röövlite ja varaste meelevalda . Kättesaamatusse minevikku on vajunud ajad , kui taluperenaine tuges luuavarre vastu ust märgiks , et kedagi pole kodus . Nüüd ei piisa enam kahekordsetest lukkudest , vaid elanikud kindlustavad oma kodusid raudustega . Selleks on põhjust , toon vaid ühe näite . Paar aastat tagasi murti Mustamäe parimas servas sisse teadlaste elumajja ning peale muu varastati sealt professor Mati Hindi arvuti koos sinna salvestatud doktoritööga . Professor pidi suve läbi istuma kateedris metallukse taga ning mälu järgi oma väitekirja taastama . Kadriorus tapsid padujoodikud tallinlaste lemmiknäitleja Sulev Luige , Tartu südalinnas löödi pussnuga selga luuletaja Hando Runnelile , presidendi lossi läheduses peksti päise päeva ajal läbi raamatukogudirektor Peeter Olesk . Säärases olukorras peetakse aga otstarbekaks vallandada mitusada korravalvurit . Olgu pealegi politseinikud nõrga väljaõppega , kuid ka oma kohalolekuga tänavanurgal hirmutavad nad vägivallatsejaid . Ja kui mõningaid politseinikke pole osatud tööle rakendada jaoskondades , siis võiks ju neid haigutajaidki saata tänavaile patrullima . Aga võhiklikke ministreid paigutatakse vaid ümber mõne teisele soojale kohale . Kõrgesti kiidetud demokraatlik süsteem laseb säärastel asjadel rahulikult sündida , parlamendiski on mitu mõistlikku seaduseelnõu maha hääletatud . Kodanikud ei saa ju valida neile usaldusväärsetena tunduvaid isikuid , võimalik on hääl anda ainult erakonnale . Kuid parteide põhimõtted on üpris ebamäärased ning võimukoalitsioonides salatakse needki maha . Mis siis imestada , kui igatsetakse riigi etteotsa kõva kätt . Halvad on Eestis ka majandusasjad : kui esimeses vabariigis Konstantin Pätsiga koostöös aeti pankrotti vaid Harju Pank , siis nüüd on pankrott välja kuulutatud mitmekümnes pangas , alustades tillukese Otepää pangaga ning lõpetades usaldust tõotanud suure Maapangaga . Eestis ei kiideta töötegemist , vaid ülistatakse hangeldamist ja äritsemist . Kui vanasti eesti talu kasvatas kindlameelseid ja säästlikke peremehi , siis nüüd propageeritakse kõikjal raiskamist . Talud tunduvad tõusikministritele ebameeldivad ning neid pole püüdnud päästa ükski valitsus . Ka Jakob Hurda loosungit vaimult suureks olemisest püütakse unustada , sest amerikaniseerunud televisioon kasvatab oma vägivallapiltide demonstreerimisega just kurjategijaid ning narkomaane . Narkomaanid muutuvad varem või hiljem roimariteks , kuid nendegi vastu ei võeta midagi tõhusat ette . Uimastusaineid võib osta juba koolimajade väravais . Kasvatustöö ja haridus võiksid päästa noorukeid ning hoida neid õigel teel , kuid õpetajad on ülekoormatud ning riik ei raatsi neile korralikku palka maksta . Kodanik ei saa usaldada ka kohtuvõimu : protsessid venivad aastast aastasse , advokaatide abi on muutunud hirmkalliks , kurjategijatele mõistetakse leebeid või koguni tingimisi karistusi , tapjad ja röövlid vabastatakse hea käitumise ettekäändel enneaegselt vangist . Ja nii on hakanud ilmnema omakohus : maffiagrupeeringud karistavad püstolkuulipildujaid täristades üksteist ise . Nüüd on omakohus muutunud koguni usunditevaheliste lahkhelide klaarimise vahendiks . Täna oleme just sellise ohvri ärasaatmisel , teda on pidanud vajalikuks kõrvaldada konkureerivate religioonide esindajad . See on vist kõige paradokslikum ja ohtlikum juhtum . Religioon peaks propageerima halastust . Kui aga siiagi on tunginud vägivald , siis pole enam kellegi peale loota . Nii oleme ka siin metsade rüpes kogenud selle maailma absurdsust . Kuid eksistentsialistlikud filosoofid on juba pool sajandit tagasi õpetanud , et inimesel pole õigust alistuda , vaid ta peab jätkama võitlust . Prantsuse filosoof Albert Camus on oma " Sisyphose müüdis " õpetanud , et inimese suurus seisabki selles , et ta kõigest hoolimata jätkab võitlust . Nagu Sisyphos kivi veeretamist mäkke . Nördimus ja mässumeelsus on ainuke väärikas hingeseisund ümbritseva mõttetu maailma suhtes . Ma arvan , et eksistentsialistliku võitluse avalduseks on ka see , kui me praegused olukorrad kirja paneme . Loodan , et te abistate mind selles tegevuses . Head haldjad , võtke vastu Aolill Roomere nime kandnud inimene . " Rahvas seisis vaikides , ilm muutus järjest hämaramaks . Leegid limpsisid kokkuvarisenud tuleriida tukke , suits tõusis keereldes otsejoones üles . Nagu Kristjan Raua söejoonistustel muinaseestlastest . Küllap ka tuhat aastat tagasi seisti vaikides hiiemäel ning jälgiti tuleleekide vabastavat tantsu . Kui mõni mees oli lahingus mõõgaga raskelt rabada saanud või naine oli nurgavoodis järglast ilmale tuues hinge heitnud . Elavate ja surnute seose tähistamiseks vajatakse ikka rituaale . Miks ei võiks need sündida oma maa looduses ja oma rahva luulest ? Pärispeal , juuni - august ja november <arv>.