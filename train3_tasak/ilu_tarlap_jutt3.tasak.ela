kirjak	ilu_tarlap_jutt3.tasak.ela	Tiit Tarlap Kui teie parimal sõbral tundub olevat teie ees saladusi , kaldute tõenäoliselt arvama , et ta on armunud . Minu puhul oli see igatahes nii , kui Tom mõne aja eest õige iseäralikuks muutus . Aga ma võtsin asja mõistvalt , sest nagu öelnud kunagi vanatüdruk pulmarongi vaadates : seda teed peame kord kõik minema . Sain sellest aru , kui Tom kirkamalgi päeval õndsalt naeratades nagu udupilves hõljus ja mõnusamastki seltskonnast juba varakult kadus , kui ta sinna üldse ilmuski . Millest ma juba veidi vähem aru sain , oli tõik , et ta õnnelik olles — aga see paistis varjamatult ta näost — unerahu kaotas ja uinutite vastu huvi ilmutas . Pakkusin talle parema puudusel radedormi ja ta kadus sellega kärmelt , nagu kavatseks kugistama hakata juba järgmise nurga taga . Edaspidi läks lugu veel imelikumaks . Tomi näis valdavat rahutus , mis võttis aegapidi järjest ilmsemaid õnnetuse piirjooni . Või hirm . Kõige kummalisem oli see , et kui õnn oli omal ajal röövinud talt une , siis õnnetus omakorda sundis magama . Ta paistis alatasa väljamagamata ja kippus tukastama isegi püstijalu . Ja samal ajal näis ta otse kartvat magada . Võinuks arvata , nagu jookseks ta ööd läbi mööda tänavaid , et ainult voodist eemale hoida . Hakkasin tõsiselt kartma , et mu sõbraga on lood natuke imelikud või nii . Tom ei olnud just kõige robustsem natuur ja just niisuguste sellide puhul ei tea kunagi täpselt , mis neile järgmiseks pähe lööb . Üldiselt olen ma isikuvabaduste raevukas pooldaja juba varasest lapse- ja eriti koolipõlvest : kui minu juuresolekul asutaks inimene end üles pooma , küsiksin ainult , kas võtta ta pärast kohe maha või soovib ta paar päeva rippuda . Kui aga sama situatsioon etenduks purjus inimesega , teeksin kõik , et ta end enne välja magaks . Niisiis pidin Tomi puhul selgusele jõudma , kuivõrd ta — ühel või teisel põhjusel — on oma hinnangute peremees . Ühel vihmasel õhtupoolikul pärast kontorist jalgalaskmist juhtisin meid mõlemaid väikesse pooltühja baari . Olime seda peale tööd nii sagedasti teinud , et äraoleva ilmega Tom lasi end juba puhtast inertsist sisse tüürida . Baarimees teadis meid ammu nägupidi ja asetas ilma küsimata kummagi ette klaasikese ja aurava kohvitassi . Tom puhus tulisele kohvile ja hakkas ettevaatlikult rüüpama . Mina pidasin loomulikumaks tutvuda esmajoones klaasi sisuga ja täheldasin endamisi , et varem oleks seda arvanud ka Tom . Kui olin esimese napsi koos seda saatvate tühjavõitu lausetega ühele poole saanud , tegin täispöörde ja võtsin asjal sarvist kinni . " Kuule , " ütlesin üsna tavalise nöökega hääles , " kui sa karsklaseks hakates näost nii ära vajud , siis jäta see asi parem kus see ja teine . " " Ma ei taha praegu , " kohmas Tom äraolevalt oma klaasi vaadates . " Sa võid selle endale saada . " " Ja kui ta sul jalga lasi , " jätkasin sõjakalt , " siis seda enam võta nina täis , maga end välja ja viska kogu see lugu peast välja . " Ta võpatas veel siis , kui ma alles poole peal olin , aga kui ma lõpetasin , küsis raskesti sunnitud rahuga : " Kes ? " " Eks see , kelle peale sa kogu aeg mõtled . Arvad , et ma ei näe või ? Tead ise paremini ! " " Küllap ma juba tean , " sõnas Tom , silmad poolsuletud , ja mulle tundus , et ta valitseb näolihaseid vaid suure jõupingutusega . Oma klaasi ei kavatsenud ta ilmselt tõesti puudutada , kuigi neelas juba kolmandat kohvi . " Mis sinuga lahti on ? " Ta vaalas mulle teeseldud naiivsusega otsa ja kinnitas , et temaga pole mitte kõige vähematki lahti , nähes aga seejuures välja nagu märter tuleriidal . " Kuidas tahad , " urisesin . " Ainult ära tule mulle puhuma , et midagi pole lahti . Ise näed välja nagu viirastus , ei — nagu palgamõrvar , kes peab kellegi ära koksama , valvab juba kolmandat päeva ja ei julge üht napsigi teha , et mitte valvsust kaotada . " Tema laienenud teradega silmadest nägin , et tal on hirm , aga ta ei tahtnud sellest rääkida . " Kuule , " ütles ta vaikse otsustava häälega . " Kui sa järele ei jäta , lähen jalamaid minema . " Ma jätsin järele . Mis mul muud üle jäi . Muide , varsti me läksime minema nagunii , kumbki oma elamise suunas . Lahkusime jahedamalt kui iial enne . Olin veel murelikum kui varem , aga — mis seal salata — ka solvunud . Tomil oli abi vaja , ma olin seda pakkunud ja ta oli selle tagasi lükanud . Ometi polnud ma mõni esimene vastutulija . Oleksin võinud tema eest ... Murelikkus oli solvumisest ometi tugevam . Ja uudishimu . Ma ei saanud aru ! Midagi toimus ning ma ei suutnud kuidagi mõista , mis see on . Jalutasin vastikus uduvihmas Ja mõtlesin järele . Tüdrukuga ei olnud siin vist tõesti tegemist . Aga millega siis ? Lasin peast läbi terve hulga nii reaalseid kui ka totraid oletusi ega jäänud ühegagi rahule . Ainus , mida ma tagantjärele mõistsin , oli see , et hirm Tomi silmades polnud mitte lihtsalt hirm . See oli õud . Muidugi olid need vaid sõnad , ühe ja sama tunde erinevad astmed , kuid ma tundsin isegi mitte midagi teades , kuidas mind valdas nimetu ängistus . Mida ma pidin tegema ? Tomiga rääkida ei saanud ma ei täna ega saa ka edaspidi ; tundsin seda . Asi oli ilmselt liiga tõsine , et selle suhtes kord tehtud otsuseid muuta . Rääkida kellegi teisega ei saanud ma ammugi . Mida mul õigupoolest siis öelda oli ? Nad ei tundnud Tomi nagu mina . Nad poleks taibanud . Sain ainult oodata ja jälgida , lootes , et mingi seik meist mõlemast sõltumatult asjaoludele valgust heidab . * Kaua ma oodata ei tarvitsenud . Päev hiljem , natuke enne lõunavaheaega hõljus ukse vahelt nähtavale šefi sekretär Viola , kenake nägu nalja täis . Ma vist meeldisin talle natuke , nii et ma ei imestanudki , kui ta mu lauast möödudes toppama jäi , et paar kerget lõõpi vahetada . Naeratasin vastu ja ta kummardus allapoole , et salapäraselt sosistada : " Noh , kas pummeldasite oma Polluxiga eile kõvasti ? " Et meid Tomiga lahutamatu sõpruse pärast ammugi Castoriks ja Polluxiks kutsuti , taipasin kohe , kellest ta räägib ja küsisin imestunult : " Meie Tomiga ? Ja mille põhjal sa niisugust kuritegu kahtlustad ? " Juba Tomi mainimisest üksi tundsin , kuidas Viola ilmumisega tekkinud lahe tuju minus kiiresti haihtus . " Noh , " itsitas Viola , " kui ma poole tunni eest temalt šefi laoks pabereid tooma läksin — ta jääb nendega sel nädalal alalõpmata hiljaks — , nägin õige toredal pilti . Su vaene Pollux istus , tühi kohvitass ees , pea käte vahel ja magas . " " Hm , " tegin ma sügavmõtteliselt , ise üha mornimaks muutudes . " Ja kui ta mu sissetuleku peale ärkvele ehmus , " jätkas Viola seda märkamata , " siis viskus sirgu nagu elektrilöögist ja karjus hirmsa häälega : " Jäta , Archibald ! " . " " Kuidas ? " venitasin tähelepanu teritades . " Archibald , " kordas Viola süütu lõbususega . " Missugune nimi ! Ja mind vahtis ta nii , nagu oleksin ma Hamleti isa vaim , enne kui lõplikult ärkas ja rnu ära tundis . Mul hakkas päris kõhe ! Kes see Archibald teil õige on ? " " Sa ütlesid Archibald ? " kordasin kindluse mõttes veel kord üle . " Nojah , just Archibald . Kas see tähendab midagi ? " " Ma ei tea , " venitasin ma end püsti ajades ähvardavalt . " Aga ma saan teada . " Marssisin piki koridori joonelt Tomi tööruumi poole ja viskasin oma printsiibid isikuvabadusest seks korraks üle parda . Seda muidugi juhul , kui pidada isikuvabaduseks isiku õigust lasta end piinata . Mingitest Archibaldidest polnud mul aimugi . Meil kõlas see isegi hüüdnimena kentsakalt . Liiga pikk tundus . Aga seos pidi siin olema ja küllap Tom teadis juba täpselt . Üldiselt töötas tema ruumis kolm inimest , aga üks neist sebis kusagil komandeeringus , teine põdes , nii et Tom pidi olema üksi . Küllap ta seetõttu tukastaski , nagu viimasel ajal kombeks . Ma pidin talt , kasvõi nui neljaks , tõe kätte saama — tema enda huvides . Vajusin uksest sisse ja põrutasin julmalt : " Tervitusi Archibaldilt ! " Tomi pisut avatud suuga nägu tõmbus surnukahvatuks . Ta taganes tooli ümber lükates vastu seina ja kogeles segaselt : " Mis s-sa l-luurad ... või ei ... see tähendab , sa ju ei saa , aga ... " " Küllalt , vennas , " sõnasin sellisest efektist ise ka kohmetudes märksa pehmemalt . " See olen ainult mina ja mitte šeff ise , kes on tulnud isiklikult kvartaliaruannet nõudma , mida sa pole veel alustanudki . Räägi mõistlikku juttu ja kohe praegu ! " Mõne hetkega hakkas mulle selgeks saama , mida Viola mõtles Hamleti isa vaimu vaatamise all . " Kes kurat on see Archibald ? " põrutasin peale . " Kui meie maal peaks elama mõni sellenimeline , siis tahan mina ka teda näha . Ja paistab , et pean talle sinu eest ise paar sõna ütlema . " Tom vaikis endiselt , ainult ta muidu nii mehine lõug vabises . See mölkus ajas mind vihale . Haarasin tal tugevasti õlgadest ja raputasin nagu jaksasin , ise samal ajal nii karjudes kui paludes : " Tom , tule mõistusele ! Räägi ! Sa pead sellest lõpuks välja tulema ! " Seepeale Tom — olgu öeldud , et minust tunduvalt kogukam ja tugevam , mistõttu ma endale seesugust raputamisvabadust ka lubasin — kangestus äkitselt , langes siis seljaga uuesti vastu seina ning vajus seda mööda aeglaselt alla . Ta oli minestanud . Kohkunult ja segaduses , ma peaaegu rebisin ta lipsu ja särgikaeluse valla ning jäin üllatunult vahtima . See , mida ma Tomi paljal rinnal nägin , oleks andnud mõistatamisainet ka märksa nutikamale mehele , kusjuures märksa vähem kummalises situatsioonis . Valgel nahal torkasid silma kriimustused ja vermed , nii värskemad kui juba armistunud , näidates nende tekkimise erinevat aega . Arme ja verevalumeid oli näha ka kaelal . Kuni ma neid jahmunult uurisin , hakkasid koridoris kõmama sammud ja kostma hääled — lõunavaheaeg oli alanud . Läksin ukse juurde ja keerasin selle lukku . Siis kiirustasin Tomi juurde tagasi , nööpisin ta särgi päris lahti ja tirisin üle õlgade . Teab kui hästi see õnnestuda ei tahtnud ja ka aluspesu segas tublisti , aga oma tahtmise ma sain . Tagantjärele on raske öeldagi , mida konkreetset ma üldse otsisin — juba nähtut arvestades võib arvata , et veel mingeid jälgi vägivallast . Ja nad ei jäänud leidmata . Tomi õlal , selja pool küljes ilutses veel neli tumedat laiku , mis vastasid täpselt eespool tumendavale pöidlajäljele . Aga see käsi , mõtlesin hämmelduse ja nõutusega , seda kätt ei saanud ju olemas olla ! Nii suuri käsi lihtsalt ei eksisteeri . Pealiskaudnegi uurimine näitas , et Tomi õlga pitsitanud sõrmed pidid olema vähemalt kahe minu käe haardeulatusega . Kui pöial oli jätnud üle kogu parema rinnalihase ulatuva verevalumi , siis seljal ulatusid sõrmejäljed peaaegu abaluu alla . Lasin Tomi lahti ja tundsin , kuidas ma tasakesi hulluks lähen . Linn , kontorihoone , kogu harilik ja turvaline elukorraldus uhuti ebareaalsuse lainetes kuhugi kaugele . Jäi üksnes see tuba siin , lamav Tom oma võimatute jälgedega kehal ja mina ; ning mul oli tunne , et uksest välja minnes satun jalamaid mustavasse olematusse . Katsusin selle vastu võidelda end midagi tegema sundides ja piserdasin Tomile karahvinist vett näkku . Siis märkasin , et ta polegi enam minestanud , vaid ainult magab , aga nii raskesti , nagu poleks ta seda teinud juba ööpäevi . Võib-olla oligi nii . Kordasin veeprotseduuri ja nüüd tuli Tom ägades teadvusele . Mingi ränk , võib-olla õudne läbielamus ei jätnud teda uneski . Mulle turgatas pähe , et see oligi põhjuseks , miks ta alalõpmata kohvi kaanis ja magada ei julgenud . Unes oleme alati kaitsetumad . Aga nüüd tuli jõuda selgusele . See siin oli vähemalt minu jaoks väljunud reaasja piirest . Kartsin ainult , et Tom mu pealekäimistest uuesti minestab . Kuid vastu mu ootusi oli ta nüüd palju rahulikum kui enne atakki ja käitus inimesena , kes on ületanud kriitilise piiri ning kellele kõik on juba ükspuha . Alul silmitses la mind ainiti , kuidagi haledalt nagu haigetsaanud laps . Siis märkas ta oma sasitud rõivastust ja nööpis särgi kinni . " Sa nägid ? " küsis ta lakooniliselt . " Jah , " kinnitasin vaikselt . " Sa minestasid ja ... Aga ma ei mõista hoopiski , mis see on . " Seda võib juba arvata , " nentis Tom äraolevalt , jätkates mehhaaniliselt riiete korraldamist . " Sa pead mulle ära rääkima , " sõnasin sugereerivalt . " Ja nähtavasti mitte ainult mulle . Saad isegi aru , et vaikimisega ei jõua sa kuigi kaugele . Kes see Archibald on ? " Ta võpatas jälle , aga see oli galeeriorja reflektoorne võpatus , kelle ihu hakkab piitsa suhtes juba tuimaks muutuma . " Kust sa tead Archibaldist ? " Seletasin . Tom noogutas ja istus mõtlikult laua taha . Lasin tal segamatult mõelda , kuigi olin kärsitusest katkemas . Tundsin , et ta on nüüd südamepuistamiseks küps ja peab end veel ainult natuke koguma . Aga vaikus kostis edasi ning piinatud ilme süvenemine ta näol andis tunnistust pingelisest juurdlemisest . Olin juba kannatust kaotamas ja kavatsesin uuesti peale käima hakata , kui Tom otsusele jõudes virgus . " Ma räägin sulle kõik ära , " ütles ta aeglaselt , otsekui vastu tahtmist . " Aga hiljem . Ma ei suuda praegu keskenduda ja ilma selleta ei usu sa ühtki mu sõna . " " Sellest toast me enne välja ei lähe , " sõnasin otsustavalt ja pistsin võtme püksitaskusse . " Ma arvasin , et me oleme sõbrad , " ütles Tom väsinud etteheitega . " Just sellepärast , " ei jäänud ma vastust võlgu . " Sina ei tea ju üldse , milles asi seisab , " sõnas Tom ja oli näha , kuidas ta püüdis mobiliseerida oma kunagise lausa kuratliku veenmisjõu riismeid . " Sa ei tea , aga püüad dikteerida tingimusi . Kuula mind : ma tahan sulle rääkida , aga ma tahan ka , et sa mind usuksid . Ja et sind uskuma panna , pean ma asja paganama hästi läbi mõtlema . Muidu läheb kõik tühja . Teeme nii , et annad mulle homseni aega . Homme saad vastuse kõigile küsimustele ja usu mind — teisiti pole mul võimalik . " " Aga kui homme on juba ... liiga hilja ? " küsisin kõhklevalt , teadmata isegi täpselt , mida ma sellega mõtlesin . " Teisiti pole see mul võimalik , " kordas ta nukralt . " Usu , mulle oleks suureks kergenduseks , kui sina teaksid — kui keegi üldse teaks . " " Seleta siis vähemalt , mida tähendavad need ... jäljed . " " Ma ei saa seda teha eraldi kõigest muust . " Andsin vastu tahtmist järele . Informatiivses mõttes oli ta minust tõesti endiselt sada protsenti ees . Kahtlen aga suuresti , kas oleksin võtme nii kergesti loovutanud , kui tema lõpurepliik , mis oli öeldud pigem endale kui mulle , oleks lausutud enne ukse avamist . See kõlas : " Nagunii on juba liiga hilja . " Pärastlõunal oli Tom töölt kadunud ja šeff , kellel teda vaja läks , raevutses säärase distsiplineerimatuse üle , nagu ma Violalt kuulda sain . Ma ei püüdnudki enam Tomi sel päeval kätte saada . Olime kokku leppinud järgmisele ja ma lasin tal segamatult toimida , nagu ta tahtis . Kuid järgmisel hommikul puudus Tom ikka veel . Tundsin end altveetuna , kuigi päev on ju iseenesest hoopis laiem mõiste kui tööpäev ning vaevalt kontorimiljöö pikaks tõsiseks jutuajamiseks sobida võis . Et aga jutuajamine niisugune pidi tulema , polnud mul kahtlust . Veetsin näruse päeva ja kui Tomiga seoses oli šefil põhjust raevutseda ta puudumise pärast , siis minu puhul piisas selleks täielikult mu kohalolekust . Ka õhtul polnud Tomist veel mingit elumärki . Tema telefoni ei tõstetud hargilt , uksekellale ei reageeritud ja tuttavad baarmanid polnud teda näinud . Pikapeale hakkas see salapäratsemine mul üle viskama ja ma kaalusin juba tõsiselt , kas mitte jättagi ta saatuse hooleks , kui ta seda nii kangesti tahab , ning võtta nina korralikult täis . Ainult kaks asja ohjeldasid veel kiusatust : oma silmaga nähtud piinajäljed ta kehal ning tööasjus tavaliselt punktuaalse Tomi puudumine kui teine vihje millelegi tõsisele . Nii võtsin ühest baarist veidi joogipoolist kaasa ja läksin koju , et mind võiks vajaduse korral sealt leida . Oodata tuli kaua . Naps oli igatahes ammu lõppenud ja tuhatoos üle ajamas , kui telefonihelin mind rahutust unest üles ajas . Toru otsas oli Tom ja ma sain kohe aru , et ta on kõvasti purjus . Ta helistas oma korteri lähedalt mingist baarist ja palus mul kohe sinna sõita . Aeg oli õige hiline ja ma nägin takso leidmisega kõvasti vaeva . Kümmekond minutit hiljem jõudsin pärale . Tom oli veel rohkem purjus kui olin arvatagi osanud . Tal polnud enam üldse nägu peas . Baaripidaja üritas teda parajasti välja visata ja tundus , et see ei olnud tal esimene katse . Mind nähes lasi Tom end taltunult ukse poole tüürida , kusjuures ta võttis väga väärika hoiaku ning lehvitas mõlemat kätt tiibadena külgedel nagu suur purjus lind . Läksin koos temaga välja ja me jäime baari ukse ette seisma . Tom vankus kergelt jalgadel , aga näis siis ümbrusega kohanevat . Kuna olin teda viimastel päevadel kainenagi rohkem kui imelikus seisukorras näinud , mõjus ta praegune purjusolek peaaegu lohutavalt . " Noh , " küsisin äraootavalt , " loodan , et sa ei ajanud mind poole öö ajal üksnes selleks üles , et ma sinuga kokku lööksin ? " " Ee-ei , " venitas Tom hästi avameelselt ja komistas kergelt ettepoole . " Aga ... " jäi ta pisut mõttesse , " See ei olekski nii paha mõte . Ainult et ... " " Ma viin su parem koju , " panin resigneerunult ette . " Ee-ee-ei , " ütles Tom tolle joobnud siirusega , milles oli nagu lapselikku imestust , et ma mingitest lihtsatest probleemikestest aru ei saa . " Koju lähed ju hoopis sina . Vaata , siin ootabki üks takso . " Ma ei osanud isegi kiruda . Sel polnud mõtet . Takso , millega olin saabunud , ootas tõepoolest baari ukse ees uut klienti ning pööramata tähelepanu Tomi purjus sonimisele , üritasin teda sellesse vedada , kuigi ta väitis , et elab siinsamas ja tuleb ise suurepäraselt toime . " Õigus küll , " meenus talle äkki , nagu oleks ta unest ärganud . " Ma pidin sulle ju midagi andma . " Ta õngitses taskust ümbriku ja surus selle mulle pihku . " Mis see on ? " küsisin igaks juhuks , kuigi hakkasin isegi aimama . " Vastused , " pomises Tom pead uniselt longu lastes . " Sa ju ise tahtsid vastuseid . " Ta kippus seina najale magama jääma ning ma pidin ta ikkagi koju viima ning korteriuksest sisse toppima , enne kui süda rahule jäi . Siis kihutasin koju ja rebisin ümbriku kannatamatult lahti . Seal võis peituda üksnes Tomi pihtimus , mida ta ei suutnud või ei söandanud teha suusõnal . Ning see ta oli , kusjuures käekirja vaadates veendusin , et kirjutades pidi Tom olema kaine nagu värske kurk . * " Nagu näed , " kirjutas ta , " otsustasin suhelda paberi abil . Sellel on silmast silma kõnelemisega võrreldes mitu eelist . Võin nii oma sõnu üksipulgi läbi kaaluda , et selgemini väljenduda . Sina aga ei saa mind juba päris alguses kõikvõimalike küsimustega katkestada ja segi paisata , mida Sa muidu tingimata teeksid . Nüüd pead loo esmalt tervikuna ära kuulama ( lugema ) ja saad asjast mingisugusegi üldpildi — kui ma seda üldse suudan teha . Katsu mind ikkagi uskuda , see on ainuke asi , mida palun . Kuu aega tagasi , see oli täpselt <arv>. oktoobril , sain kummalise sisuga ja ilma saatja aadressita kirja . Ma ei mäleta , kuhu see kiri on jäänud , muidu lisaksin ta võib-olla siia . Aga mida ma ometi räägin ! Muidugi ma ei lisaks , kuna selle seos järgnevaga sai pärast ilmsiks ja ma ei tahaks , et Sinuga läheks samuti nagu minuga . Kellelgi meist ei ole tegelikult aimugi , mis meie hinges võib peituda ja seepärast on parem mitte riskida . Tõsi , praegu Sa ei saa veel aru , mida ma silmas pean . Niisiis , selles kirjas oli äärmiselt kummalisi asju ja ma pidasin seda kellegi tobedaks naljaks või mõne nõdrameelse jampslikuks sonimiseks . Igal juhul ei tulnud mul pähegi seda tõsisemalt võtta . Samal ööl nägin aga erakordset unenägu . Seisin suure jõe kaldal teisele poole jõge loojuva päikese kiirtes ja tundsin igatsust . Nagu seda ilmsigi ette tuleb , ei suutnud ma endale teadvustada , mille järele ma õieti igatsen , kuid selles oli kõike , mida suudab vaid ebamääraselt väljendada üksainus nii väheütlev ja paljusisaldav sõna nagu " õnn " . Tunne oli väga intensiivne ja valusalt kaunis . Midagi niisugust tunneme vahel ainult murdeeas , kui kõik see , millest me veel midagi ei tea ja mida me üksnes ähmaselt oskame , seisab alles ees . Mu ümber oli võõras maa , võõras aeg ning võõras , erakordselt kaunis loodus , pea kohal purpurist kuni tumesiniseni vahelduva värvigammaga taevas ; ja ma teadsin , et pean pääsema teisele kaldale . Õhk oli täis helisevat kutset nagu löönuks kauguses kümnete kirikute kellad — kuigi võin vanduda , et kuulda polnud midagi — ja mina olin täis igatsust . Minu ja ihaldatava teispoolsuse vahel oli aga lai , kiiresti voolav vesi ning ma seisin seal kurbusest pakatamas nagu vaeslaps jõuluvitriini ees . Korraga silmasin kallast mööda lähemale astuvat meest . Ta oli juba üsna ligidal , säärsaapad jalas ning õlal paar aere . Minus tärkas meeletu lootus , kuid enne kui jõudsin suudki avada , küsis mees ise : " Kas soovite üle minna ? " Kinnitasin erutusest värisedes , et ma pole veel eales midagi rohkem soovinud ja tuhnisin kiiruga taskutes , et leida mõnd äraeksinud rahapaberit . Mees ainult naeris ja ütles , et tal on nagunii teisele poole asja ning ta võib mind ilma mingisuguse tasutagi kaasa võtta . Seda polnud mulle korrata vaja . Mehel oli meeldiv nägu ja meeldiv naer ning ma läksin temaga kaasa , ainsaks kartuseks , et ta äkki ümber mõtleb . Muidugi ei saanud see nii usaldusväärse välimusega inimese puhul kõnekski tulla , aga ma lihtsalt ihkasin nii väga üle pääseda , et isegi mõte nurjumisest pani mind värisema . Natuke ülesvoolu paat seisiski . Paadimees pani aerud paika , lasi mul ninasse istuda ja lükkas paadi kaldast lahti . Ta oli ülevoolavalt heas tujus , lobises kogu aeg ja tutvustas ennast Archibaldina . Et unenäos ei imestata millegi üle ja kõige vähem tehakse probleeme veel keeleküsimustesse puutuvast , pärisin tema nimest lähtudes üsna loomuliku tundega , kas see on Inglismaa . Archibald naeris kõmisevalt , selg sõudes minu poole , ja küsis , mis tähtsust sel on . Ja ega sel ei olnud tõesti mingit tähtsust . Teine kallas tuli ju aina lähemale ja kõrvale kuuldamatu helin minus muutus üha tugevamaks . Kui paadinina mõne aja pärast maad puudutas , sündis see väikese inimgrupi lähedal , keda olin märganud juba varem . Nii see ilmselt mõeldud oligi , sest meie maabudes tõstsid nad üles raske kandami ja tulid sellega paadi poole . Kummaline , et kogu üldise selguse juures ei märganud ma midagi nende välimusest . Neil hallidel , siia kuidagi sobimatutel kogudel polekski nagu nägusid olnud . Küll aga mäletan praegugi lausa detailse selgusega nende kandamit , milleks oli musta riidega ülelöödud kirst . " See on elu maa , " seletas minu järel liivale astuv Archibald lahedasti . " Surnuid siia ei maeta . Nad viiakse sinna . " ( Ta osutas vastaskaldale , mis siit vaadates paistis pimeda ja ähvardavana . ) " Aga teie olete nüüd üle , nii et kõike head ja nägemiseni ! " Ka mina soovisin jällenägemist . Oleksin ma vaid teadnud , milline saab see olema ! Aga kahtlen kõvasti , kas ka teadmine sellest oleks mind enam peatanud . Ma olin päral ja ma tundsin , et ma olen päral . Kõik muu oli kaotanud mõtte ja mõtte kaotavad siin õigupoolest ka sõnad . Sest kuidas edastada kellelegi , kes pole seda ise kogenud , mis tunne on lennata roosa purjega üle kauni maa igavesti loojuva , kuid mitte iialgi loojamineva päikese poole , kõrvus helisemas vaimustav muusika , lennelda ning hõljuda nii lõpmatult kaua ja teada , et seegi pole veel täitumine , vaid üksnes pikk ning joovastav teekond selle poole ... Üles ärkasin sügava õnnetundega ja unenäo lummus ei jätnud mind kogu päeva . Ainult et kohe hakkas sinna imbuma ka valusat , lootusetut igatsust kaotatu järele , mis muutis nägemuse veelgi mõjusamaks . See oli nagu hingepõhjani tungiv meloodia , mida sa teadsid end mitte iialgi enam kuulvat . Olin sugestiivseid unenägusid varemgi näinud , aga kas võisin loota veel kunagi näha ja tunda midagi niisugust ? Alles nüüd tekkis mul mõningane kahtlus unenäo ja kummalise saadetise võimalikest seostest . Õigem oleks vist öelda , et see oli ähmane lootus . Lugesin kirja uuesti , sedapuhku kaua ja tähelepanelikult ; püüdes süveneda mulle siiani täiesti aimamatute mõtete ja seoste valdkonda . Palju targemaks ma sellest ei saanud . Võid aga kujutleda mu rõõmu , kui järgmisel ööl kordus , õigemini jätkus kõik uuesti . Mul polnud enam vaja ületada jõge , ma olin kohe seal ja nii , nagu oleksin olnud seal alati . Nüüd järgnes mu öine eksistents nagu lõputu seriaal , mille osad olid ja ei olnud ka omavahel seotud , kui aga olid , siis lõdvalt — mina ise ainsaks siduvaks tegelaseks nende vahel . Elasin nagu läbi pikka ja fantastiliselt õnnelikku elu , kusjuures see elu sisaldanuks nagu mitmeid elusid . Mu unenäod , mis juba alguses paistsid silma ebatavalise detailiteravusega , muutusid järjest selgemaks , ületades tavaelu mitmekordselt . Näis , nagu oleks mõnd kaunist vaadet varjav uduvine ajapikku hõrenenud ja hajunud , lastes silmal üha teravamalt haarata ebamaist , pidevalt muutuvat ilu . Seesama toimus tunnetega , mis tolles reaalsuses — nimetan seda juba nii — omasid veelgi suuremat kaalu kui visuaalsed nägemused . Paraku on küll vahest võimalik manada kuulaja silme ette umbes kilomeetri kõrgusel majesteetlikult hõljuvat , otsekui täispuhutavat õhupall-linna oma rännuteel , kuid pole mingit lootust edastada tundmusi , mis valdavad sind samasugusel lendmaterjalist alusel läbi õhu selle poole tüürimas , teades , et sind oodatakse . Sellest peale hakkasin tundma enese äralibisemist , kui nii võiks öelda . Kogu oma fantastilisuses olid need uned liiga reaalsed . Nad olid saanud palju reaalsemaks kui see maailm , milles viibisin ärkvel . Kõige muu kõrval võis siin olulist rolli mängida ka ajafaktor , sest ärkveloldud päev tähendas kõigest ühtainust päeva , samal ajal kui öö jooksul võisin läbi elada paljusid aastaid — aastaid paradiisis , sest kuidagi teisiti ei oskaks ma seda nimetada . Kohtasin seal paljusid , keda olin oma tegelikus ( ? ) elus tundnud ja paljusid , keda oleksin tunda tahtnud või keda olin kunagi oma unistustes välja mõelnud , ning nad eksisteerisid seal just sellistena , nagu ma neid elus näha oleksin tahtnud . Ma armastasin lõputult ja mind armastati lõputult ning kogu see õnn kestis igaviku . Nii lühiajalised , kui seda olidki teises reaalsuses veedetud aegade kõrval päevad tavareaalsuses , muutusid nad parajasti käes olles oma tühjuse ja hallusega ometi talumatuks . Tundsin end otsekui narkomaan , kes on reeglipärasest annusest ilma jäänud , ja püüdsin päevi lühendada , kuidas aga sain . Muretsesin uinuteid ja rahusteid , kust need vaid näppu puutusid , et vaid pääseda tavareaalsusest nagu õhuta ruumist . Kogu maine tegevus oli minu jaoks kaotanud igasuguse tähtsuse ja mõtte . Ihkasin üksnes magada , magada , magada , et pääseda võimalikult kiiresti koju , oma maailma . Mingit eelnevat ettevalmistust ei olnud selleks enam ammugi vaja — olin juba vankumatult õigele lainele häälestatud ning võisin üksnes muiata fantasööride üle , kes paigutasid teisi reaalsusi küll võõrastele planeetidele , küll üksteisest õhukeste ajakihtide või -kilede poolt eraldatud paralleelmaailmadesse , taipamata otsida neid iseenesest , oma vaimu tundmatutest sügavustest . Kõik toimub ju minu sisimas . Aga ma uskusin seda kui objektiivsust ja usun praegugi . Pole võimalik mitte uskuda , kui oled seal kordki olnud . Pigem võib kahelda tolles reaalsuses , mida nimetaksin selguse mõttes tavamaailmaks . Kahjuks pole seegi võimalik . Vankumatuks sillaks kahe näiliselt ühinematu vahel sai mu vaimu kandev keha . Elamata , söömata , eluks vajalikku muretsemata ei oleks ma suutnud vallata toda teist reaalsust , mida ma vajasin . Nii muutusid rõhuvad ekskursid tavamaailma paratamatuks . Tõsi küll , seal ma neist õieti ei teadnudki või tundusid nad kestva igaviku kõrval liiga mikroskoopilised , et neid üldse tähele panna , sest siinne päev jäi ka seal vaid päevaks . Ometi olid kehal omad seadused ning tema võimalused osutusid vaimu oma kõrval tühisteks . Viimaste loodut armastasin nagu ei iial midagi , kuid see armastus sõi mind , seda endist mind , aeglaselt ja halastamatult . Võib-olla olin ma selle jaoks liiga pehme , nii et pidigi nõnda minema . Kellelt on mul küsida ? Õndsus oli kestnud lõpmata kaua , kuid pikapeale tundsin teatava ärevusega , et hakkan väsima . Ammutasin jõudu ju vaid omaenese sisemistest allikatest ning need ei suutnud end nii kiiresti taastada , kui neist võeti . Maailm mu silmade ees hakkas luituma , tunded tuhmuma . Olin oma energia liiga kiiresti ümber töötanud ega suutnud seda enam endist viisi juurde anda , mis mõjutas paratamatult tulemust . See viis meeleheitele ! Pärast ülihead näib isegi väga hea ainult nigelana . Püüdsin end säästa ja taastada vähem magades — milline raske vaev see küll oli — , kuid ei võinud ometi midagi muuta , kuna sealpoolsus neelas endistviisi kõik ja enamgi . Nägemuste ja tunnete erksus aga ei taandunud , ei sukeldunud ähmastavasse udulinikusse nagu alguses . Ei , see reaalsus oli mulle juba liiga omaseks saanud , et sellest välja pudeneda . Aegamööda , kuid järjest kiirenevas tempos hakkas muutuma hoopis aistingute tonaalsus . Maastikud ja elustseenid muutusid süngemateks ja omandasid mingi kurjaendelise varjundi . Seesama toimus ka tunnetes . Mu meeli täitsid ärevus ja ängistus ning nii nagu varem olid kestnud terve igaviku joovastus ja nauding , vältasid ka ärevus ja äng määratult , muutudes seejuures järjest sügavamaks , kuni ma lõpuks märkasin , et sellest on saanud hirm . Veel ei olnud tal konkreetset iseloomu . Ma ei teadnud , mida ma kartsin , kuid kõik märgid — pigem alateadlikult tajutavad kui mõistusega tõlgendatavad — viitasid lähenevale katastroofile . Inimesed olid muutunud nagu kogu maailmgi . Näiliselt jäid nad nendekssamadeks . Ma tundsin nad ära . Kuid nad ei paistnud enam ammugi nii üheplaaniliselt meeldivad , nagu ma neid näha tahtsin . Tundus , nagu oleks neis paljastunud veel üks , seni varjatud reaalsus , mis nüüd järjest jõulisemalt pinnale kerkis . Rafineeritud tippmuusiku dändilik pealiskiht ei suutnud enam varjata hingetut edvistajat , muhedasuise jäätisemüüja silmad jälgisid kalgilt ja kasuahnelt ümbrust nagu kaks külma limukat , populaarne poliitik kuhjas täitumatuist lubadusist oma jalge alla püramiidi võimu juurde , imekaunis tütarlaps aga sorteeris mõttes mehi samal printsiibil kui mehed hobuseid : see on tubli loom , ta kannab mind kiiremini ja kaugemale kui teised . Suutmata seda kauem taluda , pagesin üksindusse . Kuid muutunud polnud ju ainult inimesed , vaid kogu reaalsus ja küllap ma isegi . Täpsemalt , kui võtta asja tavaelu seisukohast , siis ainult mina ise olingi muutunud , sest kõik muu toimus ju üksnes minu sisimas . Kunagi oli terve see ajatu ja mõõtmatu maailm olnud mulle kauniks , paradiislikuks koduks , kus täitusid kõik soovid . Nüüd hulkusin kodutuna mööda süngeid kõnnumaid ja mustavaid kuristikke , nuttes taga kaotatud paradiisi ja püüdes seda uuesti leida , kuigi teadsin , et ta oli lihtsalt lakanud olemast . Õnn kestis igaviku , aga kui ta kord läbi sai , tundus kõik olevat vaid viiv . Jäävaks osutus ainult see , mis talle järgnes . Sest õnnetund kestab minutina , õnnetuseminut aga vältab kui nädal . Siis kohtasin ma üht lõputuna näivat kaljulõhet läbides taas Archibaldi . Ka tema oli määratult muutunud , aga ma tundsin ta kohe ära , sest tema muutumine oli täielikus kooskõlas kõigi teiste muutustega mu ümber ja minus eneses . See polnud enam lõbus ka sõbralik juhu-paadimees , kellena ma teda lõputute aegade tagant mäletasin . Nüüd seisis mu ees julm ja teraskindel tahe , keda miski eesmärgist kõrvale ei kalluta ja kelle eesmärgiks olin mina ise . Kabuhirm sundis mind tõrkuma ja et näida vankumatu kui mitte enda , siis vähemalt temagi silmis , küsisin häält vaevaga vaos hoides , kas ta ei juhataks mulle teed jõe äärde . Olin juba ammu ihanud pääseda sellelt põrguks moondunud maalt . Kogu meie tahtejõud koondus ristatud pilkudesse , millede duell kestis kaua . Aegamööda tajusin meeleheitega , kuidas ma paratamatult alla jäin ja mu tahe lootusetult nõrkes tema oma ees . See oli nagu võiduka surmavaenlase haare kõri ümber . Seisin ta vastas nüüd nagu hiir mao pilgu all ja mõistsin , et kuulun temale . Hetke pärast naeris Archibald kõmisevalt , nagu oli teinud seda kord igiammu , kui ta mind üle jõe tõi . Ainult nüüd polnud see enam kunagine meeldiv naer vaid irvitav pilge . " Muidugi juhatan , " seletas ta läbi naeru . " Ma koguni ise viin su sinna . Selleks ma siin olengi . Aga enne on meil veel üks kaunis suur arve õiendada . See tundub olevat üsna kopsakas . " " Arve ? " küsisin ebaledes , kuigi teadsin vaistlikult isegi , mida ta mõtles . " Muidugi , " kinnitas Archibald . " Ja ära kaeble . Sina said ju kõik , mida sa tahtsid . Nüüd on minu kord . See on ometi õiglane ? Aga üle jõe ma sind viin , selles ära kahtle . Ega sa ei ole esimene . Ühe viisin just siis , kuid sinu üle tõin . " Nagu läbi unustusehämu meenus mulle musta riidega ülelöödud kirst . Mul polnud midagi öelda . Tegelikult olin millekski taoliseks ammu valmis , ainult et nüüd , mil see oma täies koleduses mu ette kerkis , valdas mind ometi tumm õudus . Ahastavalt raske oli omaks võtta , et ees pole enam midagi , mida maksaks oodata , vaid vastupidi — edasi läheb aina hullemaks , kuni saabuva lõpuni . " Hakkame minema , " ütles Archibald otsustavalt . " Tee tuleb pikk ja selle jooksul maksad ka oma võlad . " Nüüd rändasime juba kahekesi mööda jubedat kuumaastikulist miraaži ning vähe oli sel sarnasusi lendamisega roosal purjel , millega olin kord selle maa sisemusse reisinud . Minek oli vaevaline nagu tapalava-teekond ja seekord ei terendanud lõpus enam ühtki ihaldatud eesmärki . Me läksime ja ma tasusin oma arvet . Ning kassiirina oli Archibald niisamuti tasemel nagu paadimehenagi . Iga õnnehetke , iga minuti eest maksin ahastuse ja õudusega . See polnud enam ahastus või õudus millegi konkreetse ees , see oli seisund . Ning Archibald oskas juba hoolt kanda , et piinad hetkekski ei lakkaks . Ta oli kogenud põrgusulane kui mitte vanatühi ise . Sel ajal kui mind pitsitasid pidev näljatunne ja janu , toitus tema vaim minu vaimust ja tema ihu minu verest , mida ta jõi . Oo , ta oli mõõdukas , mitte mõni laristaja . Korraga piisas talle vähesest . Aga oma osa ei jätnud ta kunagi võtmata ning ma teadsin , millega see lõpeb . Tema vaimu ja keha jõud üha kasvasid proportsionaalselt minu omade kahanemisega . Kui jäänus , mida veel vaid tinglikult võis nimetada minuks , pidi kord otsa saama , tähendas see , et olemegi jõe äärde jõudnud . Aga selleni oli veel terve igavik piinu ja meeleheidet . Igal hommikul ärkasin pärast aastatepikkusi unerännakuid järjest nõrgema ja piinatumana . Nüüd tundub , et Archibaldi võim küünib ka tavamaailma , sest avastasin jahmudes oma kehal ta piinamismärke . See võttis viimasegi lootuse . Paistab , et ta võib mind iga hetk ka siit oma meelevalda viia , kui tahab . Ainult et ühel siinsel päeval pole sealsete ajameredega võrreldes praktiliselt mingit kaalu ja seega olen tal nagunii peos . Veedan oma niinimetatud puhkepäevi meeletus hirmus selle ees , mis paratamatult järgneb ja kardan paaniliselt uinuda . Aga uni tuleb kord ikka ja Archibaldile piisab ka hetkelisest suigatusest . Võib-olla imestad Sa neid ridu lugedes , miks ma pole abi otsinud psühhiaatrialt , hüpnotisööridelt , kõigilt , kellel on midagi ühist inimese hinge ja tema kujutelmadega ja kes võiksid minu eest võidelda minus eneses peituvate koletistega . Kuid milline hiir suudab põgeneda , kui madu on ta hüpnotiseerinud ? Mina ei suuda , kuigi nii hiir kui madu olen ma ise . Ja kui suudaksingi , siis kui palju aega võtaks , kuni leiaksin vajaliku inimese , suudaksin teda end uskuma panna ja kuni ta proovikski midagi ette võtta ? Selle aja jooksul pean ma paratamatult magama jääma ja nii saadud aastatest jätkub Archibaldile alustatu lõpuleviimiseks täiesti . Olen lootusetult üksi — mina ja Archibald kuukõrbelikul miraažmaastikul . Ma ei taha sellest enam kirjutada . See on liiga õudne , sõnad liiga väljendusvaesed . Kui Sa mind mõistsid , piisab sellestki ; kui mitte , siis ei aitaks ka jätkamine . Me rändame veel , aga ma tunnen , et oleme varsti päral . Nii ongi parem . Olgu sellel lõpp ! Olen väsinud , meeletult väsinud . Sooh , lõpuks on see kirjas . Kas tead , mis ma nüüd teen ? Kord soovitasid Sa mul end täis juua . Võid uskuda , et olin seda juba proovinud . See oli esimene asi , mida ma nende ööde vastu käiku püüdsin lasta . Paraku mõjus naps efektiivselt ainult niikaua , kuni olin ärkvel . Hiljem pani see ju magama ... Kuid täna , nüüd ja otsekohe , lähen ja joon ennast täis . Tahan end veel üksainus kordki inimesena tunda . Aimus ütleb , et rohkem võimalusi mul ei tule . Kõik . Tom " * Olin vapustatud . Lasin lugemise ajal kramplikult kättehaaratud kirjal lauale kukkuda ja vajusin mõttesse . Ei võiks öelda , et see kõik mulle mõju ei avaldanud . Kui ma selle imeliku loo alguses olin Tomi normaalsuses kahelnud , siis nüüd ei olnud mul enam mingeid kahtlusi — vaene poiss oli hulluks läinud . Ma ei saa öelda , nagu tunneksin end arstiteaduses kodus olevat , aga kahtlustasin , et see pidi olema skisofreenia , võib-olla ka autohüpnoos , isiksuse kahestumine , kusjuures üks neist isiksustest hüpnotiseeris teist . Ainult need jäljed ta kehal ei andnud mulle rahu . Neilgi pidi leiduma mõni mõistlik seletus . Olin kuulnud hüpnoosiseanssidest , kus hüpnotiseeritava nahale tekkis põletusjälg külma raua puudutusest , kuna talle oli sisendatud , et raud on tulikuum . Lõppeks võis Tom end meeltesegaduses ise vigastada või ... Päris rahule ma seletustega ei jäänud , need tundusid liiga otsitud . Kuid see polnudki minu eriala . Praegu oli palju tähtsam otsusele jõuda , mida ette võtta . Tomi juurde polnud mõtet minna , ta oli liiga põhjalikult purjus , et teda enne hommikut maast lahti saada . Ja mis ma oleksin pidanud temaga peale hakkama ? Siin läks vaja arstiabi selle parimal tasandil . Kuid nüüd oli mul juba võimalus seda saada . Ma polnud enam tühjade kätega — laual seisis Tomi enda käega kirjutatud kiri ja hommikul võisin selle käiku lasta . Hommikul oli Tom sumud . Ta leiti pargipingilt oma maja läheduses , kuhu oli unevoodi eest põgenedes lõpuks magama jäänud . Laiba seisund viis politsei ülimasse hämmingusse ja ma usun , et neil saab sellega olema palju peamurdmist . Minult ei kuule nad ju midagi , sest samal ööl nägin ma unes oma Archibaldi . Eks saanud ka mina eelmisel õhtul kummalise sisuga kirja ... Ka kirstu nägin ja arvan teadvat , mida see sisaldas . Kuid ma olen nii õnnelik ! Õnn kestab ju igaviku .