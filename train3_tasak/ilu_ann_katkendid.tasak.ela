kirjak	ilu_ann_katkendid.tasak.ela	Ema , kes alustab keset tänavat täiesti lollakat tantsu . Ema , kes näiteks sugulase pulmas bändi trummidesse kukub . Ema , kes oma kahe nais- ja kolme meessõbraga avalikus rannas alasti ujuma läheb . Ja isa ei ütle mitte midagi ! Ema , kelle suurim unistus on endale hiljemalt <arv>. sünnipäevaks tsikkel saada . Ma olen kindel , et sõita ta ei oska ! Ema , kes sünnipäeval mässib end paljalt kalavõrgu sisse , paneb paruka pähe ja mingi jõleda rebasekarva karusnahatüki haaknõelaga võrgu külge sellesamuse koha ette , ja siis esineb oma külalistele ogara isetegevuskavaga . Kõigil teistel on jube naljakas , ainult mina häbenen . Mind hämmastab isa suhtumine ! Kas tema arust on normaalne , et ema käitub vahel nagu täiesti hull inimene ? Enamasti ta kas naerab või tirib ema minema , kui asi väga hulluks läheb . Ja minu küsimise peale ütleb , et sellepärast ta emaga abielluski , et ta on sihuke naljakas . Tegelikult on ema ju korralik inimene . Seda ei usuks vist keegi , kes teda nii pööraseid tempe on tegemas näinud . Ta on raamatukogus osakonnajuhataja ja ülikoolis käinud . Ta pole mingi joodik , vahel kui keegi külla tuleb , siis võtab napsi . Isa samamoodi . Isa töötab pangas laenuosakonnas ja kollektsioneerib täispikki multikaid . Terve riiul elutoas on nende all : " Herakles " , " Mulan " , multikad , mis on kinoski jooksnud , ja multikad , millest enamikul inimestest aimugi pole . See on alati norimiskoht mu tuttavate jaoks , kes meile külla tulles tingimata selle riiuli avastavad ja arvavad , et need on minu omad . Aga iga kell käitub isa normaalsemalt kui ema . Ta vingub mu õppimise kallal ka vähem ega tunne palavikulist huvi meie kooli õppekava vastu . Ema , nii ogar kui ta ka vahel on , on tähenärimiseni väiklane teatud asjade suhtes . Õhtuti pean kell üksteist koju laekunud olema . Seda juhul , kui järgmine päev on vaba . Muidu kell kümme . Ja mingil juhul ei tähenda see veerand ühtteist . Sest siis järgmine kord lihtsalt ei lasta välja . Ta peab alati teadma , kus ja kelle pool ma olen . Kui asukohta muudan , pean talle helistama . Selleks osteti mulle eelmisel sügisel mobiiltelefon . Ta ei tunne huvi isegi selle vastu , mida ma kuskil teen ! Tema jaoks on oluline ainult see , et ta teaks , millises geograafilises punktis ma asun ja kes seal veel on . Ja siis muidugi see , kas järgmiseks päevaks on õpitud või ei . Ta pole seda unustanud küsida ühelgi õhtul pärast seda , kui ma esimesse klassi läksin . Kui tal tekib kahtlusi , võib ta vabalt hakkama saada sellega , et tuleb mu tuppa , võtab päeviku kätte ja kontrollib kõik üle . Või laseb suuliselt vastata . Või kui päevikus pole midagi kirjas , võib ta ise helistada mõnele mu klassikaaslasele . Kuula siis järgmine päev koolis neid kommentaare ! Aga ma ei saa midagi teha , ma OLENGI ema käpa all . Elu on näidanud , et talle vastuvaidlemisest ei tule midagi head . Ta võib siis sellise jama kokku keerata , et pärast ei julge ma oma tuttavatele otsagi vaadata . Mis ta tegi siis , kui ma üksvahe koduülesandeid päevikusse ei kirjutanud . Lihtsalt selleks , et ta kontrollida ei saaks . Ta käis isiklikult koolis kõikide mu aineõpetajate jutul ja palus kõik järgmiseks päevaks ülesantud asjad enda jaoks paberile kirjutada ( paber jäi klassipäeviku vahele ) . Klassipäevikut üksi ta ei usaldanud , kuigi sinna kirjutatakse ka koduülesanded üles . Ja siis ta käis nagu püha karistus nädal aega iga päev töölt tulles koolimajast läbi ( kahjuks töötab ta sellele üsna lähedal ) ja tõi selle lehe koju . Kuna aineõpetajad teadsid , et leht läheb emale , täitsid nad seda hoolega ja kogu selle ürituse tagajärjel oli mul rohkem õppida kui varem iganes . Rääkimata klassikaaslaste ilkumisest . See jama kestis nädal aega , ja ema oli valmis jätkama . Ma andsin alla ja hakkasin jälle ise päevikut täitma . See säilitas koduse õppimise suhtes siiski mingi vabaduse . Jah , mis puutub teiste inimeste valitsemisse , siis on ema sellel alal väga andekas . Isegi isa kardab temaga sõnavahetusse sattuda . Ema ei pea piiri ka selles suhtes . Ta on võimeline inimese sõnadega maatasa tampima . Ta ei ropenda ega sõima , ei , ta väljendub vaiksel häälel viisakate sõnadega . Aga pärast on tunne , nagu oleksid peksa saanud , ja järgnev nädal läheb enesetunde taastamiseks . Ta on õel ja tujukas ning talle pole just lihtne meeldida . Ta solvub iga väikese asja peale ja kui ta halvasti ütleb , siis tahad , et sa poleks kunagi ilma sündinud . Siis langes mu pilk pooliti kastide all vedelevale kaustikuvirnale . Ema käekirjaga oli midagi kõige ülemise peale kirjutatud . Kummardusin vaatama . KÄRTSU OMA . VÕÕRAS , ÄRA PUTU ! Häh . Kärtsuks hüüavad ema mõned ta vanad sõbrad , see oli ta noorpõlve hüüdnimi . Tegelikult on ta Kärt . Sikutasin kaustiku välja . <arv> . <arv>. <arv>. Nii kole on olla kogu aeg meeleheitel &amp; ometi naerda , &amp; ometi tunduda rõõmsa &amp; rahulolevana teistele inimestele . Keegi ei tea , kuidas ma Tarvit armastasin . Ainult mina &amp; see on hea . &amp; paha ka , sest just see armastus on see , mis on mind sellesse pikka &amp; kurnavasse depressi tõuganud . Ei ole enam midagi . Ma olengi tõeliselt mahajäetud kurb väike nõiaplika , kes laob päevas umbes <arv>X kaarte , endale ja Tarvile . &amp; kaardid ei näita , et midagi muutux . &amp; Kärts on nii surnud &amp; miski ei suuda teda ellu äratada . Ema päevik ? ! Tõesti või ? Jumal küll , kas ema on sihukest asja pidanud , minu ema ? Kui vana ta siis oli ? Aasta kaheksakümmend neli . Ema on sündinud kuuekümne seitsmendal . Seitseteist ! Minust praegu kolm aastat vanem . Igatahes on ta jube kurb olnud . Kes oli Tarvi ? <arv> . <arv>. <arv> Peegel näitab mulle koledaid asju , st mind . Olen nagu vana ja kole naine . Aga keegi peale minu ei tea seda , et ma olengi vana &amp; väsinud . Las see olla minu saladus . Määrin endiselt näkku kilode kaupa meiki ja saan varsti <arv> aastat vanax . &amp; ometi on varemete tunne . Ich beneide sie alle , die vergessen können . Jah , ema on alati saksa keelt armastanud . Mulle täiesti mõistetamatutel põhjustel . Ta oskab seda praegugi , vahel loeb saksakeelset raamatut . Aga millest ta siis siin kirjutab ? Kes oli Tarvi , mis värk on ? Eespool pole midagi , tühi leht ainult . Äkki on neid kaustikuid veel ? Tuhnisin kastide all . Tõepoolest , teised olid konspektid . Ülikooliajast . Aga see päevaraamat ... On see suur sigadus , kui ma seda loen ? Ma ju tean , et ei tohiks . Teise saladused ei puutu ju üldse minusse . Aga ta on ikkagi mu ema . Siis ikka on minu asi ka või . Või ei ole ? Jumal . Ma nii tahaksin edasi lugeda . Nii põnev on . Ema ju ei saagi teada . Loen natuke ja siis toon selle siia tagasi . Ma ei usu oma silmi . Seda pole olemas ! Mu ema räägib mulle lõputa jutte tütarlapse eneseväärikusest ja juhusliku seksi ohtlikkusest . Mu ema ei lase mul üksinda kuskile ööseks jääda , välja arvatud sugulaste juurde . Mu ema ei vala mulle isegi koduses peolauas klaasikestki , annab ainult oma klaasi servast maitsta . Mu ema ei ole asotsiaal , kes joob mingit keemiat , sööb kaifi eesmärgil närvirohtusid ja ... lagunenud majades . Seda lihtsalt EI OLE OLEMAS . Ma ei lähe täna enam siit toast välja . Ma ei saa talle otsa vaadata . Ei tahagi . Jälk . Ma ei taha kunagi enam talle otsa vaadata . Selline naine ei saa olla mu ema . Mida ta ometi on teinud ! Ja mina mõtlesin ... Mul jäigi õppimata . Lihtsalt ei suutnud , päriselt . Ainus , mis mu peas vasardas , oli : kuidas ta ometi sai mulle valetada kõik need aastad . Nutsin end magama , jube kaustik rinna vastu surutud . Ema vaatas vahepeal mu tuppa , ma lamasin hiirvaikselt teki all , nägu varjus . Ta mõtles , et magan , ja pani ukse tasakesi kinni . Las imestab , miks ma täna nii vara magama läksin . Las muretseb , et ma olen ehk haige . Paras talle . Seda , kuidas ta on mulle valetanud terve mu lapsepõlve , ei saa andestada . Mul on nii õudselt kahju ! " Sa ei saa aru , ta on lihtsalt petnud mind kõik need aastad ! Ta on seda varjanud ja kogu aeg üritanud mulle muljet jätta , et nad isaga on nii täiuslikud inimesed , haridus ja eeskujulik abielu ja puha . Ja muudkui keelanud ! Saa aru , tal pole õigust keelata mulle neid asju , mida ta ise on teinud ja rohkemgi veel ! Ja isaga koos on nad muudkui salatsenud ja vassinud kasvõi seda pärisisa asja . Ma oleksin ju sellest aru saanud küll , kui nad oleksid mulle varem rääkinud . Aga ei – siis oleksid ju ema pättused ka välja tulnud , ja seda nad kartsid ! Mõtle , kui tore on teada saada , et su vanemad on tegelikult hoopis mingid teistsugused inimesed , kui nad on üritanud näidata ! " Reena oli senimaani vaadanud kord minu , kord Kätlini otsa , nüüd tegi temagi otsustavalt suu lahti . " Kuule jah , Annil on õigus . Sina muidugi sellest aru ei saa , sina saad oma emaga jumala hästi läbi , aga mul on ju kodus sama lugu . Kuskile ta mind ei luba ja kogu aeg on üks igavene näägutamine ja kisa , kui mina midagi tahan . Samas kust mina tean , et ta pole ise veel hullem olnud . Ja kui ükskord tead , siis tuleb niisugune viha , et jube . Mina ei tea , ma vist tuleks kodust ära sellise jama peale . " " No ei tea , kuhu sa siis läheksid , " torkas Kätlin . " Ükskõik , minema . Ja elaksin just nii , nagu ise tahan . Selline mammi mulle ikka ette ei kirjuta , mida ma tohin ja mida mitte . Ja võib-olla nad ei rääkinud seda isa asja ka sellepärast , et siis sa poleks tema sõna kuulama hakanud . Kasuisa ju . " Selle peale polnud ma ise tulnudki . Võib-olla tõesti ? Et ma oleksin neil hästi kõvasti käpa all ja ei teaks midagi aimatagi . Alatu , alatu ! Ja mina , loll , uskusin neid tõesti . Siiamaani . " Emaga ma rääkida ei saa , see on selge . Ta käänab kõik asjad enda kasuks . Lõpuks olen siis mina see loll ja halb ja reetur , et ma ta päevikut lugesin . Nii et jutuajamised jäävad küll ära . Aga selge on ka see , et ma ei kavatse enam neid kuulata , öelgu siis mida tahes . Ära tahaks küll minna . Aga kuhu ? Ja kool ? " " Sa vanaema juurde ei saa ? " küsis Reena . " Mis sellest kasu oleks . Nad tuleksid mulle juba samal õhtul järele . Ma pean ju koo-oo-ooli jõudma ! " venitasin mürgiselt . " Ja siis ma peaksin ju vanaemale selle jama ka ära rääkima . Tema on nagunii ema ja isaga ühel nõul . " " Meil on suvila Võsul . Tähendab , Võsult natuke väljas . Mere ääres . Mu vanaisa elas seal , aga ta suri see talv ära ja praegu on maja tühi . Isa arvas , et jätame selle oma suvilaks , maha ei müü . Aga nad ei käi seal üldse , ainult pärast matuseid tõid sealt mingit träni , aga praegu on see küll täitsa tühi . Ma ei usu , et nad sinna suvelgi lähevad , seal pole vett sees ja aiamaad nad ei taha . Äkki saaks sinna ? Noh , mitte alatiseks , aga mõneks ajaks . Ma saaks vaikselt võtme võtta küll , " pakkus Reena . Algul istusime tüdrukutega neljakesi vaiba peal , poisid toetasid ennast pakkudele , aga ühel hetkel tulid nemadki meie juurde jalgu sirutama . Villem välja arvatud . Ei tea , kas ta pelgas midagi või ? Lamasklesime kambakesi ja Timo võttis mu oma jope hõlma alla . Tegelikult ta hullult meeldis mulle . Selline ilus , pikk , tumedate juuste ja pruunide silmadega poiss . Kellele ta ei meeldiks ? Kui ta mulle käe ümber pani , siis ma moepärast natuke puksisin seda minema , aga hea tunne oli , soojem ka . Mõtlesin , et ma vist meeldin talle ka päris hästi , miks ta siis muidu just minu kõrvale lesima tuli . Ma õieti ei kuulanudki enam , mis teised rääkisid , kõik mu mõtted olid Timo juures . Ta oli külili mu selja taga ja surus mind õrnalt enda vastu . Ise samal ajal veel rääkis teistega juttu . Ja sama märkamatult hakkas ta käsi mind jope all silitama . Mul hakkas natuke imelik , tõusin püsti ja ütlesin , et peaks vist puid juurde tooma , tuli jääb liiga väikeseks . Ja läksin südame kloppides kuuri . Loodan , et mu hääl kostis loomulikult , et teised ei taibanud , et olen segaduses ja ähmis . Ladusin parajasti käsikaudu pimedas kuuris endale puid sülle , kui keegi mu taga ukseavasse ilmus ja sisse astus . Timo ! " Ma ei või , vaatasin praegu , et Rita on jumala Pinoccio nägu , nina pikk ja peenike , " ütlesin . Seepeale hakkasid jälle kõik naerma , välja arvatud Rein , kes vaatas Ritat täitsa tõsiselt ja ütles : " On jah , aga see on köömes . Minul praegu hakkas sisikond oma elu elama . Kurat küll , soolikad tantsivad või ma ei tea , mis nad seal kõhus teevad . Ausõna , liigutavad ! " Ta pani käe oma kõhu peale . " Tšš ! Tasa ! " Ootasime kõik hinge kinni pidades . " No tõesti , liigutavad ! Katsu ise ! " pööras ta end Jussi poole . " Ah näpi ise oma soolikaid , " vastas see . Kõik naersid jälle pikalt . " Mis kurat , mul on tõsi taga . Mis siis saab , kui nad otsustavad minu seest ära minna ? Kas keegi anatoomiat teab , on nad seal kõhus sees millegagi kinni ka või ? " Jälle naer , issand , ma lausa kõõksusin , Rein oli nii õudselt naljakas ! " Mõni kruvi ikka peab , " arvas Oleg . Nüüd oli tunne , et naerumürin viib majalt katuse pealt . Päris tõsiselt . Kui me selle maja puruks naerame , kes selle jama pärast ära parandab ? See mõte tundus nii pöörane , et turtsatasin sellegi peale ja ütlesin teistele ka . " Kurat . S ... -a sellest katusest , selle elab üle , aga kas inimene saab edasi elada , kui soolikad seest välja roomavad ? " jäi Rensa ikka oma probleemi juurde . " Kust august nad sinu arust tulevad , kas suust või p ... .-st ? Sellest saad aru või ? " küsis Anti . Rein keskendus natuke aega oma sisikonnale , siis raputas pead : " Ei tea . Nad on kavalad ka , ega nemad loogikat ei tunnista . Kuulge , aga olete te kindlad , et nad kruvidega kinni on ? " Villem pühkis suurest naerust silmi . " Kindlad ikka , kuidas muidu . Muidu laseksid pooled inimesed ilma seedeelunditeta ringi . " " Kes neid kruvisid kinni keerab ? Täpselt sihuke tunne tuleb , et keegi on odavalt viina eest töö ära teinud . " " Küsi emalt ja isalt järele , " soovitasin mina . " Kes muu ikka su sisikonda kokku monteeris . " Tom tõusis püsti ja teatas , et läheb peldikusse . " Vaja kontrollida , kas minu jupid on ikka kõvasti külge pandud , " irvitas ta , astus siis kaks sammu ja pani hädaldama . " Mu jalgadel on midagi viga , käia ei saa . " " Miks ? " tundis seltskond kohe elavat huvi . " Jalad on nii rasked . Ei jaksa liigutada . Appi ! Kandke mind k ... -le ! Te raisad ei usu nagunii , aga ma tõesti ei jaksa oma jalgu liigutada . Nad on malmist . Igatahes olen ma vist kuidagi materjali vahetanud . Vaadake , kuulge , kas ma näen välja nagu tavaliselt ? " " Nojah . Nüüd pole kellegi asi enam . Reena , Kätlin ja sina jahmerdate tüüpide pärast , kellele teie s ... .-gi korda ei lähe . Endast ma parem ei räägigi . Aga noh , ootame kiirabi ära . Kas teie seast keegi teadis , et Kerli on saunatoas ? Oli ta üksi ? " Oleg tegi suu häbelikult lahti . " Sinna läksid nad Tomiga kahekesi , mõlemal õlu kaasas . Minu arust olid nad juba siis täiesti süsid ja õlu oli otsas ka , tead , ja ma veel rääkisin , et nad ühe õlle mulle annaksid . Aga nad ei andnud . Läksid sauna sisse . Ma ei tea , kaua nad olid , Tomi ma välja tulemas ei näinud . " " Tom magab minu toas , " ütles Rita . " Teises voodis , jope üle pea . Küsi talt . " Ise naeris . " Küsin ka , " lausus Villem tigedalt . " See mees , kes selle kuradi sauna kärssama pani , peab siit hommepäev jalga laskma . " Ta tõusis püsti ja hakkas pikkade sammudega toa poole minema . " Ohohoo , kui kõva mees ! " ütles Rita irooniliselt , aga jäi vait , kui poiss järsult ümber pöördus ja talle tigedalt silma vaatas . " Sina , väike s ... -ne lits , peaksid olema hästi tasa ja kuskil nurgas oma näruste semude pärast nutma . Rihmaks oskab end tõmmata igaüks , aga tark inimene ei lähe seejuures nii lolliks , et enam oma tegudest aru ei saa . Sind ma ei süüdista , sa pole ka kaine peaga oluliselt targem ja see pole enam sinu süü . " Ta vaatas vihase ja löögivalmis näoga enda ümber . " Võib-olla arvab mõni , et see idioot , kes ilmselt järgmisena terve maja põlema paneb ja teid kõiki ära tapab , peab ikka siia jääma ? " Keegi ei arvanud nii , isegi mitte Juss ja Oleg . Villem marssis Rita tuppa nagu taeva karistus , haaras magaval Tomil rinnust kinni ja oma lühikese kogu kohta täiesti ebatõenäolise jõuga tõstis poisi püsti . See tuikus , üritas paar korda rabedalt end lahti tõmmata , isegi silmi seejuures avamata . Oli kaugele näha , et Tom on veel täiesti purjus . " Ärka üles , tattnokk , pole sa nii täis midagi , " ütles Villem ähvardavalt . Tom avas vaevaliselt silmad . " No mida nüüd , mees , lase lahti . Ära jända , kuuled , lase magada , " mõmises ta . " Sina olid Kerliga saunatoas või ? " küsis Villem endiselt ägedalt . " No ja siis , lase lahti , kuuled . Ise tahtsid taga olla vä . Ärand jama . " " Sa raisk tapad teise ära ja siis kobised veel ! Kuhu sa seal oma s ... -se suitsu kustutasid ? " Ärand nalja tee , mees . Ega ma restoranis ole . Seal nagunii ilge prügimägi . " " Sinu kuradi pärast on meil kohe päästeamet ja kiirabi ukse ees ja veab , kui Kerli ellu jääb . Sinu asemel ma koliks tühjale saarele või annaks end ise süütamise eest politsei kätte , aga homseks päevaks ma küll enam siia ei jääks . " " Mis kurat sa mölised ! Mis süütamine ! Sa vaata ikka , mees , mis sa räägid ! " " Sa mine ise õue ja vaata , mis tegid . Tüdruk sinu pärast lapiti maas ja hea , kui hingab veel . " " Mida , mida ? " hakkas Tomil aegamisi info kohale jõudma . " Mis Kerli ? " " Mis Kerli , mis Kerli ! Nii hästi oma pruute tunnedki või ? Korja oma asjad kokku . Lähed temaga kaasa ja vaatad , mis tast saab . Sinu s .. -a süü see ju on ja mind siiralt ei huvita , mis seisud sul muidu selle tibuga on . Võta jope . Võta-võta . " Järsu käega lükkas ta Tomi uksest välja . Peale Anti oli veel üks inimene kadunud . Timo . Lohutasin end mõttega , et võib-olla tuli tal vanematega mingi samasugune seis kui eelmine kord , aga ma ju ometi igatsesin nii õudselt tema järele ! Ma isegi ei tahtnud , et toimuks midagi samasugust kui sel reedel , aga igatsesin tema lähedalolekut nii väga , et see tegi lausa haigeks . Rita nagunii tögas mind kogu aeg temaga , olin lolli peaga talle rääkinud , mis meil juhtus . Nii et enamuse ajast olin minagi nukker . Üldse , keegi polnud enam nagu eriti rõõmus . Naerdi küll , aga kui lähemalt rääkida , siis tuli igaühel mingi mure südame pealt välja . Nii et see nädala esimene pool oli meil üsna rõõmutu . <arv>. <arv>. <arv> Olin ära . Igal pool . Tallinnas , Tartus , Põlvas , Valgas , Kohtla-Järvel , Võrus , siis jälle Põlvas jne. Sedasi kolm nädalat . Rahutus ajas mind ringi . Nüüd on see tontide turnee lõppenud . Olin kogu selle aja peaaegu iga päev täis või kaifis . Algul jõime Rauliga tema raha maha , siis minu oma . Siis jõime Tartus yhikas ( kuhu jälle sisse lastaxe ) esmakursuslased tyhjax . Vaatasime Kohtla-Järve lähedal läbi viinaauru tuhamägesid , teisiti ei julgenud . Mingi hetk olime Piiteris , aga tulime sealt ruttu tulema &amp; siis olime juba Valgas . Kõik toimus kosmilise kiirusega &amp; segastel asjaoludel . Olime Rauliga nii kuradi kurvad , et mistahes geograafiline punkt oli võrdselt hea &amp; tähtsust polnud ka millelgi . Tutvusime vähemalt kahekymne suvalise inimesega , ööbisime poolvõõraste juures või lihtsalt seal , kus parajasti juhtus , sõime seda , mida juhuslikult pakuti – yxkõik . Ise kogu aeg pooliti mingis enda hingetontide maailmas &amp; nii õnnetu , et kole . Igatahes eile avastasin : tere , kodulinn Tallinn ! Sedagi alles pärast <arv>-tunnist und oma voodis . Koos esmapilgul tundmatu tytarlapsega . Hilisema vestluse käigus selgus , et me olime ta lihtsalt kuskilt Tartu &amp; Võru vahelisest kylast kaasa võtnud . Siis meenus see suvila keset avarat tyhja maastikku mulle tõepoolest , õigemini tunne , mis seal oli . Nagu olex toimunud tuumasõda &amp; meie seal suvilas keset lagedaid-lagedaid välju ainsad , kes veel maailmas elus . Õudne oli . Läksin tuppa . Villem saatis mind jälle pilguga , aga järele enam ei tulnud . Teised õnneks ei märganud , et ma tuppa läksin . Köök oli tühi . Minu tuba ka . Samuti Rita tuba ja suur ruum . Aga kui tagumise kambri ukse taga peatusin , kuulsin seest sosistamist . Kuulatasin natuke aega . Võimatu oli eksida , seal oldi kahekesi . Hääli ei eristanud , aga raudselt oli seal neid kaks . Kes ? Süda aimas halba , aga ikkagi paotasin ettevaatlikult ust . Hämaras toas diivanil lamas kaks inimest tihedalt teineteise ligi . Mõned allasurutud naeruturtsatused , voodiriiete kahin , väike kolksatus põrandal – midagi kukkus maha . Lähem kogu pööras end veidi ja hakkas käega diivani ees kobama , silm seletas ta nägu , aga ma keeldusin seda uskumast . Liigutasin vist kogemata või liikus uks , igatahes pööras see inimene näo ukse poole ja nüüd ei jäänud enam võimalust eksida . Ilmselgelt oli see Timo , kes läbi hämaruse mulle otsa vaatas nii võõra ja kauge näoga nagu ei kunagi keegi . " Mis on ? " küsis vaikne hele hääl ta selja taga ning ajas end istukile , ma tõmbasin ukse räpakalt kinni ja põgenesin läbi kõigi tubade kööki , hingeldades toetasin käed solgipange äärtele ning oksendasin . Köök keerles , äsjanähtud näod keerlesid , terve suur maailm käis mu silme ees ringi ja ringi . Nutsin ja oksendasin endast välja kõik , mis olin täna õhtul tundnud , näinud ja joonud . Õnneks ei tulnud keegi , nii et polnud vaja välja mõelda vabandusi oma täiesti tobedale käitumisele . Siis võtsin väriseva käega kopsiku ja ammutasin puhast vett silmapesukaussi , pistsin näo kõrvuni külma vette ja hoidsin hinge kinni , aga nutt tuli ikka edasi , ja siis mul hakkas hirm , kas see üldse läheb kunagi üle . Äkki jääbki kõik nüüd nii ? Äkki jääbki see kohutav valu mu sisse igaveseks , ja kuidas on siis ometi võimalik sellega edasi elada ? Oh ema , ema , ema – kuidas sina küll sellega hakkama said ? Õuelt kostis lärmi . Lippasin köögiaknale vaatama . Näe , öised ujujad olidki tagasi ! Huvitav , mis nad räägivad ? Tirisin püksid uuesti jalga , panin kampsuni tagasi selga ja läksin ka välja vaatama , mida kuulukse . Uni oli nagu peoga pühitud . Lõkke ümber naerdi ja löödi lõbusalt lärmi . Vesi oli olnud soojem kui päeval . Nad olid Võsul ka mingil peol käinud . Ujuma jõuti alles tagasiteel . Lõbus oli olnud . " Lollid olite , et ei tulnud ! " ütles Juss . " Lahe oli ! Oleg läks nii kõvaks meheks kätte , et kukkus vahepeal tibisid murdma , hirmutas pool Võsu ära ja lõpuks jäigi kuskile maha , ei mina tea . Ujuma veel tuli , aga siis kadus kuskile . Ju ta jälle tibidesse läks . Kogu aeg tahtis igale poole minna . " " Ujumas käis ? " küsis Villem ja süütas sigareti . " Nojah , oli esimene , kes vette läks . Siis tulime teistega ka , möllasime seal natuke , välja tulla oli natuke jahe , siis panimegi ruttu riidesse ja hakkasime tempoga tulema , et jälle sooja saada . " " Millal te nägite , et Oleg on kadunud ? " küsis Villem ikka . " Noh , mina ei tea . Koduteel vist . Või mida teie arvate ? " pöördus Juss teiste poole . " Koju ta küll meiega ei tulnud , " arvas Anti . " Ju ta sealt mere äärest kuskile läks . " " Tähendab , keegi ei mäleta , et ta oleks teiega mere äärest ära tulnud ? " päris Villem ikka edasi , nüüd juba natuke kannatamatult . " Mis sa mängid jälle mingit politseid või , " urises Anti . " Küll see Oleg välja ilmub , ta on ennegi selliseid nalju teinud . Asi kah , mille pärast närvitseda . " " Ei , rahu ! Ma ainult ju küsin , paljugi mis . Mis sa kohe pahandad . Rita ja Kristel , kas teie nägite Olegi veest välja tulemas ? " Tüdrukud vaatasid teineteisele otsa . " Ei , miks me pidime teda passima . Meil oli muudki teha . " Villem suitsetas mõtlikult . Teised urgitsesid omale lõbusalt kartuleid välja ja jagelesid omavahel nagu ikka , muretud ja heatujulised . Siis tõusis Villem püsti ja käis põõsastes ära , siis tuli minu juurde . " Teeme ühe sõidu , ah ? " " Jaa ! " hüüdsin rõõmsalt . " Aga kiiver ? " Villem kehitas õlgu . " Loodame , et vahele ei jää . Tuli väike sõidutuju ja üksi ei viitsi . " Olime juba ratta juures , kui meie äraminekuplaani märgati . " Kus te lähete ? " hõikas Rensa . " Sõidame natuke , " vastas Villem ja lõi tsikli käima . Istusin ruttu ta selja taha ja võtsin istme ääre alt kätega kinni . Nii oli kuidagi lahedam kui lihtsalt eesolijast hoida . Juba me põrutasimegi hoovist välja . Tore , et siin eriti teisi inimesi ei ela , mõtlesin , see põrgumürin ärataks nad kindlasti üles . Suurele teele jõudes pani Villem kiirust juurde . Tuul lõikas läbi kampsuni ja pidi patsikummi peast ära puhuma , aga imelikul moel ei olnud see sõidutuul üldse külm , hoopis lahe . Ega me kiiresti sõita kaua saanudki , sest Villem juhtis ratta Võsule sisse ja keeras siis alla randa . Varahommikune meri oli imeilus , päikesetõusueelne aeg pani vee triipudena sätendama . Ronisime rattalt maha , Villem süütas sigareti . " Miks me siia tulime ? " küsisin . " Tahtsid ka ujuma tulla või ? Me ei võtnud ju kuivatamiseks midagi kaasa , mul pole trikood ka . " " Vaatame ikka enne , kas me siin üldse ujuda tahame , " vastas ta mõtlikult . " Ega sul hirm ole ? " Raputasin pead , aga see tuli vist üsna kõhklevalt välja . " Äkki viin su hoopis koju ema juurde ? " Nüüd sain ma küll pahaseks ! Mida ta endast ometi mõtleb ? " Saan hakkama , " sisistasin tigedalt , keerasin selja ja läksin maja poole . " Ära nüüd solvu , kuule ! " hõikas ta mulle järele . " Ma mõtlesin seda tõsiselt . Ma võiksin su rattaga ära viia , kui sa ainult tahaksid ! " " Ära haletse , ma ise tahtsin nii . Ja ma saan hakkama . Kui ma sulle närvidele käin , otsin endale parem mõne teise koha , et sul poleks vaja lapsehoidjat mängida . Selles on asi või ? Ma saan väga vabalt hakkama ilma sinu hoolitsuseta , tänan väga ! Minu pärast ei ole sul küll vaja pingutada . Mine koju ja jäta mind rahule . " " Ma tulen sind ikkagi õhtul vaatama , " hüüdis Villem mulle järele . " Teeme nii , et seni sa siit ära ei lähe , eks ! ? " Lõin majaukse kõmaki kinni . Õige mul vaja ! Kadugu minema oma manitsemiste ja targutamisega . Ema juurde ! Isegi Villem ei võta mind tõsiselt . Kuidas ta aru ei saa ! Ma otsustasin ära tulla ja tulingi . See oli minu tehtud otsus ja ma olin algul nii kindel , et see on õige . Nüüd ma ei ole enam selles nii kindel . Aga nüüd on juba liiga hilja minna ja ema ümber nurruda : ma arvasin , et tema petab mind , aga hoopis mina ise olen ta reetnud . Ja ma pole selle üle põrmugi õnnelik , ma olen siin üksinda keset mingit jama , ma ei tea üldse , mis mu tulevikust saab ja kas üldse midagi saab . Kui sügis tuleb , siis ma parem külmun siin surnuks . Kuidas Villem võib ometi olla nii loll ja arvata , et on nii lihtne lüüasaanuna , häbiga tagasi minna ? Õuest kostis mootorratta podinat . Villem läks siis nüüd koju . Aga äkki ta solvus mu peale ega tule tõesti enam tagasi ? Ja siis , küsis mu sees väike tige Ann , ja siis ? ! Ma tõesti ei tea ... mul on hirm selle ees , mis tuleb , mis minust niimoodi saab , ja ma tunnen ennast abitu ja üksikuna , vastas jälle üks teine Ann . Ja oh , see kõik on nii keeruline ja raske . Kui ainult poleks nii õudselt vaikne ! Käisin läbi kõik toad . Sundisin end vaatama segadust neis , laialiloobitud riideesemeid , musti laokilejäetud toidunõusid ja õllepudeleid , kokku panemata magamisasemeid , vedelevaid pakendeid ja üle ääre ajavateks tuhatoosideks muudetud konservikarpe ning purgikaasi . Ilge . Millal ma selle kõik ära koristada jõuan ? Reena seda küll näha ei tohi . Seljakott . Kas Olegi oma või keegi unustas ? Pole tähtis . Tuleb lihtsalt kuskile ära panna , et kunagi keegi selle kätte saaks . Kes ? Millal ? Magada . Ainult magada . Hiljem söön ja koristan . Siis vaatan , mis edasi saab . Panin oma toas ukse haaki . Natuke kõhe oli , maja tundus liiga vaikne ja suur . Iga samm , iga liigutus kostusid eksinu ja ülearusena . Õnn veel , et on hommik ja valge . Kui jube siin võib veel öösiti olla ? Nüüd oli kell juba pool üheksa saanud ja mina ikka ootasin , endal kõhus läheneva äikesetormi tunne . Talumatult süüdlaslik ja ärev . Kaua me siit Tallinna sõidame ? Kaua veel " praadida " tuleb ? Jäin pakule tukkuma . Öö oli nagunii olnud kuri teab mis , aga ju organism nõudis ka oma . Päike soojendas nii mõnusasti , pea langes rinnale ja silmad vajusid kinni . Nägin isegi und : olime emaga loomaaias . Mina olin väike ja mul oli seljas ema tikitud piibelehtedega kleit ning millegipärast kõrge kontsaga kingad jalas . Mul oli paha käia , need kingad olid mulle kohutavalt suured ja tee pealegi kruusatatud , nii et ma pidin äärepealt ninali lendama , aga õnneks hoidis ema mul käest kinni . Ta vaatas allapoole ja imestas : " Oi , Annu , miks sa sellised kingad oled endale jalga ajanud , sa ei saa ju niiviisi käia ! Isegi mina ei kanna ju nii kõrge kontsaga kingi ! " Ja mina häbenesin kohutavalt , eriti kui vaatasin ema jalgu tema madalates õhukesest nahast poolsaabastes . Tõesti , ma ei mäleta ta jalas kõrgeid kingi . Ja ma olin unes püsti hädas , et mitte komistada , muudkui kakerdasin mööda killustikuga kaetud teed , aga kingi ka jalast ära ei võtnud . Lõpuks ema kummardus mu juurde alla ja võttis mu sülle . " Las ma siis juba parem kannan sind , muidu me ei jõuagi ahvide juurde , " ütles ta naeruse häälega ja mul oli nii hea meel , et ta pole põrmuga pahane ega riidlegi minuga .