kirjak	ilu_sinetavad_kaugused.tasak.ela	JAAN KRUUSVALL " Kuidas sa elad ? " küsis Joosep . " Kuidas ma elan ! Hästi elan ! " vastas Anton . " Vihm ka üle ei jää , muidu võiks seenele minna . " Anton haigutas paksu vatiteki alt . Liigutas varbaid , tegi suitsu . Joosep vaatas kella . " Juba kaksteist ! " " Ega aeg ei küsi jah ! " ütles Anton . Joosep niheles vineerpõhjaga toolil . " Põletad aga muudkui tõrva . " " Jaa , eks midagi pea tegema ! " rääkis Anton . " Naine-lapsed on kirikus ? " küsis Joosep , ja niheles veel rohkem . " Nojah . " " Mis sul muidu täna kavas oli ? " " Ei miskit . Pidime õhtul poisiga ainult linnupesi minema otsima . " " Jah ! " imestas Joosep . " Poissi huvitavad roolinnud , väikese roolinnu muna tal juba kollektsioonis on , suurt roolindu pole ta aga veel ihusilmaga näinudki . " Joosep imestas veel rohkem . " Ja sina oled näinud ? " " Olen küll . Suur roolind laulab väga ilusasti . " Anton imes suitsu . Käed lamasid tekil . " Millal sa üles kavatsed tõusta ? " " Küll ma varsti tõusen . " " Kas siis näitad mulle puravikukohad kätte ? " " Miks ma ei näita ! " " Kes sul seal õues mökitab ? " " See on kits . " " Sul on kits ? " " Meil on kogu aeg kits olnud , kohe peale abiellumist ostsin . " " Kas su naine pole siis eestlane ! " " On küll . Aga lapsed saavad kitsetalledega mängida , ja naine armastab kitsi . " Joosep naeratas häbelikult ja arusaamatult . Tema läikivatelt kingadelt nõrgus põrandavaibale veepiisku . " Ega meil ainult kits ole . Meil on kalkunipojad ja haned , ja koeral on praegu kutsikad . Ta on aida all . " " Kes ? " " Koer . Viis pojad aida alla , kurask . Küll on raibe ! " Siis Joosep vaikis ja vaatas toas ringi . Laual oli käsitsikootud pitslina . Soemüür oli valgeks lubjatud . Kapi otsas seisis lõõtspill . Kapi kõrval rippus Belgia jahipüss . " Kuidas sinu käbarad siis käivad ? " küsis Anton nagu muuseas . " Eks sul ole raske töö ? See teoreetiku amet ! Mida sa seal tööposti otsas teed ? " " Loen referaatžurnaale . " " Kogu aeg ? " " Siis on veel koosolekud ja väitekirjade kaitsmised , " pobises Joosep vastu tahtmist . Anton ajas end üles . " Eks ta ole jah , " ütles ta . Anton oli aluspükste väel . Ta läks paljajalu kööki , ilmus aga varsti tagasi , juues savikausist hapupiima . " Tahad ka ? " " Ei taha . " " Maks on sul korras ? " " Vahel tuikab . " " Tervis on ikka kõige tähtsam , " kostis Anton ja jõi Joosepi nähes terve liitri piima ära . " Meil siin üks mees murdis hiljuti jalaluu . " " Jah ! Kas pandi kokku ? " " Ei saadud , kildusid jäi vahelt puudu ... See mees lendas silla pealt masinaga kärestikku . Nüüd võib silla peal ainult viisteist kilomeetrit tunnis sõita . " " Ma ei pannud silti tähelegi . " Anton kiskus poolpidused püksid jalga . Tõmbas rihma hästi pingule ja Joosep imestas , et Antonil pole kõhtu ega midagi – keskelt nagu kahekümneaastane . " Nüüd me mõtleme uue teooria kallal , " ütles Joosep , " kuidas kunstlikult inimest teha . " " Oo-oh ! " ütles Anton . " Või kunstlikku inimest . Ja kuidas edeneb ? " " Normaalselt , " vastas Joosep . Ta veeretas kaabut näppude vahel ja vahtis aknast õue . Vihm hakkas üle jääma . Perel oli autos igav ! " Jah , eks neid teooriaid ole igasuguseid , " teadis Anton ja vedas ruudulise pluusi üle küünarnukkide selga . " Võtaks täna mett , aga mesilased on kõik tarus , ei tule midagi välja . " Joosep muutus üha kannatamatumaks . " Meil lauda taga sõnnikuhunniku otsas kasvab isegi šampinjone , " ütles Anton ja katsus sõrmedega habemehakatist . Aga Joosep ei teinud kuulmagi . Ta ei tahtnud enam , et Anton metsa kaasa tuleks . " Ega ma teiega kaasa ei tulegi . Ma ainult ukse pealt näitan tee kätte , " ütles Anton . " Hea küll , " ütles Joosep näiliselt ükskõikselt . Anton pani villased sokid jalga . " Naine keedab õhtuks rabarberikisselli , tule pärast läbi . " Joosep tõusis juba püsti . " Ja tead , me võiksime loomaarsti juurde minna täkumune sööma , eile ta oli talli juures ametis , kutsus ... " lisas Anton heatahtlikult . Joosepi nägu tõmbus virilaks . Köögis pani Anton villastele sokkidele kalossid otsa . " Kurat , kui kütaks täna õige sünge sauna , käiks naistega saunas ... " " Ei ole aega , " vastas Joosep ehmunult . " Muidugi , ega mulgi , " ütles Anton . Mehed väljusid trepile . Joosep pani kaabu pähe , kaabu asemel aga võttis sõrmede vahele autovõtmed . " Pääsukesed on lendama hakanud , see ei ole pikk vihm , " kostis Anton . " Noh , kuula siis . Keerad sealt vana heinalao juurest vasakule , seal on buldooser sihi sisse ajanud , sõidad kilomeeter maad edasi , algavad kännuhunnikud , ma vedasin kogu eelmise nädala neid tee äärde välja , kändude taga on juba puravikke küll ja küll . Aga sa ole ettevaatlik , mu poiss leidis sealt öösorri pesa , ära peale astu ... " " Ei , mis ma ... " " Nojah , muidugi ... Ole siis tugev ! " " Aitäh , ja vabanda , et ma tülitasin . " " Pole häda midagi . Ma lähen tõmban värava koomale , jääd muidu vahele . " Anton läks väravat koomale vedama . Joosep avas autoukse . " Joosep ! " hüüdis Anton . " Tahad , ma kingin su lastele noore angoora kassi . " " Ei , jumala pärast mitte , " vehkis Joosep kätega . Auto sõitis väravast välja . Anton kadus pajupõõsa taha . Kukk laulis kanamajas ja küla kajas . Väljakule oli püsti aetud torn . Selle torni sisemuses käis vasar üles-alla ning see peksis sammast maa sisse . Müra oli kohutav . Inimesed pahandasid ning püüdsid tornile mitte lähedale tulla . Aga hiljem hakkas vihma sadama ja müristama . Mees , kes vasarat juhatas , pani agregaadi seisma ja otsis kangi all varju . Müristas hirmus kõvasti . Ja vihma valas ka nagu ämbrist . Mees jäi kõuekärgatusi kuulatama ja peab ütlema , müristamine meeldis talle väga . See kola ja kära , mis sealt taevast paari kilomeetri kõrguselt kostis , tundus talle ilus . See oli nagu muusika . Aga inimesed , kes koos temaga kangi all varjus olid , kartsid ka kõue . Ning kirusid seda . Nad ütlesid , et siin väljakul pole kunagi rahu , kord taob vasar , kord müristab kõu . Mees mõtles samas , et ta pole kunagi nii kaunikõlalist heli kuulnud . See oli täiesti puhas ja loomulik heli . Ta nautis seda . Ta soovis , et müristaks kaua-kaua ja ta võiks seda kuulata nagu kontserti . Sadas vihma . Kõnnitee oli inimtühi , aga sõidutee oli veega kaetud ja siin kihutasid autod . Nad olid rattarummust saadik vees . Vesi voolas , sest tänav oli kallak . Mees mõtles veel , kahju , et vesi ära voolab . Kusagil kukub ta võrestiku vahelt sisse ja kaob mööda maa-aluseid kanaleid linna taha , kust tast mingit kasu pole . Siin aga , kui ta ära ei voolaks , võiksid otse sõiduteel supelda lapsed ning vanemadki inimesed ja neil oleks hea meel ja veest oleks abi . Aga vesi voolas temast mööda ja kadus käänaku taha ning autod sõitsid temas nagu rataslaevad . Ujuma ei läinud keegi . Siis lõppes müristamine ja vaibus vihmahoog . Mees tuli kangi alt koos teiste hädalistega välja ning vaatas , kuidas tänav silma nähes tahenes , ning ootas müristamist , mis nii mõnus oli kuulata tema kõrvadele . Müristamist ei tulnud enam . Mees kobis jälle väljaku keskele torni alla ning lülitas vasara sammast pinnasesse lööma . Põmm ! ja põmm ! kostis väljaku keskelt ja ümberkaudsete majade aknad värahtasid . Tee pealt tolmu seest kargas kari lambaid üles . Suvitaja ei saanud kohe pidurdada , sest ta oli mõtteisse vajunud . Ta mõtles parajasti teatrietendusest , millele ta retsensiooni oli kirjutanud . Ta mõtles , palju oma kirjatüki eest raha peaks saama ja kas sellest jätkub aknaraamide ostmiseks . Pealegi oli ta väsinud , sest eelmisel õhtul võttis näitlejatega lava taga viina . Üks näitleja oli teda veel püüdnud solvata , kuid oli ruttu täis jäänud . Pärast oli näitlejale naine kodust järele tulnud ja mehe puhkama viinud . Lambad kargasid üles , kui nägid halli Zaporožetsit . Juhtlammas , aher vana utt , oli aga maganud . Ta virgus rataste all . Ja uinus jälle , seekord igaveseks . Suvitaja peatas masina , kui oli lambast juba üle sõitnud . Ta kõndis kiiresti ümber auto ja otsis mõlki . Õnneks ei olnud kusagil kriimugi . Suvitaja läks siis lamba juurde . Lammas oli inetu ja niitmata . Keel oli tal suust väljas . Suvitaja lõi lammast jalaga . Lammas häält ei teinud . Suvitaja vaatas ringi . Ligidal oli talu , kuid sealt ei kostnud kippu ega kõppu . Inimesi ka polnud liikumas . Ainult koer vahtis üle aia . Kuid ta ei haukunud . Nagu oleks tumm . Koera pea oli kollane nagu rebasel , aga koon must . Kõrvad olid tal kikkis . Suvitaja lõi lammast veel kord jalaga ja läks siis auto juurde tagasi . Suvitaja oleks lamba hea meelega teest eemale vedanud , kuid lamba jalad olid sõnnikuga koos ja suvitaja ei tahtnud neist kinni hakata . Kui ta taas autosse istus ja suitsu suhu torkas , tulid kõik ellujäänud lambad robinal auto juurde ja mõned kõige julgemad isegi nuusutasid kapotikaant . Suvitaja sõitis edasi . Ta vaatas veel kord talu poole , kuid seal oli kõik endiselt vaikne . Siis mõtles suvitaja , et ta tegi rumalasti . Rumalasti , et lamba teele vedelema jättis . Ta oleks lamba tallu pidanud toimetama , peremehele asja ära seletama , võib-olla isegi mõne rubla maksma . Peremees oleks talle siis surnud lambast võib-olla tüki kintsu andnud . Ja mis ta nii surnud oli , ta oli üsna soe . Peremees oleks talle šašlõkiks tüki lambakintsu andnud . Suvitaja polnud ammu lambaliha söönud . Linnas nad tegid ikka sealihast šašlõkki . Sellest sai hästi pekise šašlõki , mis särises vardas nagu püssirohi . Kord olid tal grusiinlased külas , grusiinlased küll niisugust rooga ei tahtnud . Kuid eestlasele kõlbas ta küll , eestlane on vähenõudlik . Autoaknast vilksatasid mööda metsatukad ning põllud . Varsti hakkas paistma ka meri . Ja peagi seisatas auto suvemaja õues . Suvemaja ehitamine oli veel pooleli . Kaminatki polnud veel sees . Aknad olid laudadega kinni löödud . Ukse ees rippus poolekilogrammine tabalukk . Suvitaja ei roninudki autost välja . Ta lükkas autoukse valla , et kuum ei oleks , ja hakkas sööma . Naine oli talle vorsti kaasa pannud . Ja kannika leiba . Naine oli talle ütelnud , et ostku külast piima juurde . Suvitaja oli eile aga oma raha läbi löönud . Ei olnud millegagi osta . Naine oli veel ütelnud , et kutsugu külast kedagi appi ja vooderdagu maja ära . Lauad olid kuivamas . Suvitaja sõi veidi , laskis siis esiistme alla ja heitis magama . Uks jäigi lahti , sest jalad ei mahtunud autosse . Kui suvitaja ärkas , oli juba täiesti pime . Aga ta ei hoolinud sellest , vaid läks merre ujuma . Aga mere ääres kõndisid piirivalvurid , kes ütlesid , et ujuma minna on liiga hilja . Suvitaja tuli taas auto juurde . Ta pani autoukse lukku . Siis läks majja . Ta sõi veel jupi vorsti , süütas küünla ja istus tugitooli . Ta võttis lauasahtlist malelaua ja hakkas maleülesandeid lahendama . Pani transistorraadio mängima ja kuulas vahelduseks muusikat . Siis heitis uuesti magama ja magas teise päeva lõunani . Nüüd käis ta meres ujumas , ja kui tagasi tuli , sõi ära viimase leivakillu . Pärast takseeris eemalt oma suvemaja , aga tellingutele polnud tahtmist ronida . Redelipulk oli ka katki . Samuti ei teadnud ta , kus on haamer ja naelad . Ta vaatas , et majal pole vigagi . Maja ümber kasvas ristikhein ja seal nõelas teda mesilane . Suvitaja pani kingad jalga . Oligi hea , sest keegi oli ka õllepudeli vastu seina puruks löönud . Killud vedelesid maas . Võib-olla oli see ta ise olnud . Ja külalehmad olid otse läve kõrvale oma hunnikud teinud . Siis läks suvitaja uuesti majja . Nüüd tassis ta tugitooli õue . Ta tahtis tugitoolis päevitada ja unistada . Kuid siis hakkas vihma sadama ning unistamisest ei tulnud midagi välja . Suvitaja pidi tugitooli jälle tagasi viima . Siis ta luges toas ajalehti , mis ta möödunud korral siia oli unustanud . Õues sadas rahet . Kui rahehoog üle läks , otsustas suvitaja , et aitab küll . Ta sõidab ära . Ta käivitas masina ja lülitas käigu sisse . Nüüd oli hea sõita . Pea oli puhanud ja värske . Päikegi tuli välja . Ja metsa kohale tõusis vikerkaar . Suvitaja aga mõtles ainult ühest . Ta ootas lambakarja . Ta ütles endale , et ajab täna jälle ühe lamba alla , saagu mis saab . Ainult täna ta enam nii loll ei ole , et saagi maha jätab . Ja juba tuligi käänu tagant nähtavale talu , kus oli palju lambaid . Auto sõitis sahinal mööda teed . Aia peal vahtis kollase peaga koer . Aga lambakarja tee peal ei olnud . Lambakari sõi tee veeres rohtu . Vahepeal oli küll väike kraav , kuid suvitaja sellest ei hoolinud . Ta keeras rooli paremale , sõitis vupsti üle kraavi ja oligi lammaste seas . Villakandjad viskusid küll siia ja sinna , kuid Zaporožets sõitis otse , ja alla üks tall jäigi . " Hurraa ! " hüüdis suvitaja autos . Auto jäi seisma . Mootor suri välja . Suvitaja avas autoukse , kätt polnud kaugele vaja sirutadagi , lammas oli siinsamas ratta all , suvitaja tiris ta autosse . Šašlõkk oli olemas . Kui suvitaja masina teele keeras , vaatas ta korraks veel vilksti talu poole . Aiavärav oli avatud . Künkal seisis kollase peaga koer , suu ammuli . Koer vist haukus , kuid autosse polnud kuulda . Ja väike kõhn eideke komberdas seal kepi najal ringi . Muidu oli kõik endistviisi . Matusebüroo autobuss põrkas Zaporožetsiga kokku . Autobussijuht lendas rooli tagant läbi esiklaasi välja ja maandus ninaga maad kündes kuumal asfaldil . Zaporožets kiilus aga autobussi rataste vahele ja inimesed selles ei jõudnud iitsatadagi . Kui ka autobussis lõppes kõma ja veerevad asjad olid paigale jäänud , kerkis surnukirstu kaas üles ja surnu pistis pea kirstust välja . Ümberringi oli täielik vaikus , ainult üks mees magas norinal . Surnu vaatas bussis ringi . Tõstis põlve kirstukaane vahele , tõukas siis kirstukaane õlaga eemale – ja kirstukaas kukkus kolinal bussi põrandale . Surnu tuli kirstust välja . Kui hea oli liikmeid liigutada ... ! Surnu tegi mõned võimlemisharjutused , ta hüples , hüüeldes : " Kokku-harki , kokku-harki ! " Ülikond oli aga õlgadest kitsas ja kingad loksusid jalas . Surnu istus pingi äärele . Sinna oli palju ruumi tekkinud . Kaassõitjad olid üksteise otsa hunnikusse vajunud ja lamasid meelemärkusetult . Surnu vaatles oma garderoobi . Milline vana ja võõras ülikond tal seljas oli ! Püksitagumik oli õhuke kui paberileht , varrukaotsad narmendasid ja taskus oli auk . Üks nööp oli valge niidiga ette õmmeldud . Kui katkised olid aga tema kingad , kui viltutallatud , ja kuidas oli jätkatud kingapaelu , kui robustselt . Ja kingad olid nelikümmend kuus number . Surnu katsus oma kurgualust . Aga siin oli kikilips kummist paela otsas , must nagu kassi unenägu . Pluus oli määrdunud ja vasaku rinna kohal roostetas triikrauajälg . Siis vaatas surnu inimesi , kes siin lamasid . Mees , kes magas norinal , oli juua täis , tal oli pihus viinapudel , ta polnud seda lahti lasknud . Mehe põlved läikisid , ta oli põlvedel hoidnud rasvast vorsti , nüüd vedelesid vorstikillud segamini põrandal , surnu oli ühele vorstitükile peale astunud . Surnu tõmbas mehel kingad jalast ära ja pani oma jalga – oli paras number . Siis võttis surnu oma kätte ka viinapudeli . Ta rüüpas sealt tubli sõõmu . Viin oli viiekümne kuue kraadine . Surnu uuris lamajaid lähemalt , ta sai nüüd aru , et kõik inimesed olid , kes rohkem , kes vähem , purjus . Surnule tuli laulutuju peale . Ta müksas ühele naisele külge , naine ainult oietas ja lamas edasi . Naine polnud suurem asi , ta oli vana ja inetu , ja naise sõrmed olid vorsti söömisest rasvased . Aga ta käsi lebas ühe noore mehe kaelal , oli seal vist juba kaua lebanud . Noorel mehel oli veel suits sõrmede vahel , mahe Priima suits . Nende vastas , teispool surnukirstu , lamasid täiesti noored inimesed , mees ja naine , ja mehel oli nägu joomisest üles tursunud . Naine aga hoidis mehe käsi oma süles ja tal olid juuksed selja peal laiali ja huuled märjad ning pruntis . Naise ja mehe kõrval oli kõveras köökus üks halli habemega taat , värske ajaleht silmil , lõhkine tubakakott kõhu peal . Tema ees põrandal lamas veel keegi , jalad ainult tolknesid mahakukkunud kirstukaane alt . Sokid olid triibulised ja higised , sääremarjad karvased . Surnu torkas pudeli kirstu padja alla ja avas bussi tagumise ukse . Hele päike lõõmas taevas . Puude lehed olid liikumatud . Surnu hüppas bussist välja . Tänav oli tühi , siin-seal seisis vaid mõni uudishimulik . See oli linnaäär . Paarisaja sammu kaugusel loksusid trammivagunid . Üks uudishimulik seisis päris avariipaiga juures . " Kuidas see kõik juhtus ? " küsis ta . " Ei tea , mitte ei tea , " vastas surnu . " Aga hea , et niigi läks . " Ja ta osutas Zaporožetsile , mis oli sõitjaid pungil täis . " Ei ole verelibletki kusagil näha , " kaebas uudishimulik . " Kas kõik magavad ? " " Ei tea , " rääkis surnu . " Mul kurk kuivab ! " " Gaseeritud vee automaat on nurga taga . Lähme ! " ütles uudishimulik . " Ma teen teile välja . " " Õlu oleks parem . " " Võiks ka õlut , " ütles uudishimulik . " Õlut ! Ikka õlut ! Täna on ju pühapäev ! " " Teisipäev ! " parandas uudishimulik . " Või juba teisipäev , ai-vai , kui kiirelt aeg läheb ! " " Kas teie olite ka seal ? " küsis uudishimulik ja näitas selja taha . " Seal küll ! " vastas surnu . " Ei tea , mis kamp see seal ka sõitis ? " " Ei tea , mina tulin alles poolel teel peale , " valetas ta . " Ah soo ! " ütles uudishimulik . Eemalt kajas kiirabiauto sireen . Kui surnu pärast õllejoomist avariipaigale läks , tõstis kraana just Zaporožetsit lahtise veoplatvormi peale . Samuti veeti inimesi haiglatesse laiali ning autobuss võeti sleppi ja küüditi minema . Mees aga , kes lamas kirstukaane all ja kel olid karvased sääremarjad , tõsteti kirstu ja kirst löödi kõvasti naeltega kinni , et ta enam lahti ei põruks . Kui mees nägi , et naine istub voodil ja on rusutud meeleolus ja naise selg on paljas , siis oli see mehe jaoks nii ahvatlev , et ta lausa imestas , kuidas saab sel naisel olla nii kena selg , samal ajal kui tema hingel on raske ja süda valutab . Ta ei tahtnud vaadata naise silmi , küll aga tahtis naist ennast , ja ta pani oma laia peopesa naise seljale . See oli soe , ja ta mõtles , et see polnud veel kunagi nii soe olnud . Ta tahtis naist ja talle tundus sel hetkel , et ta armastab teda veel , ja ta ei pööranud tähelepanu sellele , kuidas öökapilt ja tualettlaualt kukkusid põrandale pudelid ja torbikukesed – nii tavaline tundus see talle . Aga pärast , kui ta ära läks , oli tal häbi , sest ta tundis , et ei armasta ikkagi oma naist . Ja nad ei läinudki teatrisse sel õhtul , kuigi naine oli väga soovinud , ja niiviisi läksid nüüd teatripiletid raisku . Ja nad oleksid niikuinii hilinenud , sest tema polnud veel riides , vaid oli istunud köögis ja aknast välja vaadanud , ja kui ta magamistuppa läks , nägi ta , et naine polnud ka veel riides , vaid istus voodil , õhtukleit süles ja kõrge kontsaga kingad jalas . Naine vaikis ja mees ei ütelnud ka ühtegi sõna , sest mees oli unustanud ehtsat tõde sisaldavad sõnad ; sõnad , mis tal keelele tulid , olid võltsid ja kulunud . Mees oli vihane , ja ta ei teadnud , mille peale . Tal polnud ka kedagi süüdistada , ta oli lihtsalt lakanud armastamast oma naist , kellega ta oli koos elanud kuusteist ja pool aastat . Ja kõige imelikum , ta ei tahtnud , et tema armastus kustuks , sest koos armastusega kustus temas ka kõik inimlik ja puhas . Ta oleks tahtnud armastada oma naist , sest ainult nii oli tema elu täiuslik ja pingeline . Aga nüüd oli ta jahtunud ja ta vihkas ennast . Siis mõtles ta kaua , mida teha , kas võtta suutäis konjakit puhvetkapist või ööseks kodunt ära minna . Aga lõpuks ei tulnud tal midagi paremat meelde , kui läks ja avas jälle magamistoa ukse . Tuba lõhnas lõhnaõli järele , parketil oli loik ja klaasikillud , vaibal vedelesid naise kingad . Naine lamas voodil , ta oli silmadele asetanud ajakirja . Mees tõstis ajakirja eemale , naise silmad olid nutetud . Tal hakkas kahju naise paljast ihust , ta vaatas ringi , millega saaks seda katta , ta võttis villase kampsuni oma voodipoolelt ja laotas selle naise õlgadele . Siis ütles : " Kuule ! Lähme jalutama . " Naine vaikis . " Kuule , lähme jalutama , ma palun . Lähme parki või vanalinna , " ütles mees . Naine vaikis . " Kuule , lähme jalutama , jalutame öö läbi , ma tahan jalutada , meil on aega küll , homme on pühapäev , lapsed on vanaema juures , " jätkas mees . Naine vaikis . " Kuule , lähme jalutama , õhtu on ilus , vihma küll sajab , aga ega sest ole midagi , ma tahaksin nii väga värsket õhku sisse hingata ja sulle oleks ka värske õhk kasulik , " palus mees . Naine hammustas ajakirja kaant . " Ausõna , kallis , " ütles mees , " lähme jalutama , pane need vanad saapad jalga , millega sa enam tööl ei käi , need ei pressi sul varvaste peale , ma viskan neile määret taldade vahele , niikaua kui sa riidesse paned . " Naine näppis ajakirja . " Noh , lähme , eks ole ! Ole inimene ! " Naine tõusis istukile . Kampsun nihkus ta õlgadelt ära . Naine pani käed põlvedele ja ta jalad otsisid voodi alt tuhvleid . " Pane end ainult soojalt riidesse , pane endale midagi lihtsat selga , peaasi et tuult läbi ei laseks , ega me kohvikusse lähe ... " sõnas mees , ja ta naine meeldis talle sel hetkel . Ja kui mees eeskotta tormas , et naise saapaid viksida , siis ta hüples õnnest . Ja ta ümises lauluviisi , kui eeskojast kööki viskus , et kohvikannu naise jaoks tulele panna . Siis vedas ta endale lipsu kaela , kuid enne kui sõlme kinni sidus , mõtles , ah , mis ma tühja sest lipsust – ja võttis , heitis lipsu nagi otsa . Haaras pintsaku , missugune raske pintsak ! Taskus olid ajalehed , rahakott , töötõend , juturaamat . Ta läks loopis kõik köögilauale . Kohvivesi kees . " Teen mõned võileivad , pistan taskusse , " mõtles mees . Siis tuli naine . Ta oli suursugune ja uhke . " Kas sa armastad mind ? " küsis naine – ja mehe nuga peatus võitoosis . Mees kartis seda küsimust , ja kui naine nõnda küsis , siis ka naist ennast . Kui naine küsis , kas teda armastatakse , siis asetas ta enda mehest nagu kättesaamatusse kaugusse . " Kuule , " kordas naine , " ütle , kas sa armastad mind ? " Mees neelatas sülge ja ta silmalaud kord tõusid , kord langesid . Naine läks eeskotta ja vannituppa , oli tükk aega ära , ja kui ta tagasi tuli , siis olid tal vanad saapad jalas . Naine rüüpas mehe kruusist lonksu kohvi , ja siis nad seadsid end minekule . " Kuule , ütle , kas sa armastad mind ? " küsis naine veel kord , kui mees hakkas välisust avama . Mees seisis seljaga naise poole , ta oli naise äraoleku ajal köögis üksinda mõtelnud miljoneid ränki mõtteid , nüüd ta kohmitses ukse kallal nagu murdvaras ; ta pööras ümber ja suudles naist sünnimärgile suu juurde . Ta oli vihane , punastas ning ütles : " Armastan , noh ! " Sülitas siis jalamatile ja sai viimaks ukse lahti . Tegelikult polnud midagi juhtunud . Erbert ilmus jälle kindlal kellaajal viienda korruse võretatud rõdule ja veetis seal oma värske õhu võtmise tunni . Nii aastast aastasse . Talviti oli Erbertil peas ainult läkiläki , suviti sonilätu , ja muugi riietuse osas oli lähtutud , või oli Erbert ise lähtunud , välistemperatuurioludest . Ja kui ta rõdult alla vaatas , ja mitte üksnes alla , vaid ka kaugusesse , siis meenutas ta oma vanu muljeid ja meeleolusid ning südames oli kindel tundmus , et päev on jälle otsast peale hakanud ja elu jätkub tasases tempos . Kuid ka üks teine tundmus oli Erbertil täna veel südames . See oli protestitundmus vaba aja veetmise vastu siin rõdul . Erbert oleks tahtnud siit ära , ta oleks tahtnud tänavale kolama minna , ja võib-olla isegi veel kaugemale kaduda – sinna , kus lainetavad jõed ja järved või muud veekogud ja haljendab roheline rohi linna taga ning õitseb põlluhein kolhooside territooriumil . Sest oli ju palju tundmatuid paiku ja huvitavaid kohti vaatamise ning nautimise jaoks kõikjal . Ning pealegi oli Erbertil raha olemas . Erbert sai ju nüüd vanaduspensioni . Kuid korteriuks oli lukustatud ja võtit Erbertil polnud – võtme viis kaasa minia , kui hommikul tööle läks , ja poeg paistis miniaga ühel nõul olevat . Jah , raha Erbertil oli , postiljon tõi kord kuus pensioni korralikult koju , kuid pension kadus minia ja poja kätesse , ning Erbert ohkas – sest tema mõtted olid ummikusse jooksnud ; ta ei mõistnud , on tal ikka raha või on ta rahata . Erbertile selgitati asja nii , et selle raha eest , mis talle tuuakse , kasitakse ja toidetakse teda . Ja Erbert ei saanudki toidupuuduse üle kaevata . Külmutuskapis oli pekki küllalt . Kuid mitte ainult toidu peale ei kulunud Erberti raha . Sellega käidi kuurortides , osteti Tšehhi mööblit , ja autojärjekorraski oldi . Muidugi , vahel osteti ka hanemaksapasteeti , kui seda müügil oli . Kuid hanemaksapasteet on delikatess ja ei kuulu igapäevasele toidulauale . Kõik , mida Erbert üle rõduserva nägi , oli juba tüütuseni tuttav . Maja ees oli lage asfalteeritud plats , selle platsi all pidi asuma kino- , foto- ja helidokumentide riiklik arhiiv . Kuid mis kasu oli Erbertile sellest teadmisest , talle ei näidanud keegi kino ega lasknud muusikat . See kõik oli maa all teiste inimeste jaoks . Ja sissekäikki sinna arhiivi oli Erberti pilgu eest varjatud . Ainult ventilatsioonišahtide suured korstnad andsid tunnistust , et midagi seal maa all ikkagi asetseb . Teisel pool platsi oli olnud kirsiaed , kuid ühel laupäeval tulid mehed ja raiusid kirsid maha , sest kirsiaia asemele pidi tulema kooperatiivelamu . Ning midagi muud polnudki rõdult näha . Igavledes meenutas Erbert vanu aegu , mil ta veel töötas ja vaba inimene oli , kuid roosilisemaks need meenutused tema tuju ei teinud . Sest tema minevikutöögi oli olnud väga üksluine – nimelt töötas Erbert söökla kütjana , ja kuna see kõik oli väga ammu , siis köeti pliiti veel puuhalgudega ja briketiga . Erbert taganes tuppa , võttis laualt tüki napooleonikooki ja kobis kapi taha magamisasemele . Ja kui ta seal kooki mugis , siis mõtles ta muuseas ka Napoleonile endale , kelle nimi oli sellele magusale koogile antud . Siis süütas Erbert peatsis lambi ja võttis padja alt juturaamatu ning hakkas lugema . Kuid lugemisisu Erbertil polnud . Sest siit kitsast korterist , kus talle ei meeldinud olla , tahtis ta iga hinna eest jalga lasta . Talle oli isegi ükskõik , kus surra : parema meelega kui kapi taga voodis oleks ta tahtnud surra kusagil künkal , metsõunapuu all või mere ääres tormisel ajal , kui murduvad männid ja pilliroog nõtkub veelgi tuule käes – siis oleks paras aeg surra koos loodusega . Ja üleüldse peaks minema elama kuhugi teise kohta ja elama seal üksinda , sest raha , mida ta saab , selle peale on tal ju juriidiline õigus . Kuid varsti saabus ootamatult koju üheteistkümneaastane Juss , Erberti pojapoeg – tal olid kaks viimast tundi võimlemisõpetaja haigestumise tõttu ära jäänud . Juss tuli oma võtmega korterisse sisse , lukustas siis jälle ukse , kiikas vanaisa vileda pilguga ja läks kööki suppi sööma . Erbert tatsas samuti kööki . " Juss ! " ütles ta pojapojale . " Anna mulle viisteist kopikat ja ava uks , ma lähen kõndima ! " " Tead ju , et ema ja isa ei luba , " vastas Juss trotsivalt . " Käigu nad kus seda ja teist ! " vihastas Erbert . " Võid tänaval trammi või auto alla jääda , ja siis ... " " Ja mis siis ? " " ... midagi . " " Aga sina ei jää ju ... " ütles Erbert pojapojale . Juss ei vastanud , kuigi tal kiheles midagi keelel – seda oli näha . Erbert alistus , nagu seda oli temaga ennegi juhtunud . Ta läks jälle kapi taha . Juss aga lahkus peale söömist , hõigates , et läheb jalakat mängima . Ja Erbert mõtles siis , kui keeruline asi on elu . Ning vanaduski on juba käes ja tahtejõudu pole ja vastupanek eluraskustele on nõrk . Noorsugu aga kasvab ja neil on omad ideaalid ning jooksev päevapoliitika . Siis tõusis Erbert püsti ning läks kummuti juurde . Kummutis oli tal oma sahtel , seal oli tal oma arhiiv , fotoarhiiv . Kõige pealmine foto oli suur , raamiga ; enne seisis see kummutil , see oli W. Terrase Päevapildi Kojas tehtud . Pildil oli Erberti naine noore plikana , veel enne temaga , Erbertiga abiellu astumist . Kuid aja jooksul olid poeg ja minia selle kummutisahtlisse peitu sokutanud ning nüüd seisid kummutil fotod Musta mere äärsetest puhkekodudest . Nende peal olid supelkostüümide väel üles võetud Erberti poeg ja minia ühe gruusia vürsti ja Harkovi professori perekonna seltskonnas , siis veel minia eraldi , koos ühe Odessa hambaarstiga , ja ühel pildil isegi fotokiri peal , vene keeles , " Tervitusi Krimmist ! " . Erbert pani jälle oma naise pildi kummutile tagasi . See žest tõi ohke rinnust välja . Polnud veel väga palju aastaid möödunud , mil Erbert oma naise kalmistuliiva puhkama viis . Nüüd aga ajas talle naabermaja Anette ligi , ka pensionieas inimene , Erberti lapsepõlvesõbratar . Muudkui käis rõdu alt mööda ja huikas : " Ärbi ! Tule alla ! " Erbert ei saanud alla minna , uks oli kinni , kuid ega ta polekski läinud , sest ta ei tahtnud ilusat mälestust , mis tal oli oma abikaasast hinge jäänud , mustata või muul viisil muuta . Erbert sirvis vanu fotosid , neil oli ta veel noor ja vägev . Üks foto oli aga salaliku sisuga , ja seda vaatas ta kauem kui teisi . See pilt oli üles võetud Pärnu kõlakojas , kus Erbert koos teiste pritsimeestega " Amuuri laineid " mängis . Erbert oli laval , aga tema naine oli publiku hulgas , fotol paremal pool servas . Vasakul servas seisis erukolonel Markson , sümpaatne mees , ja tema ei saanud Erberti naiselt pilku lahti . Peale Marksoni ja Erberti naise oli fotol veel mitusada inimest , kuid need teised olid kõik mittemidagiütlevate nägudega . Erberti naine kuulas muusikat ja vahtis Erbertit . Markson aga oli Erberti naisest sädemel . Ei teadnud siis veel Markson , et Elisabeth ammu teise mehe naine . Ja et Markson üldse Elisabethi kunagi piilunud oli , seda sai Erbert teada alles mitukümmend aastat hiljem , kui Elisabeth Erbertile jutustas , kuidas ta omal ajal oli vaeva näinud , et seda kuulsat naistekütti oma kandadelt maha raputada . Sellesama kontserdi ajal seal Pärnu kõlakojas oli Markson Elisabethile ligi astunud , et alustada oma järjekordset ajaloolist sehvtiasja . Kuid pika nina oli Markson ikkagi lõpuks saanud , nii kindlameelne inimene oli olnud Erberti Elisabeth . Selle eest kiitus talle ! Ja oli veel teisigi fotosid Erberti arhiivis . Ka tema vend oli seal mitme pildi peal üles võetud . Nüüd elas vend Lyonis ja oli sakslanna naiseks võtnud . Siis kõlas aga uksekell ja Erbert koristas erutatult oma pilditagavara kummutisahtlisse taas varjule . Algul ei mõtelnudki Erbert ukse ligi minna , kuid kellakõla ei vaibunud – ilmselt helistas keegi , kes teadis , et Erbert kodus on . " Jaa , " ütles Erbert . " Kas Erbert või ? " küsis mehehääl . " Erbert , " vastas Erbert . " Oled ikka kodus ? " " Olen küll . " " Lahti ka teed või ? " " Ei ma tee . " " Miks sa siis ei tee ? " " Aga kes seal on ? " " August ! " " August või ? " " August neh . " " Kust sa tuled ? " " Lase sisse , siis räägime . Mul pudel ka põues ! " " Ah pudel ka või . " " Jaa . " " Mul on võti kadunud ! " " Kuhu ta sul kadus ! ? " " Ei mina tea ! " " Kuule , Erbert , ära aja jama juttu . Juba kolmas kord järjest sul võtit pole ! " " Ei ole küll ! " " Kuhu ta sul siis kadus ? " " Oli , aga enam pole ! " " Noo , see pole kellegi jutt ! " Erbert vaikis nördinult ja tal oli hea meelgi , et August , sõber , tema näoilmet näha ei võinud . Ta tassis vaid tooli uksele lähemale ja istus toolile . " Noh , Erbert ! " " Mis on , August ! " " Võti käes ! ? " " Ei ole käes ! " " Otsi ! " " Sa tule hiljem , pere tuleb koju , teeb ukse lahti ! " " Sinu pere ! ? " " Jaa ! " " Erbert ! Erbert ! Kas sa tead , Erbert , kes ma su pere silmis olen . Joodik , kanavaras , röövel , pätt , kaabakas ja kabajantsik ! " " Ei , see pole tõsijutt ! " Siis vaikis Augustki . Ainult vihast ähkimist ja summutatud sajatamist oli kuulda . Erbert teadis , et ta Augustit niikuinii sisse lasta ei saa ja sellepärast kadus tal huvi kogu sündmuse vastu . Ta nõjatus peaga vaid sooja palitu najale , mis siin ukse kõrval nagis rippus , ning unigi oli tulemas . " Ta on perekonna sissetulekuallikas ! " Nii oli Anettegi alt talle korra hüüdnud . Ega midagi hullemat ka Augustil öelda ole . Käsitsi August talle kallale tulla aga ei saa . Ja Erbert uinuski ukse kõrval toolil pühas rahus . August räuskas ukse taga veel kaua , suitsetas , põrutas kord jalagagi vastu uksetahvlit , kuid abi polnud sest põrmugi . Erbert magas . See oli tema igapäevane vaikne tund , ja tema polnud selles süüdi , et see just siin algas . Ning kui poeg ja minia koju tulid , siis nad väga ei imestanudki , ütlesid üksnes : " Näe , kus isa magab ! " ja lisasid , tõmmates ninaga : " Suitsulõhna on tunda . Ega sina , isa , suitsu pole teinud ? Tuhka pole küll põrandal näha . Aga tuppa peab värsket õhku ikka saama . Mine sa , isa , rõdule . " Ja Erbert kobis jälle rõdule . Teda võib seal sel kellaajal alati näha . Sest tegelikult pole ju midagi juhtunud . Pardilaskmise hooaeg algas seitsmeteistkümnendal augustil . Sellepärast läks kolhoosi loomaarst Tottenson jahile juba kuueteistkümnendal kuupäeval , et olla üks esimesi hirmutamata partide keskel . Suur jahimees Tottenson ei olnud , tema püss oli registreerimata ja lubasid polnud tal ka . Aastas tegi ta vaid kümmekond pauku . Oktoobrikuus käis metskulte kartulikuhja kallalt ära ajamas . Või laskis siis mõne haraka maha , et vennapojale linnas abiks olla . Vennapojale oli vaja kümme paari röövlinnujalgu jahiloa hankimiseks . Asi algas aga sellest , et viieteistkümnes august oli pühapäev . Tottenson oli isikliku heinateoga mäele saanud ja läks pärastlõunal mere äärde kolama . Ta tahtis ujuda Inglite saarele . Ta oli seda juba kaua plaanitsenud . Inglite saar asus kaldast kilomeetri kaugusel . Ta tahtis saarel päikest võtta ja oma noore elu üle järele mõelda . Ta lonkis mööda kallast , sumpas mööda roostikku , et leida kohta , kust oleks saarele kõige lühem tee . Ta nägi juba siis parte , kuid ei pööranud nendele erilist tähelepanu . Ta pööras oma tähelepanu kolhoosi lehmakarjale , kes siin madalas vees pilliroogu sõi . Ta teadis , et kultuurkopli üks külg ulatub merre ja on traadistamata , kuid ta imestas , et lehmad läbi savise meremuda nii kaugele tulevad . Aga lehmad sõid , kaelad õieli , pilliroopäid , ja ainult tüügastik jäi nendesse kohtadesse püsti , kust kari oli üle läinud . Tottenson mõtles , et lehmad riskivad oma tervisega , tulles nii kaugele merre – udarapõletikku oli tänavu palju . Lehmad on kerged ehmuma – piisab sellest , kui haigur nende nina eest tiibade rabinal lendu tõuseb või külakoer läbi vee jookseb , kui lehmasüda juba rinnus udiseb ja jalg all nõrgaks lõtvub . Ning põletik ongi udaras sees . Tottenson mõtles , et peab karjanaisi hoiatama , et nad jahihooajaks lehmi mere äärde koplisse ei laseks – jahipüssipaugud võivad neile halvasti mõjuda . Aga oma ihuarsti loomad tundsid ega teinud temast väljagi , kui see nende ligidalt möödus , et Inglite saarele ujuda . Vesi oli soe , Tottenson viskus lainetesse , üleriided oli ta juba varem põõsastesse peitnud . Saarel kasvas tihe roheline rohi , tema kohal lendlesid kisades tiirud ja kajakad , seda oli kaugelt näha ja kuulda . Tottensonil oli kahju , et kolhoos lambaid ei pea , hulk söödamaad läheb niimoodi raisku . Lambad võiks aga kevadel paatidega saarele toimetada ja alles sügisel sealt ära tuua , saarel hunte pole ja saar ise on kolm hektarit suur . Vesi oli tumesinine ja lained kastsid loomaarsti nägu . Ujuda oli kerge . Läbinud kolmandiku vahemaast , tegi Tottenson väikese peatuse . Jalad tal enam põhja ei ulatunud , kuid sääremarjas valmistas end kramp ette . Vesi vaikis ja õõtsus kurjalt . Siin oli väga sügav . Tottenson väsis ja tal hakkas külm , ta mudis veidi säärt ja kirus mõttes , et käib nii vähe jala ja mingisugust sporti ei harrasta . Kramp läks üle ja Tottenson ujus edasi . Aga täpselt poolel teel , saare ja maismaa vahel , õõtsus vesi veel tugevamini . Ja isegi laineid polnud seal , Tottenson tundis end nagu kaevu põhjas olevat , vaatas saare poole – saart polnud näha , vaatas maa poole – kallast polnud näha . Ta hakkas kartma . Ta kuulatas , kuspool lehmad ammuvad , ja ujus tagasi . Pagan võtku ! Upu veel ära ! Ja naine ei tea midagi . Tottenson ei tundnud südametunnistusepiinu , kui mõne minuti pärast taas maa jalge alla sai . Ta surus endas maha igasuguse alaväärsustunde . Ta ei ütelnud endale isegi seda , et ta on vilets mehike või et ta on argpüks või nii edasi . Ta ronis kivide varjus liivaribale ja päevitas seal kaks tundi , jäi isegi magama , ja kui ta üles ärkas , oli tal kõht tühi ja iga ihukarva otsas rippus vaevahigi tilk . Ta kastis end korraks vette ja otsustas hakata koju minema – kõige otsemat teed mööda , läbi roostiku . Nüüd lehmad teda enam ei huvitanud , need olid kutsutud õhtusele lüpsile . Siit-sealt tõusid pardid lendu , neid oli igas suuruses ja igast liigist , üks kerkis õhku isegi nii Tottensoni lähedalt , et veepiisad linnu tiibadelt loomaarstile vastu keha pritsisid . Loomaarstil käis südamest mõnus vool läbi . Sülgki kogunes keele peale . Linnud olid ju nii julged , et neid võis lausa käsitsi püüda . Ole ainult kärmas mees ja ära maga . Tottenson tegi edaspidi vees vaiksemaid samme , koolutas pilliroo endast eemale , seda raginal murdmata , ja tõstis jalgu , ilma et see saja meetri taha kostnud oleks . Roostik lausa kihas partidest , siin polnud muud kui üks igavene vee mulin ja prääksumine , nagu pulm oleks käimas , või pidu . Loomaarsti süda töötas rinnus nagu koolijütsil . Pardidki nägid loomaarsti . Osa neist sukeldus , osa ujus kiirelt avavee poole , osa peitis end haledat häirehäält tehes mereheina sisse . Mõned lendasid otse loomaarsti pea kohalt üle ja loomaarst jälgis neid alt justkui rebane . Järsku kerkis otse ta jalge eest terve grupp parte üles . Need olid noored ja väikesed rägapardid , kes hoidusid veel emalinnu juurde . Emalind pääses püstloodis õhku , poegadel polnud aga veel nii tugevaid tiibu , nemad laskusid mõne meetri järel jälle vette ja tegid sealt uue katse . Roog oli tihe ega lasknud tiibadega vehelda . Loomaarst prantsatas pardipoegadele peale , kuid see ajas linnud ainult ärevile ja nüüd said kõik lendu . Peale ühe . Sellel sai loomaarst sabast kinni . Küll ta oli uhke ! Ta hoidis oma saaki pihus ja kõndis kodu poole . Esialgu oli ta rõõmust lausa ogar , kuid vähehaaval hakkas veri jahtuma ja mõistus läks kainemaks . Part ei teinud põgenemiskatseid , ta pööras aeg-ajalt ainult pead , et kord vasaku , kord parema silmaga jälgida taevast , kus kisasid kaeblikult ta suguvennad ja -õed . Linnud olid paanikas . Tottenson paitas oma kareda käega noore rägapardi sulestikku , kergitas tiivaotsi ja imestas erkrohelisi värve nähes . Katsus linnu lestasid , need olid õrnad ja pehmed , katsus nokka , nokk oli lame nagu puulusikas . Tottenson mõtles , mitu liitrit vett peaks pardi peale valama , et saaks hea puljongi . Sest part oli nii väike , et mahtus vabalt peo sisse . Part oli hakisuurune . Kui Tottenson jõudis paika , kuhu ta ennist oma üleriided oli jätnud , ei teadnud ta veel , kuidas parti surmata . Siin , mere ääres , ei osanud ta midagi peale hakata . Kodus oli aga pakk ja kirves . Ta pistis pardi niikauaks pükstesse , kui särki ja pluusi selga pani . Keris püksid rulli ja torkas need ajutiselt põõsasse tagasi . Siis nööpis särgi kurguni kinni . Tahtis ka juukseid kammida , kamm oli aga püksitaskus . Püksid tuli niikuinii jalga panna ja Tottenson mõtles , kuhu panna part niikauaks , kui ta pükse jalga ajab . Võib-olla pluusi alla põue ! Kui Tottenson pükse lahti harutas , oli ta veidi ettevaatamatu ja part kukkus mööda püksisäärt alla liiva peale . Loomaarst tahtis talle palja jalaga peale astuda ; ta ei kahelnud vähimalgi määral , et jõuab , kuid ... võta näpust . Part pääses lendu . Tottenson viskas püksid kus seda ja teist ja tormas pardile järele , sest part lendas madalalt . Veepiiril pidigi ta jooksiku peaaegu kätte saama , kuid see oli ka viimane lootus . Saak oli läinud . Puljong jäi söömata . Õhtu veetis loomaarst kehvasti , tal olid külalised , öö samuti , Tottenson oli nagu teiseks loodud ... Hommikul vara istus ta aga majatrepile maha ja hakkas padruneid toppima . Linnuhaavleid oli tal vähe , sellepärast pani ta mängu kogu tina , mis sahtlitest leidis – nii hundiherned kui ka kuuli , mille kingitud põdrakintsust kunagi leidis . Kokku sai sellisel viisil kakskümmend kuus laetud padrunit , ja Tottenson tõmbas padrunivöö ümber kõhu . Siis sõi ta piima-leiba ja ütles naisele , et kui teda otsima tullakse , ütelgu – tohter teeb külas eravisiite , süstib sigu või midagi niisugust . Naine soovis : " Kivi kotti ! " Ja juba Tottenson läkski . Oli kuueteistkümnes august . Tottenson läks aluspükste väel , padrunid vööl ja Tuula kaheraudne käevangus . Käiguks valis ta varjulisemaid kohti , et keegi teda ei näeks . Kui talle merelõhn juba ninna tungis , kuulis ta ka ühtlasi partide muretut prääksumist ja see tõstis tuju . Ta jõudis kaldapealsesse lepavõssa ja piilus sellest lähivett . Merel oli hõre udu , päike polnud veel küllalt soe . Saari ega lahe teist kallast silm hästi ei seletanudki . Kui ta võsast väljuda tahtis , nägi ta liivaseljandikul keset vett kolme suurt lindu sulgi puhastamas . Tottenson tardus paigale , ta ei uskunud , et tal nõnda toredasti veab ; alles poole tunni eest tuli ta kodust ja juba passis saak laskjat . Linnud olid suured ja rasvased nagu haned ; kuid see oli niimoodi sellepärast , et nad hoidsid tiibu kohevil – tegelikult olid liivaseljandikul sinikaelpardid . Tottenson ei mallanud kaua aru pidada , ta tulistas enne , kui linnud teda jõudsid märgata ( vahemaa oli kuuskümmend meetrit ) , kahest rauast korraga . Kui suits hajus , jooksis Tottenson lähemale , kuid tema suureks üllatuseks oli liivaseljandik tühi ... nagu oleks ta püss ainult paberinutsakutega laetud ! Tottenson uuris relva ja kehitas õlgu . Ta kõrvades kumisesid veel paugud . Naljakas ! Talle tuli meelde , et ta on salakütt ! Keegi vanamutt loputas eemal pesu , ei tea , kas ta tundis loomaarsti ära ! Tottenson vajus ruttu minema . Roostikku , kus teda keegi ei näe . Tottenson läks samas suunas mis eilegi , kui ta Inglite saarele valmistus ujuma . Ja lehmadki olid täna siin mereäärses koplis . Ainult nad ei ragistanud roostikus , vaid sõid kaugemal kõva maa peal rohtu . Tottenson surus raudadesse uued padrunid . Varsti laskis ta pilliroo varjust üht ujuvat rääksparti , kuid see kadus nii ära , et loomaarst ei teadnudki , sai ta pihta või mitte . Paugud aga kõlasid heledate laksatustena hommikuses õhus . Kusagilt kaugemalt kuulis Tottenson ka harvu pauke , seal oli vist samuti mõni salakütt , ja sellest teadmisest muutus Tottenson palju julgemaks . Lõpuks õnnestus tal hundihaavlitega suur jääkoskel maha lasta . See oli juhuslik ülelendaja , kes ei valinud kõrgust – nüüd kukkus ta nagu nott kivi peale vanasse kajakapessa , siin polnud suurt laskmisoskust vajagi . Lind oli võrdlemisi näru , kuid Tottenson torkas ta kaelapidi padrunivöö alla ja valvas jälle taevast . Kaks ärevalt kisavat parti keerlesidki seal , nad tegid suuri ringe ühes ja samas kohas . Tottensoni püssitoru jälgis neid pingsalt . Kui nende siluetid püssi ees küllalt hästi välja joonistusid , vajutas Tottenson päästikule ja linnud langesid rapsides vette . " Milline edu ! " juubeldas Tottensoni hing . Ta tormas allatulistatud linde otsima . Roostikus vilkus aga midagi punast . Tottenson leidis linnud üles . Need lamasid kolhoosi parima piimalehma Maigu nina all ja veis nuusutas neid raskelt hingeldades . Sama raskelt hingeldas Tottenson . Ta lõi Maigule püssipäraga kintsude pihta ja Maigu vedas oma jalad mudast välja ning eemaldus pead kõrgele tõstes paar sammu . Seal olid ka teised lehmad : Mille , Suunik ja Berta . Bertal oli Tottenson tänavu juba kord udarapõletikku ravinud . Loomaarst pistis uued linnud samuti vöö vahele ja püssiga vehkides kurjustas lehmadega . Lehmad , kes seni olid vaikselt end varjanud , tegid nüüd suurt solinat ja nende lähedalt lendasid üles sõtkad – suured pruunid pardid , kes pesitsevad puuõõntes . Pahh ! Pahh ! Pardid kukkusid vette tagasi . Tottenson laadis püssi uuesti , sest lehmade kohale ilmus rühm piilparte . Need olid väikesed arad linnud lühikeste tiibade ja sabadega , ning vastu heledat taevast nägid nad välja nagu supi seest jooksusaanud . Tottensoni hundihaavlid tõmbasid neid lausa robinal alla . Loomaarsti oli tabanud jahikirg . Lehmadele meeldis see vististi aga vähe , sest nad tõmbasid saba selga ja kõrvad pea ligi . Tottenson laadis kähku püssi ja virutas jalaga kõige lähemal tuiavale lehmale . Oligi viimane aeg , sest õhk otse väreles tiivalöökidest . Tottenson tulistas lausa huupi ning parte aina kukkus , üks siia , teine sinna , ja Tottensonil polnud neid aega üleski korjata . Pahh ! Ainult lehmade pikk ja hale ammumine segas Tottensoni veel end täielikult unustamast . Pahh ! Üks surnud part langes talle ülevalt isegi pähe , kuid Tottenson pühkis ta käeseljaga eemale nagu koitanud läkiläki . Ta oli nii hasardis , et oleks lehmadki kõik maha lasknud , kui need oleksid vähegi pardi vurhvi välja andnud . Kuid ei andnud ju , ja selle pärast vihkas Tottenson praegusel hetkel lehmi . Pahh ! Aga lehmad ei soovinud , et loomaarst oma viha nende peale välja valaks , ja jooksid roostikust minema ning kogunesid kaldale kokku , inisesid , rohtu ei söönud nad aga enam pool tundi juba . Tottenson läks edasi . Inglite saargi oli juba kaugele selja taha jäänud . Ta noppis jälle mõne kopsakama linnu endale vööle ja luuras taevast edasi . Viimaks oli Tottensonile jäänud rauda ainult kuuliga padrun . Ta nägi üht sookurge ... " Seis ! " kuulis siis loomaarst hüüdu . Ta vaatas küljele . Viiekümne sammu kaugusel seisis kummisäärikutega mees , nahkjope seljas ja vormimüts peas . Tema selja taga kõrge kalda peal seisis tumeroheline maastikuauto . Seal oli veel mehi . " Tulge siia ! " ütles kummisäärikutega mees . Tottensonil vajus süda vaksa võrra allapoole . Kummisäärikutega mees oli jahiinspektor . " Tulge siia ! " ütles mees ja tuli ise ligemale . " Visake püss eemale ! " lisas ta . Tottenson ei visanud . Süda tal enam madalamale ei vajunud . Jahiinspektor on võõras ja Tottensoni ei tunne . Ja eraldusmärke pole Tottensonil ka , ta on poolalasti . Ja pilliroog on ümberringi . Tottensoni käsi tõusis instinktiivselt . Tottensoni käes oli püss . Rauas oli kuul . Tottenson tulistas . Pauk oli tugev . Jahiinspektor vaarus . Oi ! Tottenson ei tahtnud ju jahiinspektorit maha lasta . Püss läks vaid käes lahti ! Jahiinspektor viipas meestele auto juures . Ta näitas käega ühele , et see jookseks paremalt poolt Tottensonile vastu , siis teisele , et see jookseks vasakult ... Paremalt ! Vasakult ! Siis pani Tottenson jooksu . Joosta võis ta ainult ühes suunas , mere suunas . Ja Tottenson läks merre . Püssi riputas ta kaela , kuid pardid jättis endiselt padrunivöö vahele alles . Lehmad ammusid tigedalt ja ülesärritatult , kui Tottenson ujuma hakkas . Ja kui jahiinspektor õieti midagi taipama hakkas , oli Tottenson juba üpris kaugel , ja jahiinspektor muigas mõistmatult . Tottenson aga ujus , püss seljas , ja lahe teise kaldani oli kuus kilomeetrit vett . Selles väikeses toas oli ka pliit , millel ta võis süüa valmistada , kui tahtis . Aga eriti ta just ei tahtnud . Ta keetis sellel ainult teed , terved suured kannutäied tseiloni või gruusia teed , mis oli hästi kange ja mida ta jõi kuumalt . Mõnikord käis ta vanamutikese Maria juures , ja Maria pakkus talle praetud kartuleid ning silku . Silgud olid soolased ja roostevärvi ning lamanud tünnis juba aasta või paar . Ta palus endale siis soolvett , see maitses parem , sest sellel oli juures vürtsi- ja loorberilehtede maik . Maria juures käis ta vahetevahel ka piima joomas . Ta jõi korraga ära terve liitri . Ta oli sõitnud siia juuli algul , nüüd oli juba kümnes kuupäev ja ta oli tublisti päevitunud . Maria ütles talle seda iga päev , et küll ta on pruun , et talle hakkab vist päike hästi peale . Esimestel päevadel oli taevas täiesti pilvitu . Ta veetis kogu aja rannas . Muud ei teinud ta midagi . Maja , kus ta praegu elas , oli üsna viletsa väljanägemisega . Vaid üksainus tuba püsis kuivana , teiste laed lasksid vihma läbi . Ta elas kuivas toas ja vihmastel päevadel küttis pliiti . Korsten oli õnneks terve . Selle maja oli endale ostnud õde . Just tänavu kevadel . Ja väga odavalt . Kuid õel ja õemehel algas puhkus augustis ja nad ei saanud varem siia tulla . Nad tahtsid maja ära remontida ja üle värvida . See oli kõige üksildasem maja terves külas . Maja oli bussipeatusest nelja kilomeetri kaugusel . Sellepärast ta seisis kõige kauem ostmata . Küla teised majad temani ei paistnudki ... Selle maja endine peremees oli Ugar Arka . Ta oli teda tundnud . Tema enda nimi oli Antu Ein . Ugar Arka suri Siberis . Tema lapsed olid aga mööda maailma laiali . Maja seisis kõrgel merekaldal . Lahe ääres . Laht oli kitsas ja tungis sügavale maasse . Ümber lahe kasvas paks mets . Jah , see oli võrdlemisi üksildane paik . Maja ümber polnud hekki ega õunapuuaeda ja maja kallal käisid kolistamas tuuled . Rand oli siin sopiline , ta ei tundnud seda kuigi hästi . Aga ta teadis , kus on liivane kaldariba , ja päevitas seal . Vees käis ta seitse või kaheksa korda päevas . Vesi oli veel külm . Rannas liikus ka teisi inimesi . Ta hoidis neist eemale . Ta ei tundnud neist mitte kedagi . Kuid siis , kümnenda juuli paiku , hakkas puhuma meretuul ja vesi läks soojemaks . Aga temal sai päevitamise isu otsa . Ta käis küll endiselt trussikute väel ringi , kuid ei laiselnud enam liival , vaid kõndis mööda randa ja põlde , vaadates , mida inimesed teevad . Kõik need võõrad inimesed olid kõvad kalamehed : nad pidasid meres põhjaõngi sees ja loopisid karidel lanti . Naised aga käisid lastega marjul : korjasid maasikaid ja mustikaid . Neil kõigil oli oma kindel tegevus . Ainult temal polnud , kuid ta ei muretsenud selle pärast . Tal oli hea meel , et ta oli üksi ja et tal polnud vaja kellegagi juttu ajada . Tal polnud ühtki raamatut kaasas . Ta elas ajalehtedeta ja raadiota . Külas polnud elektritki . Neil teistel inimestel olid väikesed raadiod , mis üürgasid rannas kividel ja pilliroos . Ta oli nüüd juba kolmekümne kahe aastane . Ja sünnipäeva pidas ka siin ära , see oli seitsmendal juulil . Ta oli päris üksi ja keegi ei tulnud teda õnnitlema . Kui ta käis õe juurest majavõtit toomas , siis andis õde talle pudeli koduveini kaasa . Aga ta ei joonud seda nüüd ära . Suitsetamise oli ka maha jätnud . Ta oli täiskarsklane . Ta oli paari vanu ketse seljakotis kaasa toonud , kuid ta ei käinud nendega . Ta kõndis paljajalu . Juuli keskpaiku hakkas ta igavust tundma . Algul , kui ta siia sõitis , ei mõelnud ta millestki , nüüd hakkas mõtlema . Esiteks mõtles ta vanadest aegadest , pärast sellest , mida teeb Ivetta . Kui ta mõtles vanadest aegadest , läks ta meel kurvaks . Kui ta kuueteistaastaselt iseseisvat elu alustas , oli ta sama pikk ( <arv> cm ) kui praegu . Ja meelekohad olid tal ka siis juba veidi paljad . Viimase kuueteistkümne aasta jooksul polnud nagu midagi sündinud . Ainult aeg oli edasi läinud . Puud olid metsas suuremaks kasvanud , temas polnud midagi muutunud . Ta ei kartnud elu ega surma . Kui keegi ta siin öösel maha lööks , ei oleks katki midagi . Ivetta teab , et ta ei karda surma . Ivetta on kahekümne seitsme aastane . Ta pole veel kordagi mehel olnud . Külas polnud ühtegi kohalikku inimest peale Maria . Kõik teised inimesed olid suvitajad ... Maria töötas hommikust õhtuni : peenramaal , laudas , aidas . Tema käes oli kolhoosi hobune . Antu käis mõne korra Mariale heina niitmas . Sest seda ta polnud veel ära unustanud . Aga ta niitis vaid nii kaua , kui ise tahtis – Maria ei andnud talle mingeid käske . Ta jõi oma piima ära , niitis pool tundi ja läks koju . Igal õhtul istus ta lävel ja vaatas merd . Meri oli iga tund ja iga päev isemoodi . Meri justkui elas . Kõige sagedamini oli meri sinist värvi . Ja siis , kui meri oli sinine , oli tavaliselt ka taevas sinine . Ainult et taevas oli merest alati heledam . Meri võis ka hall olla . Ning ka taevas oli siis hall . Kui meri oli hall , siis oli taevas veele ja maale väga ligidal , nii rasked olid pilved . Siis oli meri kuri . Vahel oli meri aga vaikne . Tema pind oli peegelsile ja põhi oli hästi näha . Ja see , mis mere põhjas , oli ka hästi näha . Mere põhjas olid kivid , kivide küljes kasvasid vetikad . Kuid siit , oma maja ukse eest , ei näinud ta kunagi , kuidas päike merre loojub . Selleks et seda näha , oleks tal tulnud minna neemenuka taha . Neemenukal oli suur mets ja ta oleks pidanud metsa taha minema , et päikeseloojangut näha . Sinna oli palju maad ja sinna ta ei läinud . Ta heitis igal õhtul kell üksteist magama . Laevu ta merel ei näinud . Silmapiiril olid ainult kaluripaadid . Ta oleks tahtnud , et tal oleks olnud mõni karvane koerakrants , keda oleks võinud sõbraks nimetada . Põldudel käies oleks ta punast rebast tahtnud näha nagu lapsepõlves , kuid rebast ei olnud . Ka jäneseid polnud ta veel näinud . Öösiti , kui ta voodis lamas , meri kohises . Ta kuulas seda kohinat ja uinus selle saatel . Kui ilmad läksid tuuliseks ja sadas , siis kohises meri eriti tugevalt . Mere kohin kandus ka metsa , kus ta vihmaste ilmadega jalutas . Kalda ääres hakkasid tal suurest tuulest kõrvad valutama . Õhtuti ei uinunud ta kohe . Ta mõtles . Ta teadis palju värsse peast , ta mõtles neist värssidest . Siis kui vihm rabistas ta maja katuse kallal ja vesi tilkus naabertubade põrandale , mõtles ta Kreutzwaldi ridadele : Pärast mõtles ta Ivettale . Ivettaga sai ta tuttavaks kinos . See oli ilus päev . Aga ta oli väga väsinud . Ta oli terve hommikupoole kirjutanud artiklit . Seda polnud talt keegi palunud . Ta teadis juba ette , et ta ei leia lolli , kes selle kusagil ka ära trükiks . Sellepärast oli ta nördinud , kui linna läks . Ta otsis kroonikakinno tunni aja pärast algavale seansile pileti ja läks kohvikusse . Kohvikus võttis ta pileti taskust välja ja nägi , et see oli antud valele seansile – sellele , mis oli juba alanud . Ta jõi oma kokteili ära ja läks uuesti kino kassasse . Ta ei hakanud kedagi sõimama , vaid ostis kohe uue pileti . Õigele seansile . Aga tal oli ainult viierublaline ja kassiiril polnud raha tagasi anda . Kassiir oli ilus . Ta palus Antut oodata , kuni peenraha koguneb . Antu jäi kassaluugi juurde kassiiriga vestlema . Ta ei seganud kedagi , sest piletiostjaid oli vähe . Kassiir oli täidlane , tal olid suured silmad ja huuled ning paksud juuksed . Sõrmust tal sõrmes polnud . Põsel oli sünnimärk . Kassiir rääkis Antule midagi , Antu muigas . Ta teadis juba ette , mis kõik võib või peab juhtuma . Tal on aega vähe . Äärmisel juhul saab ta selle naisega homme ainult plaažile minna ... Naisel on vist ilus keha , poisid kadestaksid . Vabad on ainult ööd . Antul on tuba korrast ära . Antu ütles kassiirile mõned kulunud komplimendid . Nad olid kõigest juba aru saanud ja silmadega kõiges kokku leppinud . Seanss hakkas varsti peale . Inimesed trügisid kassa poole . Antu sai pileti ja raha . Ta lubas pärast filmi uuesti kassa juurde tulla . Talle noogutati vastu . Kuid see naine ei olnud Ivetta . Ivettaga sai ta alles kümne minuti pärast kokku . Kord oli tal terve päev halb tuju . Ta ei teadnud isegi , miks . Teda hakkasid tüütama vanad paigad ja ta läks otsima uusi . Ta läks mööda randa ja jäi niisugusesse kohta peatuma , kus puhkajad tavaliselt ei käinud . Kallas oli siin järsk ning kivine . Kõrgemal aga kasvas tore kuusik . See kallas oli nagu mägi , ja näis , et kivid on mäe pealt siia alla hunnikusse loobitud . Meri oli siin tumesinine , peaaegu must . Antu ronis ühelt kivilt teisele , need olid kuumad . Siis korjas ta väikesi kivikesi ja loopis neid vette . Hiljem ronis ta kõige kõrgema kivi otsa . See sarnanes pooleks lõigatud leivaga . Kivi pealt oli kõhe alla vaadata . Seal vahutas vesi . See kivi oli kõige suurem , ta oli nagu teiste kivide kuningas . Kivi peal olid kulli räppetombud , üks ogalik ja üks kuldnokapea . Ta pühkis need minema , riietus lahti ja jäi kivile alasti lamama . Ta vaatas taevasse ja kissitas silmi . Päike oli peaaegu püstloodis tema pea kohal . Päikese ümber polnud ühtegi pilve . Antu sirutas end välja . Ta lamas kõrvetava päikese all , nii nagu jumal oli ta loonud . Ja tema päralt oli õhk , vesi ja see kivi siin ta selja all . Siis keeras ta end kõhuli ja vaatas valgeid lainetippe meres . Ta vahtis teraselt ja nägi kauguses parti poegadega . Pojad olid juba suured , päris vana pardi suurused . Siis ta läks ujuma , ta ujus kaugele ega vaadanud kaua aega tagasi . Kui ta lõpuks end ümber pööras ja vees väikese puhkuse tegi , oli kogu rannajoon tema ees näha . Eemal kuusikus hulkusid pioneerid . Siin-seal vilksatasid punased kaelarätid . Tema kivi paistis siia väiksena . Siiski oli see teistest suurem . Vesi oli täna tüki maad soojem , kui oli olnud seni . Ta keeras end selili . Lained lõid tal üle pea ja suhu tungis soolast vett . Ta sülitas selle jälle välja . Suur meri õõtsus tema keha all ja selles oli tunda ookeani hingamist ning jõudu . See oli suur vesi . Siis ta sukeldus . Põhjani oli mitu meetrit . Kui ta mööda põhja ujus , paitasid vetikad ta kõhtu . Ta nägi suurt kivikammeljat . Nagu välk sööstis see tema eest minema . Antu tõusis pinnale . Hinges oli uppumisetunne . Kui ta taas kaldale tuli , oli suur tegemine kivi otsa ronimisega . Ta jalad olid märjad ja libedad . Päike helkles lainetes . Ta pani püksid jalga . Pioneerid tulid tema juurde . Nad olid matkal . Nendega oli kaasas õpetaja . Noor mees . Kõigil olid juuksed märjad . Nad olid kusagil ujumas käinud . Miks nad kandsid rätte selle kuumaga ? Nad tahtsid teada , mis selle kivi nimi on . Ja kuidas on mäe nimi ? Jah . Kuidas on selle kõrge kalda nimi ? Jah . Kuidas on selle kõrge kalda nimi ? Kas nad mõtlevad , et ta on kohalik elanik ? Ta katsus oma habet . Muidugi , ta polnud siin külas veel habet ajanud . Ta näeb siis välja nagu mõni talumees ! Pioneerid koguvad vanavara ja rahvaluulet , nad koguvad kohanimesid ja murdesõnu . See on Kalevi Lõunamägi , ütles Antu . Üks pioneer märkis Antu jutu üles . See on Kalevi Lõunamägi . Siin istus Kalev pärast Soomes käimist , jalad vees , ja sõi lõunat . Pioneerijuht võttis suitsukarbi välja . Ta viskas ka Antule kivi otsa ühe sigareti . Thank you ! Aga see kivi on Sortsi leib . Mis asi ? Siin tuli Sorts maa alt välja ja tahtis ka Kalevi lõunast osa saada . Kalev lõikas talle tüki leiba . Sellest kivist . Lõikekoht on näha , Soome sepa mõõgaga lõikas ... Sorts sõi leiva ära küll . Tal olid rauast hambad . Kas ta ei murdnud ühtki hammast ? Siiski , jah . Tagumised purihambad . Kui ilusti pioneerid teda tänasid ! Ta hõõrus kingitud sigareti sõrmede vahel puruks ja puhus tubaka kivilt merre . Pioneerid läksid minema . Antu pani end riidesse . Ta ei kadestanud noort pioneerijuhti , kes kõike usub . Mis mõnele igavlevale intelligendile pähe tuleb . Kaugel merel , lausa silmapiiril , oli näha , et tuli vihma . Seal olid vihmapilved . Ta läks koju . Keha põles päikesest . Tal oli mõnus olla . Ta läks Maria juurest läbi . Maria andis talle piima . Ivettalt oli kiri . Ta suudles salaja kirja . Ta luges selle sealsamas piima juures läbi . See oli esimene kiri Ivettalt , mis ta siia saatis . Ivetta on ilusasti kohale saanud . Jne ... Ta küsis Maria käest , kas see teab , mis on suure kivi nimi . Maria ütles , et sel polegi tema teada nime . Et see kivi polegi suur , ainult kuivaga on veest palju väljas . Koduteel luges ta veel Ivetta kirja . Antu oli üksik , ta oli naise maha jätnud – enne kui Ivettat kohtas . Aga ta polnud tahtnud ka kedagi teist . Ivetta istus kinos tema kõrval . Antu jälgis alati harjumuslikult inimesi . Ivetta sai aru , et teda jälgitakse . Tuli polnud saalis veel kustunud . Ivetta oli lühinägelik ja hästi abitu . Nende paljad küünarnukid puutusid juhuslikult kokku . Naine ei tõmmanud kätt ära . Nad hakkasid filmi vaatama . Käed jäid nii , nagu nad olid . Antul oli isegi hea – tunda võõrast keha nii usaldavalt enda vastas . Aga võib-olla naine ei tunne midagi taolist . Antu tõmbas käe ära . Veiderdaja ! Ta ei vaja praegu mingit naist . Isegi mõistmist ei otsi . Ta andis oma käele endise asendi . Jälle olid nende küünarnukid vastamisi . Ta surus oma käe naisele ligemale . Naine andis järele , tõmbus eemale . Aga varsti puutusid nende käsivarred jälle kokku . Film ei huvitanud Antut enam eriti . Naise käsivars tuksles soojalt . Nad vaatasid teineteise poole . Naine ütles midagi filmi kohta . Omaette . Antu ei viitsinud vastata . Pärast ta vastas . Nad vahetasid arvamusi . Naisel oli sügav ja kõlav rinnahääl . Väga meeldiva tämbriga . See oli juba teine omadus peale lühinägelikkuse , mis talle selle naise juures meeldis . Aga kui tuli läks saalis põlema ja film otsa lõppes , kiirustas Antu väljapääsu poole . Ta laskus nagu alla maa peale . Taevast . Ei , milleks ! Tal pole aegagi . Naine vahetas prille . Ta oli Antu pikkune . Sale . Väljendusrikaste näojoontega . Ta jälgis Antut . Antu oli juba väljas . Ta pidas aru , kuhupoole hakata minema . Siis tuli ka naine tänavale , pani päikeseprillid ette . Milline prillide arsenal ! Antu läks tema juurde . Aga praegu läks ta koju magama ja luges peast : " Jälle on üks päev meil läinud / vaikse surma rahusse ; / kerged õhtupilvekesed ruttavad kuupaistele , / koovad kahvad roosikesed / surnupärjaks päevale . / Matus uinund päevadele , / vaikiv möödaläinud aeg ! / Sina matad südamele / kurbust kõik ja õnnistust . " Öösel nägi ta unes , et lainetel ei helgelnud päike , vaid veehaldja kuldsed juuksed . Veehaldjas mängis . Veehaldja juurde , sealt silmapiiri juurest – mustast vihmapilvest – ujus välja must mees , see oli metsavaim . See tahtis ka mängust osa võtta . Ja siis nad ujusid ja mängisid koos . Ja see ei meeldinud Antule , sest ta ärkas üles . Veehaldjas oli naernud , talle oli metsavaim meeldinud . Veehaldjas oli täiesti Ivetta nägu , metsavaim oli Kreutzwaldi moodi mees – niisugune , nagu ta näeb välja Hueberi õlimaalil aastal <arv>. Tuli Maria ja ütles , et hobune on surnud . Et üks puhkaja võttis talt hommikul hobuse , et mere äärest tee peale kruusa vedada . Et muidu ei saavat oma autoga läbi , on hiigla porine . Hobune suri aiste vahel ära . Antu pidi minema loomaarsti välja kutsuma . Maria arvas , et hobune on vaja ära lahata , ja arst peab juures olema ja peab akti tegema . Maria ütles , et puhkaja hakkas vastu ega läinud arsti välja kutsuma , vaid läks oma suvilasse ja heitis magama . Antul tuli nüüd helistama minna . Küla keskel oli telefoniga suvila . Maria oli päris hädas kohe . Tal oli hein veel kõik kuuri vedamata . Kell oli alles üheksa . Antu polnud endale teedki veel jõudnud keeta , läks kohe helistama . Hommik oli väga ilus . Ta oli kaua aega hommikul voodis lamanud ja Kreutzwaldist mõelnud . Nüüd , kus ta nägi , et on selline kena hommik , luges ta omaette : Ja Nii laulis siis Kreutzwald – see vanemapoolne intelligentse välimusega tõsine mees , kes oli sirge rühiga ja ennastkontrolliv , kes ei suitsetanud , ei hoidnud kunagi käsi taskus , ei visanud istudes jalga üle põlve , kes oli energiline ( kuid mitte järskude liigutustega ) , kelle näol olid raske ja pikaldase mõttetöö ning hingehaiguse jäljed ; kes vaidles hea meelega ( kuid oma seisukohtades – näis , et ta omas neid juba ammu – oli kõikumatu ) , kes oli distsiplineeritud iseloomuga ja . . . Antu pidi telefoniga suvilast peaaegu mööda kõndima . Suvilas elas prokurör . Volga seisis õues . Paadiehitus oli pooleli . Toauks oli lahti . Diivanil aelesid tütarlaps ja poiss . Kui Antu tuli , tõusid nad üles ja läksid tagatuppa . Vaheuks paukus . Mööbel oli üheksateistkümnenda sajandi seitsmekümnendatest aastatest . Kreutzwaldi-aegne , koiaugud olid laki või värvi all . Seinal rippusid baromeeter ja kiiker . Telefon oli valge , Ungaris tehtud . Ta helistas kolhoosi kontorisse . Mõne minuti pärast kutsuti toru juurde veterinaar . Veterinaar soovitas hobuse auku ajada , akti märgib , et hobusel oli kopsupõletik . Et kes see aukuajaja peab olema ? Et tema ei tea . Et kas Maria uue hobuse saab ? Eks paista ! Nahka pole vaja hobusel võtta . Et see on vana rajakas hobune . Et eks neid rajakaid sure iga päev . Et neil on nahk liha küljes kõvasti kinni . Peab kohe kirvesilmaga võmmima ja teine mees peab abiks olema . Et kust neid mehi võtta . Isegi kümne rubla eest ei tule keegi . Kokkuost ei anna naha eest kümmet rubla kah ! Et teise hobusega saaks küll nahk võetud . Et vanasti tehti nii , et üks hobune vedas teisel naha üle kõrvade : nahk päästeti rinna pealt lahti , köied pandi konksudega taha ja tehti lepikus see töö ära . Aga praegu pole enam nii spetse mehi ega spetse hobuseid . Et nüüd kardab iga elus hobune surnud hobust nagu tuld ... Aga kes räägib ? küsis veterinaar . Et Antu Ein ! Kes ? Ah soo ... Hea küll . Ja siis pandi toru ära . Ta tahtis kõne eest pererahvast tänada . Ta avas vaheukse . Tütarlast ja poissi seal polnud . Ainult aken oli lahti . Ja tuul õõtsus siidkardinates . Ta läks koju tagasi . Tahtis süüa ja teed juua . See surnud hobune oli saja sammu kaugusel teest . Maria oli hobusele mõned lepaoksad peale visanud . Puhkaja vedas ikkagi liiva . Ta oli kuskilt teise hobuse toonud . Kreutzwaldist peaks kirjutama näidendi . Näidendis peaks olema kolm tegelast : Kreutzwald ise ja tema kaks õpilast . Üks õpilane oleks rahvavalgustamise vastu , võtaks aga osa igasugustest sõdadest , näiteks Pühajärve sõjast , ja pärast läheks metsavennaks ning saaks suureks mõisniketapjaks . Teine õpilane oleks Jakobsoni pooldaja või nagu noor Jakobson ise ja jagaks Kreutzwaldi rahvavalgustamise ideid ja usku rahvasse . Aga Kreutzwald kuulaks oma õpilaste vaidlust pealt ja oleks oma sisimas rahvavalgustamises pettunud ega usuks oma rahva tulevikku . Ja Kreutzwald isegi kahetseks , et on rahvale andnud müüdi tema minevikust . Kuid " Kalevipoeg " on juba Soomes Kuopios ilmunud ja autorieksemplarid on Kreutzwaldil käes ning teha pole enam midagi . Sest Kreutzwald on hakanud mõtlema , et tema rahvas on nõrk ja elujõuetu ning hakkab müüdiga spekuleerima . Et see ei aita rahva iseteadvust ja uhkust tõsta , või kui aitabki , siis vahetatakse iseteadvus ja uhkus ikka esimesel võimalusel raha või varanduse vastu välja . Et aated ei jää igavesti aadeteks , kui on võimalus aateid reeta . Aga Kreutzwald ei kõnele oma mõtteid kellelegi : ta kontrollib vaid oma õpilasi – mida need ette võtavad ? Ja ta ei ole nõus , et teine õpilane rahvast tahab valgustada , kuid ei takista teda ; Kreutzwald on nõus esimese õpilasega , kes jätab rahva valgustamata , ei tee müüte , vaid tahab rahvast vabastada relvaga , mitte kirjasõna abil . See oleks moodne näidend , sest kõik tavalised mõisted on siin pea peale pööratud . Siis ta mõtles kevadest . Ta oli Ivettale külla sõitnud . Kuuskümmend kilomeetrit linnast välja . Jõe äärde . Ivetta oli tal seal vastas . Nad ei saanud praamiga kohe üle sõita . Jõel oli mitu laeva . Laevad oli vaja mööda lasta . Nad istusid kaua kaldal , Antu võttis ülakeha paljaks . Oli palav . Ivetta oli tal isegi soovitanud ujuma minna . Ivetta rääkis , et telepaatia on siiski olemas . Tema oli Antule kinos signaliseerinud , et mees temaga tutvust otsiks , ja oligi nii läinud . Ivetta ütles , et tema on negatiivne poolus ja Antu positiivne ja et negatiivset kisub positiivse juurde . Teisel pool jõge oli kuppelmaastik . Külad olid kuplite taga . Ivetta ning Antu eksisid ära . Aga nad ei kiirustanudki . Ivetta tahtis , et Antu talle lilli korjaks . Antu korjas . Ivetta ütles , et keegi pole talle varem nii ilusat buketti korjanud . Aga kas Antu kellelegi teisele on ? Antu ütles , et ei ole , kuigi oli . Siis nad arutasid , milline peab olema armastus , ja jõudsid järeldusele , et armastus peab olema tugev ja ilus . Nad ütlesid , et armastada tuleb lõpuni – see tunne tuleb lõpuni tühjaks ammutada . Olgu seal lõpus , mis on ! Ivetta ütles , et tema saab aru küll , mispärast mõned mehed või naised endale köie kaela panevad , ja ta ei mõista neid hukka . Antu ütles , et tema ka ei mõista . Et need inimesed elavad oma tunde lõpuni tühjaks . Ivetta ütles , et armastuses ei tohi olla omakasu ega kainet mõistust . Antu ütles , et armastus peab olema imeline tunne , ja kõik peab temas olema salapärane , ja mitte miski pole temas selge . Siis oli neil veel veidi aega ja nad istusid väikese metsajärve kaldale maha ja hakkasid sööma . Siis nad avastasid , et neil pole leiba , on ainult neli pudelit õlut , kimp redist ja kimp rohelist sibulat . Redised olid seest tühjad . Sibulat Antu süüa ei tahtnud ja Ivetta ka ei tahtnud . Ivetta tahtis , et Antu räägiks talle endast , ja Antu rääkis . Kuid see kõik , mis ta rääkis , ei olnud tõsi . Ivetta ütles , et ta on Antuga juba ära harjunud , ja kui nüüd Antuga midagi juhtuks , oleks see Ivetta jaoks suur löök . Järgmisel hommikul tuli jälle Maria ja ütles , et hobune on ikka veel maha matmata . Ja tema ei tea , mis saab . Varsti läheb hobune haisema . Antu ütles , et hea küll , tema matab hobuse maha . Maria hakkas hädaldama , et kuidas siis Antu , nii suur mees ja nii edasi ... kuid lubas labida anda . Antu pani veinipudeli tasku , sest arvas , et selle toimingu juures peab viina võtma . Ta läks hobuse juurde . Ta neelas lonksu veini ja hakkas tööle . Hobune veel suurt ei haisenud . Kõigepealt rakendas ta hobuse aiste vahelt lahti . Lepaoksi eemaldades nägi ta , et hobusel olid silmad veel peas , varesed polnud neid ära söönud . Antu mõtles , et ta pole kahe nädala jooksul veel ühtegi varest näinud , need olid nagu välja surnud . Ta polnud siin kalakajakast suuremat lindu näinudki . Ei ronka , ei metsist , ei kotkast ... Ta lõi labida maasse , selle all kolksus kivi . Labidas ise oli nürivõitu . Antu sai nüüd aru , et augukaevamine polegi nii lihtne . Ta otsustas kaevata väiksema augu . Et matab hobuse poolde mulda . Ja ta rüüpas lonksu veini ... Varsti läks ta Maria juurde ja tõi kirve . Ta tahtis hobusel pead ja jalgu maha raiuda , et korjus võtaks augus vähem ruumi . Auku kaevates mõtles ta , kuidas ta Ivettal oli rongi vastas käinud , kui Ivetta maalt tuli ... See oli hommikuti ja rongid olid puupüsti täis , rahvas ruttas tööle . Antu pidi end laternaposti varju hoidma , et rahvas teda jalust maha ei rabaks . Sest tuhandepealine jõuk vajus nagu laviin perroonilt jaamaesisele ja pühkis kõik oma teelt – jäätisemüüjad ja unistajad . Ja jaamaesisel suruti end autobussidesse , trollibussidesse ning taksodesse , ja kõik sellepärast , et mitte tööle hilineda . Ja niisugune jooksujaluelu kogu elu ! Selles tuhandepealises jõugus kandus kübekesena kaasa ka õrn ning abitu Ivetta . Ja kui rahvahulk Ivettat laternapostist mööda kandis , siis Antu sirutas käe ja tõmbas naise enda juurde posti taha . Seal nad ootasid , kuni perroon tühjaks sai . Sest Ivettal polnud vaja tööle rutata ja Antul ka mitte . Ja nad läksid siis õhtuks teatripileteid ostma , ja käisid kinos , ja käisid šokolaadi joomas , ja kohvi Kondiitritoodetes . Ja ostsid mõned raamatud ja veel tühja-tähja ning jalutasid pargis . Ja Antu ostis lilli , kui Ivetta seda soovis . Antu ei viitsinud auku väga sügavaks kaevata . Vein oli otsas ja Antu rihtis silmadega hobust , et kas see peaks juba ära mahtuma . Ta tõmbas käega üle näo . Nägu oli verine , sest kui ta hobusel jalgu läbi raius , pritsis verd talle vastu nägu . Ta raius võsast lati , pani selle hobusele alla ja pööras hobuse teisipidi . Hobune kukkus auku , nagu arvestatud . Ta loopis pea ja jalad ka järele ning hakkas auku kinni ajama . Kui auk oli enam-vähem kinni , tuli Maria ja tõi Antule kolm rubla . Maria ütles , et see on matuseraha ja Antu ei tohi selle raha eest leiba osta , vaid ainult viina . Siis ta küsis veel , kas Antu teab : see hobune , kelle ta mattis , oli tema isa hobune . Et see oli seesama hobune , kelle vana Ein kinkis oma tütrele , Antu õele , kui Antu oli poisikene . Antu ütles , et nagu oleks ... Ta oli alles paari päeva eest oma isamaja käinud vaatamas . Plangu tagant . Kaugemale ta minna ei julgenud . Õues kasvasid nüüd ebaküdooniad ja kontpuud . Sõstrapõõsaste vahel oli naiste paradiis . See maja oli väga ilus . Ta oli parasjagu mere ääres ka . Mustikamets oli ümberringi . Antu ema oli maja korda seadnud ja ära remontinud , nii et see nägi välja nagu linnamaja . Kõikidest kõrvalhoonetest – saunast , laudast , aidast ja kuurist – olid ka suvilad ehitatud . Õde oli hoonete müügist mitu tuhat rubla saanud . See oli pärast ema surma . Siis olid majad kõrges hinnas . Isa oli õde väga hoidnud ja armastanud . Antu läks koos Mariaga ära . Ta vedas vankrit enda järel . Vankris olid hobuseriistad . Maria andis talle süüa . Antu sõi suure isuga ja mõtles , et peab täna saama kirja või rahakaardi . Ivettale ta polnud viitsinud veel kirjutada . Maria ütles , et läheb homme surnuaiale . Antu vastas , et temal on ka vaja minna . Hea , et meelde tuli . Õde oli palunud hauad korda seada . Muidu maetavat platsidele keegi teine . Antu läks mööda mereäärt koju . Roostiku kohal lendasid tildrid . Roostikus oli vana puulaeva külg , mille suurvesi oli siia toonud . Antu ronis sellele ja kuulas , kuidas pilliroog kahiseb . Avavee piiril , Antust kaugemal , hiilisid ahingumehed , riistad löögivalmis käes . Särjekütid ... Antu läks koju ja lõhkus pliidi alla sületäie puid . Ta tahtis õhtul sooja vett teha , et habet ajada . Hommikul oli tal kerge palavik . Õues sadas vihma . Ta ei saanud jalutama minna ja tundis end üksi . Vastu hommikut nägi unes igasuguseid jubedusi . Tal olid külas Blumberg ja Wiedemann ja Yrjö-Koskinen ja kreeka filosoof ning künismi esindaja Diogenes Sinopest ( <arv>–<arv> e. m. a. ) ning talle meenusid värsid : Ta jäi voodisse lamama . Kergitas end küünarnukkidele ja vaatas aknast välja . Sadas meeletult . Lõpuks pani ta käed pea alla ja vahtis lakke . Ta tundis end esmakordselt iseendana . Esmakordselt elus . Siis ta tõusis üles ja tegi tule pliidi alla . Oli juba peaaegu keskpäev . Pool üks külastas teda üks puhkaja ja kutsus järgmiseks õhtuks olemisele – nad olevat naabrid ... Kena mees . Antu ei vastanud midagi konkreetset . Ta praadis kartuleid . Uksest tuli sisse märg kass ja istus pliidi juurde sooja . Siis mõtles Antu sellest , miks on kass nõus vahetama peremeest , kuid elukohta pole , ja et see on suur saladus , ja et kust võiks pärit olla see kass . Siis ta sõi akna juures kartuleid ja andis neid kassile ka . Kass ronis pärast söömist Antu voodisse ja sättis seal end magama . Antu jäi endiselt akna juurde istuma . Vihm oli muutunud peenemaks , pilved olid nagu udulinikud . Ta võttis voodi juurest varnast oma presentjope . Kass tõusis voodist üles ja tahtis ära minna , kuid Antu pani ta voodisse tagasi ja kass jäi jälle magama . Antu läks mere äärde jalutama . Mütsi ta pähe ei pannud . Lõug oli tal nüüd paljaks aetud ja see läks vihma käes ruttu libedaks . Ivetta ! Ivetta ! Tal ei tulnud järsku Ivettast midagi meelde . Ainult tema lai seelik , milles ta naist esimest korda oli näinud . Ta mõtles seekord , et võib-olla on Ivettal kõverad jalad . Kuid see polnud nii . Ivettal olid täiesti normaalsed jalad . Imelik , et Ivetta talle ütles , et Antul pole kedagi teist naisterahvast momendil või isegi kauem juba . Noh , ja mis siis ? Sellepärast oligi ta veendunud , et Ivetta on täiesti üksik ja on kannatanudki selle üksinduse käes . Ja Antule pakkus rõõmu teha head sellele naisele , täita tema elu ... kas või illusioonidegagi . Merevesi oli külm ja silmapiir udune . Ta sumpas põlvist saadik meres ja tundis sellest rõõmu . Ta laulis ajaviiteks üht rumalat laulu . Kõik oli mõttetu . " Isamaa , usk , rahvas , " oli Kreutzwald öelnud . " Neist kolmest suurusest võiks esimene ainuke olla , mis mind laululoomisele jõuaks vaimustada ... " mõtles Antu . Kas vihm tegi tema tuju halvaks ? Kusagil seal kaugemal vilksatas isegi päike . Kui udu hajub , tuleb päike välja , mõtles Antu , siis ma lähen ujuma . Veel mõtles ta Kreutzwaldi põlgusest rahva vastu . Oli seda põlgust või ei olnud , kuid Antu tahtis , et see oleks olnud , ja ta mõtles Kreutzwaldist nüüd ainult nii , nagu oleks see põlgus tingimata olnud . Sest muidu poleks Kreutzwaldist olnud mõtet mõeldagi ... Aga Kreutzwald tundis juba sada aastat tagasi , et eesti rahvas , see kidur võsuke , tärkab lehisse ja hakkab lainetama ja raputab müüdid ja ajaloo oma õlult ja sulab teistesse müütidesse ja ajalugudesse sisse , ühesõnaga , vahetab oma lambanahksed kasukad jänesenahksete vastu välja . Antule tundus , et ta on endale leidnud sõbra , ja seda päris kindlasti , ja mitte ainult Kreutzwaldis leidnud endale sõbra , vaid iseendas , oma mõtlemises , oma läbinägemis- ja analüüsivõimes . Ja see juba oli midagi ! Seepärast tundis ta end kuidagi tugevamana viimasel ajal , ja puhtamana , kuigi ... kui päris tõtt öelda , siis – ta närvid ei olnud enam pingul , vaid olid lõdvad , ja nad ei tõmbunud enam mitte liiga tihedasti pingule . Aga oli see halb või hea ? Ta vaatas tagasi . Vihma ja udu tõttu nägi ta läbikäidud teed halvasti , kuid ta oli käinud maha juba tükk maad . Kaugel lehesügaviku taga paistis tema maja . Maria oli rääkinud , et selles külas oli varem kolmkümmend kaks suitsu , tähendab kolmkümmend kaks majapidamist , ja kunagi , umbes nelikümmend aastat tagasi , elas siin sada kolmkümmend neli inimest . Aga praegu elas vanadest vaid Maria , metsavaht Kivita Joss oma naise Tiinaga ja sealsamas metsasopis oli veel üks talu , kus oli palju lapsi , nii et kokku tuli üksteist inimest . Ja pluss Antu ! ? Aga nüüd oli juba kaheksateistkümnes kuupäev . Antule tundus , et möödunud on igavik . Ainult et millest on möödunud igavik , ta ei teadnud . Millestki oli möödunud igavik , nagu kogu aeg millestki igavik möödub ... Kiriku vastu polnud ta kunagi täit usaldust tundnud . Ja nüüd , oma puhkuse üheksateistkümnendal päeval , meenutas ta imestusega , et külas on kirik ja et selle kirikuga on seotud kõik tema lapsepõlvemälestused ja üldse kõik muudki mälestused . Ja mitte ainult tema omad , vaid ka kõikide teiste külaelanike omad . Ja et see kirik on puust , et ta seisab mäel ja et tema ümber on surnuaed puude vilus , kus puhkavad ta esivanemad juba ei tea mitmendast põlvest alates . Selle kiriku tornis käis ta poisikesena ja seal istus ta rõdul imetlustundega hinges , kui mängiti orelit . Ja seal kuulas ta kirikuõpetajate salapäraseid sõnu , kui oli veel noor , ning need sõnad olid talle oma mõttelt arusaamatud . Kui ta aga oma emaga surnuaial käis , siis sunniti teda austama sinna maetud inimesi – mingisuguseid võõraid onusid ja tädisid , kes olid olnud rikkad ja kuulsad ja kel oli laevu ja oli maid ja oli kauplusi . Aga oma vanaisadest ja vanaemadest ei jäänud talle midagi meelde , sest need olid olnud tavalised tööinimesed , ja neil polnud haudadel võimsaid monumente ega mälestustahvleid , nagu oli rikkail . Ema muidugi tahtis , et Antu saaks suureks nagu need surnud maa- ja laevaomanikud ja et ta ei peaks kord maha surema hariliku surelikuna . Antule oli aga võõrastav , et tema saatust tahetakse ette ära suunata . See kirikusse minek või õigemini surnuaiale minek oli päise päeva ajal imelik . Tal tuli minna läbi küla ja kõik nägid , kas tahtsid seda või ei . Vana Maria läks ees ja tema käes olid lilled . Maria ütles , et kirik võidakse varsti päris kinni panna . Kogudus on väike . Kirikul pole üldse raha . Aga mis on kirik ilma rahata ! Kuhu hakatakse siis inimesi matma ? Tema ei tea . Natuke kõhe oli astuda sinna kirikuaeda . Hea meelega oleks tahtnud temast mööda kõndida . Hea , kui inimesel on mingid igapäevased ülesanded ja tal pole aega kirikuaias käia . Sest milleks seal käia . Maria ütles , et müüb lehma maha . Antu ei teadnud , mida vastata . Kirikuaed oli ristirägu täis . Suurem osa haudu oli korrastamata , rohtu kasvanud , ja ristidki olid viltu . " Anna lilled mulle , ma viin ise , " ütles Antu Mariale . " Kas sa leiad ikka üles ? " küsis Maria . " Küll ma leian . " Ja mööda kruusatatud teekest läks Antu lilledega . Merelõhna oli siiagi tunda . Antu jäi kurvaks . Ta leidis hauad üles . Kaks tahvlikest oli siin , ta kummardus ja noppis kalmult umbrohuliblekesi . PEETER EIN <arv>–<arv> MEETA EIN <arv>–<arv> Isa ja ema . Kui ema oleks elus , siis müüks ka tema lehma maha . Aga ema on surnud ega saa enam lehma müüa . Antu kiskus kalmukünkast umbrohuliblekesi välja , ja siis tuli Maria , tõi väikese reha ja ütles , et hauale peaks lilli istutama , lõigatud lilled närbuvad juba homseks ära ... Küll õde tuleb , küll õde teeb , rääkis Antu . " Kas läheme ka pastori juurde ? " küsis Maria . " Mis me sinna läheme ? " " Pastorile on raha vaja , et kirikut remontida . Eks me peaks talle mõne rubla andma , et tal poleks vaja mööda küla korjamas käia . " Kuid Antu ei vastanud midagi . " Kellele sa oma lehma müüd ? " " Kolhoos ostab lehmi tapamajja viimiseks . " Antu vaatas nüüd Mariale näkku , kuid Maria ei pannud Antu pilku nagu tähelegi . Maria näos olid sügavad kortsud ja silmade all lotid . Kas ka Ivetta saab kord selliseks ? Aga mitte enne kui kolme-neljakümne aasta pärast . Maria elas suurte murede ajal , nüüd pole enam murede aeg , nüüd on elada kerge , hobuse surm või lehma müüminegi ei tee elu raskeks . Maria rehitses Antu vanemate kalmuküngast nagu masinlikult . Tema konksus sõrmed olid mullast mustad ja inetud , aga Antu vaatas ikka . " Kiriku uks on lahti , " ütles Maria . " Ma lähen üles kellatorni . " " Trepp pidi katki olema , ole ettevaatlik . " Ja Antu läks kiriku rõskesse eeskotta ning hakkas mööda treppi üles tõusma . Astmed naksusid . Aga paljusid astmeid polnud hoopiski , need olid vahelt välja kukkunud või ära mädanenud . Trepp läks üle kirikulae , lagi oli määndunud . Viimaks jõudis ta üles . Siin oli tõmbetuul . Torniluugid olid avatud . Kell kiikus aeglaselt konksu otsas . Kellatornis oli pastor . Pastor istus väikesel taburetil , selg Antu poole , ja vahtis alla . Ta ei kuulnud Antu samme . Kell kiikus aeglaselt , kellatila tilises õrnalt . Pastor vaatas merele . Samale merele , mida ka Antu tuli vaatama . Pastor oli vana mees , tal oli kuivetunud kael ja hallid juuksed kirju soni all . Ta istus siin nagu majakavaht . Seal oli see meri , sinine-sinine , teda vaatasid kõik . Kõik armastasid teda vaadata – vanad ja noored . Ka Kreutzwald oli seda merd näinud , ja oli seda merd vaadanud , ning varsti tuleb ka Ivetta ... ja näeb ... Ja sama hääletult kui tulles laskus Antu mööda treppi alla . Päev läheb mööda . Varsti tuleb õhtu . Siis kattuvad pimedusega metsavahed ning põllud . Ja ma ei näe enam selle maja ahjurususid ega vundamenti , milles elas vana hulgus Nikolaus . Samuti ei näe ma prahti täisloobitud kaevu ja metsistunud õunapuid ning kreeke juba pikaks sirgunud kuuskede ja mändide vahel . Siis ma lähen koju mööda nõmmeteed , mööda pehmet okkavaipa , lähen ronin kodulakka magama , ning algab pime öö . Praegu aga seisan veel varemete juures ja vahin nõgestesse . Kunagi oli selle koha peal ahi , Nikolaus istus selle ees , loopis halge tulle , mõeldes samal ajal maailma asjadest ja elu imedest , samuti lõikas ta siin tule valgel vileda noaga siledamaks oma varbaküüsi , mis metsas kivide vahel käies ära olid murdunud . Inimesed elasid ümberkaudsetes taludes , harisid maad , tegid igasuguseid tegemisi , vana Nikolaus elas aga omaette ning tal polnud looma ega lindu . Kartuleid ei teinud ta ka maha . Maja ümber polnud peenraid ega lilli . Trepi all algas kohe rohuväli ja sellel oli päikesepaistelisel päeval hea siruli olla ning taevasse vahtida . Rohus sumisesid mesilased ning sirtsusid tirtsud . Nikolaus lamas nende keskel , karvane , kerge riidega , aga päev oli pikk ning Nikolaus tundis täit rahuldust olemise täiuslikkusest ja muudkui lamas , närides kõrt . Keegi ei teadnud , milline on tema maailmavaade , millised tema perekonna- ja isanimi , kus ta sündis ja palju tal tööstaaži on . Ja keegi ei tulnud talt seda ka küsima . Nüüd Nikolaust enam pole . Ta oli kukkunud öösel sügavasse siloauku ja murdnud kaelaluu , ja teda on vaid ilus mälestada siin tema endises elukohas . Nüüd on kõik ta ammu unustanud . Võib-olla meenutab teda veel karjalaps ; see , kes jooksis siia kella küsima , kui oli noor , nüüd aga elab linnas ja töötab kas õlikütte alal või sillutab heakorratrusti liinis tänavaid , emb-kumb . Ja keegi vanem naine mäletab teda ka veel , kaevates : Nikolaus ei arvestanud teiste inimestega ; Nikolaus ei teinud talle talveks kütet , kui inimene teda palus , vaid vilistas selle palve peale . Ja üldse vilistas Nikolaus palju ja ilusasti nagu mõni moosekant , kui jalutas laanes ringi ning uuris puude ja põõsaste elu . Sama naine kaebab veel , et Nikolaus olla saksa valitsuse ajal vene raadiot kuulanud ja nõukogude valitsuse ajal saksa raadiot , kuid praegu on seda raske kindlaks teha , oli see nii või ei . Kui Nikolaus suri , käisid tema majas vargad ja tassisid kogu kraami laiali . Nii me ei teagi praegu , mis esemed hulguse majas olid . Ainult see vanem naine , kelle hulgus talveks kütteta jättis ja kellele tema lihased lapsed , kes elasid alevis , seda ka teha ei suutnud , arvab : Nikolaus oli suli ja varjas end õiglase töörahva kohtu eest . Aga ametlikku süüdistust ta ei esitanud . Ja nii surigi Nikolaus ära , ilma et ta kellelegi oma hinge oleks avanud . Mina seisan nüüd selle koha peal , kus ta elas ja kus ta mõtiskles elust ja loodusest küdeva ahju ees , kus ta keetis endale maarohtudest teed ja jõi seda lurinal tule paistel . See oli siis . Praegu pole enam Nikolaust ega tema maja . Ja ei tea , kas tema hingki enam alles on . Räägitakse ju – inimesel ei pidavat hinge olemagi . Kui nii , siis pole Nikolause hingegi kusagil siin kandis ekslemas ja tema elukoht on päris maha jäetud ning järelevalveta , ja kedagi ei ole jälgimas , kuidas üha enam mullapinda vajub tema ahjurusu ja majavundament ning männid ja kuused tema õunaaia metsa suruvad . Ja kõigest võib teha järelduse , et nii see peabki olema meie taeva all , kus miski pole igavene , alustades hingega ja lõpetades ihuga , mis on tihti patune . See oli aastatelt noor mees , kes pealelõunasel ajal kabelimäest jalgrattaga alla sõitis . Küllap oli tal asja mere äärde alevisse . Kabelimäel oli kaks vaatamisväärsust : kabel ja koguduse leerimaja , milles praegu kolhoosikontor asus . Mees sõitis vabakäigul jalgrattaga mäest alla . Tee oli hästi kruusatatud . Kruus oli jäme , suuri kive täis . Teehöövel oli küll osa kive teeveerde lükanud , kuid keset teedki sõites jäi neid rataste alla . Sõiduriist hüples mehe käes . Kui vabajooksu inerts otsa sai , vajutas mees pedaalidele . Väga energiliselt ta seda siiski ei teinud , sest kett võis maha tulla . Kett oli lõtv ja laagrid olid rattal ka läbi , kuid mehel polnud remondi peale aega mõelda , töid ja toimetamisi oli palju . Mäe all lookles tee läbi osoonirikka männimetsa ja sõit ei väsitanud meest , pealegi oli ta praktiline inimene ja mõtles sõidu ajal igapäevasest elust . Ja-jaa ! Jube mahajäetud olid siinsed paigad , ta oli sõitnud juba tükk aega , aga ühtki autot polnud talle vastu tulnud ega temast mööda läinud . Ja kuigi metsad olid seene-marjarohked , polnud metsas näha ühtegi seenelist-marjulist ; mets oli hõre , võis näha mitmesaja meetri kaugusele , ei hingelistki kusagil . Samuti mõtles mees , oleks tal praegu majaehitamine käsil , küll oleks hea vundamendi täiteks kive varuda , muudkui peata veoauto ja lao kive taha kasti otse teelt , otse rataste alt , ja kõik see ei maksaks midagi ja kui veoautogi oleks oma , siis poleks vaja autojuhile maksta ning bensiin oleks asutuse poolt prii . Tee oli käänuline , mehe ratas hüples jämedal kruusal ja mehe mõttedki hüplesid . Ta mõtles nüüd , mis saaks siis , kui talle mõni auto tõepoolest metsa vahel vastu tuleks . Ta ei saaks oma rattaga teeveerele sõita , ta peaks rattalt maha tulema . Kas need autojuhid siis tõesti nii julmad on , et tema , juhusliku sõitja , päris teeveerele suruvad , kus kivid . Mine sa tea , kuid tolmupilve heidaksid nad talle vähemalt küll kaela – sest tuul oli eestpoolt , tuul ei kannaks tolmu kõrvale . Aga kui siin mäe all ( see polnud küll nii järsk kui kabelimägi , mis kaks ja pool kilomeetrit juba selja taga ) , kui siin , selle uue mäe all , talle auto vastu juhtuks tulema , milliseks kujuneks olukord siis . Ta on ülevalt vaatamiseks siin mäe all oma viletsal rattal nagu könn . Või nagu märklaud . Või nagu slaalomiteivas autoslaalomirajal . Igal autojuhil tekiks himu teda hirmutada , tema kulul nalja teha . Vähe sellest , et ta niikuinii tolmupilve kaela saaks , teda oleks vaja ka moraalselt laostada – nii mõtleksid autojuhid . Ta peaks allajäämise hirmu läbi elama . Või talle peakski otsa ajama , sest kes siin , metsas , tunnistajaks oleks . Siin oled ainult ise süüdi , et kakerdad oma kondiaurumootoril . Hoia kõrvale , puude taha , heida samblasse peitu . Siin võiks korraldada avarii , koos inimohvritega , või vähemalt lavastadagi midagi taolist . Näiteks kui talle tuleks vastu kaubaauto , millel vähem kaupa peal , kui saateleht ette näeb , siis oleks avarii tulus võte . Protokoll kõlaks hiljem nii : et liikluseeskirju rikkuvale purjus ( või muidu totakale ) jalgrattamehele mitte otsa ajada , oli see ja see seltsimees , elukutselt ... asutuse autojuht , sunnitud masina kraavi ( või vastu puud ) keerama ; seltsimehel endal polnud viga küll midagi , kuid auto ja kaup koormas said tugevasti kannatada , nii et põhjalikku inventuuri oli võimatu läbi viia – ja kuigi viimane läbi viidi , loeti nii-öelda rususid , siis on loomulik , et tekkis tervete esemete puudujääk , mis muidugi mõista maha kanti , akti number see ja see , alla kirjutanud need ja need . Hea veel , et jalgrattamees ellu jäi , on , keda vangi panna . Kuid asi saaks lõppeda õnnetumaltki , jalgrattur võiks surma saada . See oleks ka parem , muidu räägib ta hiljem tunnistajana : mina pole liikluseeskirju rikkunud , mina olen aus , mulle aeti meelega otsa . Aga puudujäägi tekitasid juba enne avariid autojuht ise või mõni tema sõber , kogenud elukutseline spekulant . Kui mees mäe all niimoodi mõtles , sõitis teiselt poolt mäekülge mööda üles auto , mille juhikabiinis kaks meest , ekspediitor ja autojuht , just samasuguseid avariivõimalusi vaagisid . See oli V. kooperatiivi kaubaauto , koormaks oli saatelehele märgitud <arv> kasti konjakit , ? <arv> rbl. <arv> kop. pudel , <arv> kasti Ekstra viina , ? <arv> rbl. <arv> kop. pudel , <arv> kasti harilikku viina , ? <arv> rbl. <arv> kop. pudel , ning peale selle veel <arv> kasti Saku õlut , <arv> kasti limonaadi ja <arv> kast Värska vett . Ekspediitoril mõlkus selline nimistu ka peas . Ekspediitori õde pidi ülehomme hommikul V-s autojuhi pojale mehele minema , hommikul pidi perekonnaseisuametis registreerimine olema , õhtul pulm . Täna olid nad , see tähendab autojuht ja ekspediitor , ETKVL-i rajooniliidu laos viinakoorma auto peale saanud , et see mööda harukauplusi laiali vedada – liginemas olid muudki pühad ja tähtpäevad . Aga enne kui nad oma igaval marsruudil igati tuttavat laialivedu alustasid , tegid nad haagi ja pöörasid autojuhi kodutallu sisse , kus laoti koormast maha viisteist pudelit konjakit ja kolmkümmend pudelit Ekstra viina . Pudelitel löödi trepil kaelad maha , sisu valati ämbritesse , aga katkised kestad torgati taarakastidesse tagasi . Siis alles jätkati palgatööd . Nii nagu mees jalgrattal , nii kirusid ka ekspediitor ja autojuht praegu üksindust . Nemad kirusid saatust – miks see neile kedagi ette ei saada . Saadaks kas või metskitse . Või metssea . Rääkimata jalakäijaist või jalgratturist , kelle ilmumisse nad juba enam ei uskunudki . Neil oli oma avarii peensusteni läbi mõeldud , see nägi ette järsu pidurduse , väikese allaajamise ( allaajamise objekti nad veel ei tundnud ) , ettevaatliku kraavisõidu koos mõningate puude kerge riivamisega . Kusjuures surmavalt nad allaajamise objekti haavata ei tahtnud . Niiviisi sõideti siis , ootusärevus hinges , kuni jõuti üles mäele , kust avanes vaade alla kollasele teelindile . Nemad sõitsid paremal pool , neile vastu , seal all vasakul , väntas pedaale jalgrattamees . Ekspediitor lõi autojuhile küünarnukiga ribidesse ja ütles näpuga näidates ainsa sõna : " Kurat ! " Autojuht sülitas märja paberossikoni aknast välja ja tõmbus rooli kohale küüru . Mees mäe all nägi autot kohe . Kuid ta oli vahepeal oma mõtetega jõudnud kaugemale sest punktist , kus nad veel autojuhi ja ekspediitori omadega ühtisid . Ajaviiteks oli ta mõtelnud põgenemisvõimalustestki ja sellepärast jälginud hoolikalt omapoolset teelõiku ja sellelt metsa suunduvaid teerajakesi , üldse käidavamaid või sõidetavamaid kohti . Ta tundis südames , enne kui autot silmas , et juba esimese mootorsõiduki eest peab ta jalga laskma , muidu – hüvasti , elu ! Ta isegi muigas , sest nii kahtlane oli küll see kartus , see ettenägelikkus või tarkus . Auto tormas mäest alla nagu loom . Aga jalgratturile sisendas kartus jõudu ja jõud andis talle otsustamisvõime ning kavaluse . Samuti rahu , mis mõnel muul juhul oleks paistnud künisminagi . Praegu oli selles vaid paras annus päästvat irooniat . Autojuht väänas rooli vasakule . Ekspediitori keha kaldus ka sõidu suunas , nii et ta pidi end seljatoe vastu suruma , et mitte autojuhile peale langeda . Jalgrattur aga väntas end pedaalidele püsti tõustes teeveersetest kividest üle . See sündis sekundi jooksul . Teise sekundi alguses veeres jalgratturi sõiduk juba metsas , kitsukesel rajakesel , mis oli siia samblasse tallatud . Ning sellest kohast , kus oleks pidanud toimuma kokkupõrge , oli jalgrattur juba enam kui kümme meetrit eemal , teda polnudki enam teel . Ta ei saanud olla ühegi avarii tekitaja . Ja jalgrattur püüdis kitsukesel teerajal sõitu jätkata , manades näole ilme , nagu peakski see nii olema . Ta püüdis endast jätta niisugust muljet , nagu olekski tal vaja mööda seda teerada sõita , mõelgu masinamehed , mis mõtlevad . Kuid autosolijad polnud ka kehvast puust tehtud . Oli nendegi elu kaalul ja närv pingul . Jalgratturi plaan sai neile kohe selgeks . Järgnes järsemast järsem pööre vasakule ja täie vaardiga , korrakski pidureile vajutamata , laskis autojuht masinal jalgratturile teerajakesele järele paiskuda . Ei olnud teerajake küll nii lai , et auto rattad sellel sõitma oleksid mahtunud , ometi ei kasvanud puud siin nii tihedalt , et osav sõitja poleks suutnud nende keskel manööverdada . Ja mis kasu oli nüüd jalgratturil oma kavalusest , oma edumaast , kui auto tal silmapilk jälle kannul oli . Jalgrattur ehmus , kuid mida muud jäi temal siis üle kui pedaalidele rõhuda ja loota , et autoga midagi juhtuks – et see puie tüvedesse takerduks või mootor suurte tuuride juures sisse kõrbeks . Jalgrattur tundis , ja ta ei eksinud , et mitte selleks ei jälitata teda praegu , et avariid tekitada , vaid selleks et talle mingil moel avarii ebaõnnestumise ja petmise eest kätte maksta . Avariil oleks mõte sees olnud ju ainult teel . Siin rajakesel , kaugel teest , polnud sel enam mingit mõtet isegi siis , kui objekt alla oleks aetud . Kuid jalgratturi rattal tuli kett maha . See oli isegi õnneks : välkkiirelt viskas ta ratta eemale ja jooksis teerajakeselt kõrvale metsa . Nüüd kui ta oli jalamees ja võis ise jalgealust valida , ei olnud talle enam ükski auto ohtlik , ainult tank oleks veel ohtlik olnud . Aga varem polnud jalgratturil ka tarvidust oma sõiduriista hüljata , olukord ei olnud veel selline . Raginaga purunes mehe sõiduk auto rataste all . Oleks mees sõiduki selga jäänud , oleks temagi koht seal olnud . Kuid auto ei pidurdanud . Veel mahtus see mändide vahelt läbi . Alles siis , kui tungrauanukid noori mände hakkasid painutama ja pehme sammal mootori väsitas , aeglustus masina käik . Lõpuks see peatus . Kibekiiresti hüppas kabiinist välja autojuht , suur mutrivõti käes . Jalgrattur haaras kätega peast . Liiga ruttu arenesid sündmused , liiga ootamatud olid need ja liiga palju oli juba ohvreid . Sama mõtlesid ka ekspediitor ja autojuht . Jalameheks jäetud jalgrattur kiskus maast vettinud männinoti , ja kui autojuht , sõimusõnad suul , ähvardavalt mutrivõtmega vehkides tema juurde jõudis , tõstis jalgrattur noti enesekaitseks õlgade kõrgusele ja laskis sealt autojuhile kolksti pähe langeda . Nott murdus hoobist pooleks ja autojuht kukkus . See kõik sündis mitte väga ammu V. alevisse viival maanteel . Kui Kaljo Vainumäe veel päris väikene poiss oli , siis kuulis ta tihti metsas ühte lindu laulvat : tsilk-tsolk , tsilk-tsolk . Siis ta veel ei teadnud , et see lind on väike lehelind . Pealegi ei näinud ta lindu kunagi ligidalt . Lind istus kõrgel puuladvas ja laulis sealt oma laulu . Kaljo oli aga all , südames seletamatu lapsejoovastus , mida tekitas metsa müstiline arhitektuur . Kaskede valged tüved läbisegi kuuskede tumedate tüvedega olid pikad ja sirged ning ulatusid taevasse , mis oli tema jaoks nii kättesaamatu ja hirmus , et hingel hakkas kõhe . Ükskord oli Kaljo emaga metsas , kui nendest lendas üle sada viiskümmend kaheksa Nõukogude lennukit Berliini pommitama . See oli vist sõja eelviimasel aastal . Lennukite arvu suhtes võis ema ka eksida , sest ema luges neid sõrmedel , Kaljo ei lugenud , kuid lennukeid oli tõesti tohutult palju . Nende mürin täitis metsa kümneks minutiks või enamakski . Ja kui lennukid olid kaugusesse kadunud , vaikisid linnud veel kaua aega . Üks äärmiselt imelik unistus oli Kaljol aga kogu elu olnud . Tema tahtis kodukaevust kala saada . Juba nelja- või viieaastaselt – Kaljo täpselt ei mäletanud – , kui kedagi kodus polnud , laskis ta kaevu oma esimese püünise . Püüniseks oli kapi otsast leitud haviõng , millele Kaljo kinnitas sappa jupi villast sokinõelumislõnga . Ja selle seadeldisega , millel polnud söötagi otsas , tahtis Kaljo kaevust kala saada . Loomulikult lõppesid tema katsed fiaskoga . Kuid kord sai Kaljo siiski kaevust kala . Kui ta palju aastaid hiljem , pärast pikka pealesunnitud võõrsil viibimist , oma kodu tuli vaatama , otsis ta taas üles vana kaevu . On ju tuntud lugu , et majad põlevad maha , aidad tassitakse palkhaaval laiali , nii et kohtagi peaaegu järele ei jää , kuid kaev jääb . Vähemalt seni , kui püsivad rakked . Kaljo kaevul olid paekivist rakked . Kaljo kaev oli alles . Keegi oli raketele visanud vaid oksi . Kaljo tõstis need eemale ja vaatas kaevusügavusse . Vesi kruusatatud põhjal oli endiselt selge , Kaljo kaev asus ju allikail . Ja kae imet , mahajäetud kaevus ujus üks kala . Kaljo otsis põõsastest pooleldi läbiroostetanud ämbri – vanadelt majaasemetelt võib neid pea igas põõsas leida – ja laskumata mälestustesse , mida see ämber tas esile manas , kinnitas selle oksliku teiba külge ning hakkas kalapüügiga tegelema . Mõne minuti pärast oli kala käes . See oli kuldkarpkala , umbes viiekilone pontsakas . Tükk aega hoidis Kaljo kala käes , mõeldes , kuidas see küll kaevu võis sattuda . Vast oli mõni part laskunud kaevule puhkama , kui kaev suurvee ajal pilgeni vett täis oli , ning pardi sulgedest oli välja libisenud eelmisest veekogust sinna takerdunud karpkalamaim – kõik võis olla , kuid fakt oli fakt : Kaljo kätel oli kaevust püütud kala . Kaljo oleks võinud kala sealsamas kaevu juures ära praadida , kuid tal ei olnud panni . Tal oli seljakotis võid , soola , leiba ja pudel Starkat . Ta pani kala nüüd nende hulka . Siis läks Kaljo endale uut eluaset otsima . Naabrite eeskujul . Koduks olnud metsaküla oli tühi . Ja Kaljol ei olnud enam isa ega ema . Aga lind metsas tegi endiselt tsilk-tsolk ja Kaljo teadis nüüd , mis lind see on . Tenniseväljak asus metsa sees , see oli telliskivikattega . Kohe , kui metsa jõuti , alustati viiegeimilist tennisepartiid . Arvi mängis Ritaga Kalle ja Malle vastu . Segapaarismäng . Neljanda geimi keskel , seisul kolm : kolm oli juba võrdlemisi pime . Tennisepalli oli halvasti näha ja see lendas mitu korda üle traatvõre väljakult metsa . See oli mängijate endi süü , nad olid loiud , kuid ka videvik oli süüdi . Arvi läks üht niisugust palli võre tagant ära tooma . Mängida poleks ju muidu saanud . Palle oli ainult üks . Möödus pool tundi , aga Arvi polnud veel tagasi . Rita , Kalle ja Malle sõid samal ajal kõik võileivad ära . Termosesse jäeti siiski Arvi jaoks kohvi . Varsti hakkas mängijatel jahe ja nad ronisid autosse , lülitasid soojenduse sisse , kruttisid autoraadiot . Siis hakkas kuu paistma . Kuuvalgus laotas end metsa kohale ja tenniseväljakki oli nüüd hästi valgustatud . " Ma lähen vaatan , kuhu Arvi jäi , " ütles Kalle . " Ei , ära sina mine , ma lähen ise , " kostis selle peale Malle . Kellelgi polnud selle vastu , et Malle läheb . Kui Malle oli lahkunud , laskis Kalle esimese istme alla ja laskus selili Rita kõrvale . Aga Malle otsis metsas Arvit . Ta ei teadnudki , et tenniseväljaku taga on nii suur ja tihe mets . Ta läbis esimese hooga sada meetrit , kuid Arvit ei näinud . Tennisepalli leidis ta küll üles . See vedeles ühe männi all . Malle jättis palli sinna vedelema ja otsis Arvit edasi . Ta leidis Arvi järsaku veerelt . Allpool kasvas lepavõsa ja sealt tõusis niiskeid aure . Arvi istus rohul ja nuttis . Malle põlvitas tema kõrvale . " Ma leidsin palli üles . " Kuid Arvi nuttis ikka , ta nuttis hääletult , nuukseid ei olnud kuulda . " Ära muretse , homme mängime edasi , " ütles Malle . Siis Arvi tõusis , ta pühkis põskedelt pisarad ja tegi näo , nagu poleks midagi juhtunud . " Hea küll ! " ütles Arvi . Malle võttis Arvil käest kinni . " Ega ma ei nutnudki ! " ütles Arvi . " Ma tean , et sa ei nutnud , " vastas Malle . " See tuli väsimusest . " " Jah . " " Öösel puhkame end välja , hommikul mängime edasi . " " Kas mängime hommikul mängu lõpuni ? " " Loomulikult ! " ütles Malle . Nad läksid Malle tuldud teed tagasi . Ka palli korjas Malle üles . Ta pistis selle Arvile pihku . " Ütle , et sina leidsid . " Varsti olid nad auto juures . " Kas pall on käes ? " küsis Kalle . " Pall oli järsakust alla veerenud , " vastas Malle . " Missugusest järsakust ? " küsis Rita . " Seal võre taga metsas on järsak , " seletas Malle . " Pall veeres järsakust alla . " " Ma ei usu , et seal mingisugust järsakut on ! " ütles Rita . " Eks sa mine vaata ! " " Pole seal mingit järsakut , ma tean . " " Kust sa tead ? " " Pole ju järsakut , Arvi , " nõudis Rita . " On küll . Aga pall ei veerenud järsakust alla , " vastas Arvi . " Malle ütles , et veeres . " " Mina ei leidnudki palli üles , Malle leidis ! " " Roni nüüd autosse , Arvi , me jätsime sinu jaoks tilga kohvi . " Arvi ronis Rita kõrvale ja Kalle valas talle kohvi . " Ega sa meie peale pahane ei ole ? " küsis Malle . " Kelle peale ? " " Meie kõigi kolme peale ? " " Ei ole , " vastas Arvi . " Kas hakkame nüüd liikuma ? " küsis Kalle . " Malle ! " ütles Arvi . " Mis on , Arvi ? " " Sa tule istu minu kõrvale . " " Mõtled tõsiselt või ? " " Jaa . Ole hea , Rita , mine sina ette ! " Rita ja Malle vahetasid kohad . Malle istus Arvi kõrvale . Auto hakkas liikuma . Tee oli metsavarjusid täis . Kuu paistis endiselt . Malle tundis , kuidas Arvi tema käe oma pihku võttis . Arvi hoidis Malle kätt oma peos peaaegu kogu tee . Hiljem , kui lage algas ja metsavarje enam tee peal polnud , küsis Kalle üle õla : " Malle , kas tuled tagasi minu kõrvale ? " " Vahetame , jah , kohad ära , ma tahan Arviga rääkida ! " ütles Rita , enne kui Malle vastata jõudis . Kuid Kalle ei peatanud autot . Sulev vabanes vanglast , kus ta oli istunud oma nõrkuste ja kergeusklikkuse pärast . Sulevi naine oli end Sulevist lahutada lasknud , uuesti abiellunud ning jõudnud juba mitu last saada . Esimene inimene , keda Sulev pärast vanglas veedetud aastaid külastama läks , oli vana kingsepp Kusti . Pensionär Kusti oli vahepeal kõnevõime kaotanud , tummaks jäänud . Kusti mängis Sulevi tulles balalaikal . Balalaika oli häälest ära . Kusti mängis selle peal vanu viise . Sulev tõi kaasa kuus pudelit õlut . Mehed hakkasid õlut jooma ja Sulev rääkis : " Sa oleksid võinud mu raamatud ära müüa ... " Kusti ei vastanud midagi , sest ta oli ju tumm . " Ah et kuhu ? Antikvariaati . On selline kauplus . Sa ju tead küll ! " " ... " " See on sinu endise kingsepatöökoja lähedal , tead , nurga peal , tänava lõpus . " " ... " " Ah mis mul neist raamatutest enam . Nüüd on uued raamatud ilmunud . " " ... " " Jaa . Sa oled siis vahepeal siin palju viina joonud . Viinaravilgi olid ? " " ... " " Olen kuulnud küll . Kaks kirja sain sult . Ise ma sulle ei vastanud , tõsi . Või et viinaravil oli isegi hea olla ? Puhkasid seal . Ja igav ei olnud . Töödki oli . Ega ma enne teadnudki , kus kohvipakkidele silte kleebitakse , " rääkis Sulev ja valas Kustile õlut . Vana mees konutas , balalaika põlvedel . Nad istusid väikese ümmarguse laua taga pehmetes , põhjatuna tunduvais tugitoolides . Nende põlved ulatusid sedasi peaaegu lõuani . " Ilmad olid vahepeal kehvad , jaa . Viljaikaldus oli ... Ah noogutad pead , " ütles Sulev . Vana mehe põsed olid lonti vajunud . Tal oli füsiognoomia nagu buldogil . " Nii et ise palusid , et sind viinaravile võetaks ? Pärast naise surma hakkasid nii kõvasti jooma . Eks sa jõid enne ju ka ... ? " " ... " " Naisest on kahju . Kuigi ta sai su käest vatti küll . Peksid teda peaaegu iga päev . Mina tean . Peksid vist juba noorest peast . Lapsi ta ka ei saanud . Oleksid muidugi tahtnud . Mindki nimetasid pojaks , vintis peaga . Kuid kes teab , kas oli ikka naine selles süüdi , et te lapsi ei saanud . Ise olid . Hoopis ise olid ju . Aga sellest sa naisele muidugi ei rääkinud . Kuidas sa noorest peast , kui mööblit autole laadisid , oma hella kohaga auto ja kapi vahele jäid , jaa ... " " ... " " Ah et kui naine ära suri , siis müüsid sa selle maja , mis teil maal oli , maha . Said kolm tuhat rubla . Ja kogu see raha läks kõrist alla . " Vana mees noogutas pead . Üldse seletas ta aeg-ajalt üht-teist žestidega . " Noh , sõpru on sel juhul muidugi palju , kui sul raha taskus . Ja mure ka südames . Joodikutel on kõigil omamoodi mured . Kellel neist õnne ! Ma mõtlen , päris ehtsat õnne . " Sulev võttis lonksu õlut . " Või naine ise ütles sulle , et varsti sureb ? Ühel hommikul nuttis köögis , käed süles , ja muudkui rääkis , et tema jääb varsti rongi alla , surra on hirmus ja tema surra ei taha . Ja sina siis küsisid , et võib-olla tahab ta midagi head süüa , ja naine vastas , et tahab hapukapsasuppi . " Kusti kuulas , vesistas silmi , kuid pühkis jälle kuivaks . " Siis naine ütles , et läheb ise poest hapukapsaid tooma . Ja sina läksid turule liha ostma . " " ... " " Sa kahetsed siiamaani , et lasid naisel minna . " " ... " " Naine jäi raudtee ülesõidukohal dresiini alla . " " ... " " Jah , ma tean , sa kahetsed siiamaani , et lasid naisel poodi minna . Aga küllap oli jumalast niimoodi seatud . " " ... " " Surm on ikka jumalast . " " ... " " Sünd ka ! " Mehed jõid õlut . " Pärast , siis kui tasku oli jäänud ainult kaks kopikat raha , kutsusid ise kiirabi välja . Toit ei läinud ju ka kõrist alla , ja-jaa ... " " ... " " Nüüd oled üksi jah . Jumala üksi . Sugulased on su unustanud . Aga sa tegid nende elu põrguks . " Kusti jõi vaikides õlut . Ohkas . " Aga mis me sest enam . Sina ka ära mõtle selle peale enam . Võib-olla tulen nüüd mina sinu juurde elama . " Sulev hakkas suitsetama . " Sul on ikka vana raadio alles . See oli hea pill , ma mäletan . " " ... " " Tahaksid minu elust kuulda ? Ah mis mul seal nii väga rääkida . Nüüd seegi mul läbi tehtud . " " ... " " Ah kas ma metsasid meenutasin ? Metsasid ? Imelik küsimus ! Muidugi . Metsa ju seal ei olnud , puha kivist müürid . Jaa ! Minu kingad oled sa kõik siia toonud ja ära parandanud . Mina ei teadnudki , et mul kuus paari kingi maha jäi . Mina mõtlesin seal , palju mul kingi kodus on , ja mulle näis , et ainult üks paar . Muidugi , teised paarid olid purud , ära tallatud , õmblused lahti ... " " ... " " Ah naerad , kurivaim ! Ma olen vahel ikka mõtelnud õnnest Tammsaare " Tões ja õiguses " . Kui Krõõt Andresega üles väljamäele sõidab , siis on Krõõda südames valuline õnn . Aga kui Indrek Tiina kõrval romaani lõpus väljamäelt alla läheb , siis on selline õnn Indreku südames , Tiina südames aga ei ! Tiina südames on ehtne ja puhas õnn . Aga Indreku õnn on valuline , sest on romaani lõpuks valuliseks muutunud ja niiviisi algab viieosaline romaan nagu otsast peale , et lõppeda võib-olla jälle samas kohas , muidugi paljude aastate pärast ... Mis sa sellest arvad ? " Kusti noogutas pead . " Tammsaarel Indrek istub ikka tihti kuhugi maha ja mõtleb oma elu üle järele . Mina ka , kui kiirrongilt maha sain , istusin perroonil pingile , mõtlesin oma elu üle järele ... Mõtlesin kaua aega , ja olin rõõmuski . Siis istusin bussi ja sõitsin edasi . Kogu linnas lehvisid lipud , mingit suvespartakiaadi avatakse vist ... " " ... " Kusti hakkas balalaikat mängima . Sulev rüüpas mõtlikult õlut ja tundis , kuidas soe mööda ihu laiali valgub . Lihunik Taavet Baumanil oli kaks poega . Vanem poeg Siim õppis internaatkoolis , aga noorem , Juku , kohalikus külaalgkoolis . Juku oli üheksa-aastane ja käis teises klassis . Taavet ja tema naine Viiu kahtlustasid väikest Jukut lihavarguses . Peagi selgus , et kahtlus on õige . Juku viis tõesti ühel kaunil hommikul salaja kooli kaasa tüki pekki . Taavet , kes oli äge mees ja oli jälginud pekivargust sahvris hapukapsatünni tagant , tahtis kohe , kui tuppa tuli , poisil naha üle kõrvade tõmmata , kuid Viiu rahustas mehe maha ja palus , et see Jukule salaja kooliteel järgneks ja välja uuriks , mida väikemees kolmveerand kilo läbikasvamata pekiga teeb . Taavet nõustus vastumeelselt . Peab kohe ütlema , et ta Jukut ei armastanud . Taavet armastas ainult Siimu . Pealegi oli Taaveti lihunikusüda kalk ja tema hing ei tundnud varga vastu kaastunnet . Koolitee oli neli kilomeetrit pikk ja kulges läbi metsa . Ning kohati üle soolaugastegi , millele Taavet omal ajal , kui Siim veel algkoolis õppis , tahutud kase- ja lepatüvedest purded peale oli teinud . Praegu ei kasutanud seda teed tavaliselt keegi peale Baumani Juku . Veebruarikuu külm näpistas Taaveti põski , kui ta oma naise Viiu käsu järgi Jukul kannul hiilis . Ja mida Taavet nägi ? Tükil ajal ei juhtunud midagi . Aga poolel kooliteel avas Juku ranitsa , võttis pekikäntsaka välja , lõikas selle küljest sulenoaga väikese viiluka ja torkas viiluka kuivanud kuuseoksatüüka otsa . Siis läks ta edasi . Taavet tahtis kohe kuuse juurde karata ja peki oksatüükalt ära krahmata ning tasku pista , kuid enne kui ta kuuseni jõudis , seisatas . Kuuse tihedast võrast oli välja lennanud kaks musta lagipea ja valgete põskedega rasvatihast , kes küünistega pekitükisse klammerdusid ja poolrippu olles seda hoolega nokkima hakkasid . Varsti lisandus kahele rasvatihasele teisigi liigikaaslasi . Suur oli Taaveti imestus . Kuid algul oli Taavet isehakanud linnusöötja peale kole vihane . " Vaata , saatana poiss , kuhu raske tööga saadud toiduainet raiskab ! " ütles ta endale nina alla . Ja lisas , kui Juku tema ees teist pekiviilu puuoksale kinnitas : " Kuradima vemmal niisugune , vaja teisel ikka rihmaga kannikad vöödiliseks teha ! Vaat , kus raiskab toiduainet ! " Ning sel ajal kui Juku lookleva tee kurvi taga kolmandat sööta välja riputas , vahtis Taavet teises söögipaigas sagivaid kireva sulestikuga linde . Päris huvitav on vabas looduses linde vaadelda , koduõues ei pane neid nagu tähelegi , mõtles Taavet . Ja siis ütles enda ette vaikselt : " Poiss on ikka tegelinski küll , vaja kodus kõrvad tuliseks kütta ! Niisugust toiduraiskajat pole mul perekonda vaja ! " Nii nad läksid , Juku ja Taavet . Kui Juku viimast , kuueteistkümnendat pekitükki oksa torkas , oli Taavet enda varjamises ettevaatamatu ja Juku silmas teda . Jukul hakkasid vist põlved esialgu värisema . Kuid ta kogus end ja pistis kooli poole jooksu , nii et purded laugastel tema jalge all nõtkusid ning jää praksus ja pragises . " Juku ! Juku ! " hüüdis Taavet , kuid Juku ei teinud kuulmagi . Juku kartis . Juku kartis Taavetit . Polnud see ju tema tõeline isa . Juku oli niisama perekonda võetud . Viiu tahtel . Ta oli vaeslaps . Ta kartis ja vihkas Taavetit tema hirmsa lihunikuameti pärast . Kord oli Juku kolhoosi kanala juures näinud , kuidas Taavet tappis kanadele söödaks vana hobust nimega Naki . Taavet sidus Nakile jahukoti silmile ja hakkas rautatud puunuiaga hobusele vastu pead taguma , kuni too viimaks maha langes . Ei ! Kuidagimoodi ei saanud Juku Taavetit armastada . Täna , kus Taavet oli tema kuritegevuse jälile jõudnud , kartis ta õhtul koolist kojugi minna . Taavet ei hakanud Jukut taga ajama . Taavet läks koju tagasi . Ta ei pannud ühtki Juku poolt okstele torgatud pekitükki tasku . Taavet läks vähehaaval ja rahunes . Ning kui ta koju jõudis , siis rääkis ta kogu loo oma naisele Viiule ära ja otsustas poissi , kui see koolist tuleb , mitte karistada . Ta leidis Juku teguviisis midagi ilusatki . Kuid pekiraiskamisele lubas ta piiri panna . Aga Viiu mõistis , mis poisi hinges võis toimuda , ja ütles , et läheb Jukule pärast tunde kooliteele vastu . Rein Reinholdi poeg Sankström suri <arv>. aasta mais . Surm ei olnud hirmus , sest Reinul jäi süda une ajal seisma . Külma kevade tõttu hoiti surnut kaua kodus , ja kui neljandal päeval , see on päev enne matust , lahkunule kalmistul hauaauku kaevati , siis nenditi , et maa oli veel seest jääs . Rein Sankström maeti oma isa ja ema kõrvale ja perekonna matmiseplats oli seega täis . Rein Reinholdi poeg Sankströmi matusepäeval oli aga nii soe ilm , et sült läks matusemaja sahvris hapuks , kraadiklaas näitas pluss kakskümmend kraadi Celsiust . Paljud matuselised arvasid , et parem oleks koosistumine teha restoranis , tellitud toitudega . Kuid vana kombe järgi istuti siiski Sankströmi kodus poole ööni koos ja joodi viina . Samuti prooviti laulda . Matuseliste hulgas oli paar noort inimest linnast , need teadsid moodsaid laule . Parajasti olid moes folklaulud . Teisel hommikul oli osa matuselisi veel kohal . Sel päeval tuldi Sankströmidele uut elektriliini panema . Paigaldati uued postid , vanad võeti maha . Matuselised saagisid Sankströmi aias elektriposti ise läbi . Post kukkus põõsastarale ja mitu kärbitud läikiva tuhkpuu põõsast sai kannatada . Reinu isa Reinhold Sankström oli tuhkpuuseemned omal ajal Hiinast toonud . Kui elektrikud hakkasid uutele postidele traate tõmbama , siis Reinu õde Henriette läks tagatuppa ja nuttis seal veidike aega . Kui viimaks majas jälle uuesti valgus sees oli ja matuselised mõne tunni pärast lahkusid , läks Henriette maja taha põllule kartulikuhja lahti võtma , et seemnekartuleid valida . Rein oli sügisel haige olnud ja kartulipõld jäi läbi kündmata . Põllul lamasid vanad roostetanud elektriliini raudtraadid , elektrikud olid need jätnud kokku korjamata . Sündimisest saadik oli Kaarel ikka tahtnud surra . Aga ta elas kolmekümne kolme aastaseks , enne kui tal see õnnestus . Õnnestus on küll veidi ebatäpne sõna , sest selleks ajaks , kui surm tuli , oli Kaarli eluisu väga suur , ta oli elu mõistma ning armastama hakanud ja kannatused ei tundunud talle enam koledatena . Kuid surm tuli õigel ajal ja kogu eelnev elu oli nagu selleks valmistumine . Ühtlasi teadis Kaarel juba lapsest saadik , et tal on täielik õigus surra . Muid õigusi tal ei paistnud olevatki , ja mitte sellepärast et elu oleks mõttetu . Kaarlile näis , et ta on iseseisev , et vanemadki lõid ta juhuslikult , isegi vastupidiselt soovidele , et tegelikult poleks ta iialgi saanud sündida , poleks vanemad omavahel kohtunud ühel sügisesel hallil sõjaeelsel päeval , Põhja-Eestis , maakonnalinna raudteejaama platvormil rongi oodates . Kuid mis puutub see siia , see tähendab , mis on Kaarli surmal ühist mingi raudteejaama platvormiga . See vanemate kohtumisepaik oli välja mõeldud , see oli niisugune mõte , mis ainult korraks tärkab peas . Kaarel polnud kunagi oma vanemaid näost näkku näinud , need liikusid võib-olla kusagil rahva hulgas , turuplatsil , laulupeoväljakul või raamatukaupluse ees , kuid neil polnud silte küljes , ja Kaarel ei saanud neid ära tunda ega nemad Kaarlit . Ja kas olekski Kaarel neile ligi hüpanud , kui neil sildid küljes oleksid olnud . Poleks . Kaarel oleks lihtsalt vihastunud , et keegi tahab tema vanem olla , ja eemale rutanud sellest neetud paigast , kus tema nimega spekuleeritakse . Ja kust võisid vanemadki teada , mis Kaarli nimi ja perekonnanimi on . Kaarel oli oma nime ja perekonnanime saanud võõrastelt inimestelt , kes teda üles olid püüdnud kasvatada , lohutuseks enda õnnetule saatusele . Nii et poleks aidanud kuulutus ajaleheski : vanemad oma poega otsimas , kui pojal puudub vanemate nimi , rääkimata kasvatusest ja hoolitsusest . Võib-olla oli Kaarel valmis tehtud mõne hoovipoolse maja mansardkorruse pimedas kambris , viinauimas , ja ema oli peale sünnitamist poisi kuhugi trepikotta jalamatile jätnud . Aga võib-olla oli Kaarli ema sünnitamisel surnud , või oli ta haigeks jäänud peale sünnitamist ja kaua põdenud ravimatut haigust , mis ta viimaks hauda viiski , ning ema viimane ohe oli : Kaarel ! Vahel tahtis Kaarel , et see nii oleks olnud . Ja et kusagil oleks ema kalmuküngas , kus võiks käia istumas . Samuti oleks Kaarel vahetevahel isagagi tahtnud kokku saada , eriti nooremas eas – olgu isa siis , kes tahes – sadamapätt või portfelliga minister . Aga võib-olla olid Kaarli vanemad mõlemad korralikud inimesed , ainult et sõjamöllus jäid nad , poeg ja vanemad , vastastikku kadunuks . Kaarel oli kolmekümne kolme aastane , kui ta merre ära uppus . Leinama jäid naine ja neli last . Keegi ei tea , millises kohas Kaarel uppus , tema laipa ei teadnud keegi kusagilt otsida . Võib-olla ei uppunudki ta merre , vaid järve või jõkke . Igal juhul , ta jäi kadunuks . Võib-olla on ta kusagil seal , põhjas , kus inimesed praegu suplevad , suvest ning soojast veest mõnu tunnevad . Kaarli naine ja neli last sõitsid aga endisest elukohast kohe minema . Nad tellisid asutusest veoauto ja autojuhi abiga laadisid peale oma varanatukese . Palju neil kraami polnud : laud , toolid , taburetid , riidekapp , suur plekist vann , mõned kohvrid lauanõude ning tühja-tähjaga . Kuid ei ühtegi raamatut . Suur vanaaegse raamiga pilt oli küll . Pildil oli kujutatud traktorit kündmas . Vagu oli lai , muld pruunikas , paepealne . Ja auto sõitis ära tundmatus suunas . Naabrid , kel aega oli , jäid järele vaatama . Auto kadus tiheda kuuseheki taha – nii palju neil seda vaatamist oligi . Ainult üks elanik , kes kõrgel välja peal varajast kartulit võttis , nägi , kuhu auto kolikoormaga veeres . Auto suundus sügavale metsa , üksainuke tee seal oligi , see viis metsavahimajani ning lõppes seal . Kuid praegu ei viinud tee sinnagi , sest ulakad poisid olevat silla ära lõhkunud . Aga pärastpoole , mitme kuu möödudes , tulid kuulujutud sealtkandi küladest – keegi naine otsib endale lehma talveks sööma peale , raha tal nii palju pole , et lehma päriseks osta , aga piima on vaja . Peagi selgus siiski , et see otsija polnud Kaarli naine , lehmaotsija luukas , oli viiekümneaastane , lastetu . Märtrid ja enesetapjad olid moodi minemas . Kuid muidugi pole Kaarli surmal enesetapuga midagi ühist . Kaarel oli üks meeter ja kaheksakümmend sentimeetrit pikk , kaalus kuuskümmend neli kilo , tal olid pruunid silmad , mustad juuksed , põskhabe , seljas villane kampsun , jalas teksased ning sandaalid , ning oma uppumise päeval töötas ta Aegveeres piimavastuvõtupunkti juhatajana . Seisti perroonil , rongi väljumiseni oli seitse minutit aega , kuid rongi polnud veel ette antud . Oktoobrilapsed oma liblikavõrkudega seisid ootavas rahvasummas kesksel kohal . Rahvas ei teadnud rongi hilinemise põhjuste kohta mingeid andmeid , ja jaama raadiosõlm ei töötanud . Oli pühapäevane päev . Siit jaamast pidi üks noor abielupaar alustama oma kuuajalist pulmareisi mesinädalate tähe all . Jaamakorraldaja mütsi , nagu kiuste , polnud ka kusagil näha – muidu oleks võinud jaamakorraldaja käest küsida , millest sõiduplaanis selline korralagedus . Jaamakorraldaja oli peitnud oma vormimütsi pintsaku alla , et keegi teda ära ei tunneks , kui ta töö ajal rahvasummas sõpradega , keda ta samale rongile saadab , salaja viina võtab . Jaamaülemat ennast polnud ka kohal , sest ta oli sõitnud eelmise rongiga raudteelaste päevale . Rahvas sumises ja saatjatel oli juba isu täis saadetavatest , ja vastupidi . Kostsid fraasid : " Kui rongi lähima viie minuti jooksul ette ei anta , siis ma kaeban raudteekonna ülemale , tema on mu tädimehe vend " ja " Ei tea , kas jõuan veel lipata pakkide hoiuruumi , mul jäi kohver välja võtmata " . Viimasele fraasile vastati : küll sa jõuad , kui kiiresti lippad ! Siis eralduski perroonil sagivate inimeste hulgast üks väikest kasvu elavate liigutustega mehike . Mehike jooksis kiiresti jaamahoonesse , ja läbinud selle jooksusammul , jõudis jaamaesisele väljakule , kus kulges hoopis rahulikum elu kui perroonil . Siit , väljakupoolselt küljelt , läks mehike treppi mööda jaamahoone alla , kus oli käsipakkide hoiuruum , milles oli hoiul tema kehv kunstnahast sumadan . Pakkide väljaandmise akna taga oli pikk järjekord . Mehike võttis järjekorras koha sisse ja et seismine igav poleks , hakkas lugema taskust võetud ajalehte . Ta luges tähelepanelikult . Ajalehes oli kirjutatud järgmist : Müüa kaks noort paaritatud LAMMAST ja noor KOHIOINAS Nortsu küla ... Müüa kiiresti kaks noort KITSE . Teateid saab Rakverest ... Müüja MAJA koos kõrvalhoonetega ( palkehitis ) ... Müüa VOODRILAUDU !!! Müüa ruske MULLIKAS ( poegib märtsis ) Müüa ( perenaise haiguse tõttu ) kiiresti punane LEHM !!! ELAMISPROBLEEM nr <arv> – ehk korterid . ... I etapi nimekirja tuleb panna need , kes on linnas või asulas elanud vähemalt kaheksa aastat ja kellel tuleb elamispinda perekonna iga liikme kohta kuni <arv> m² , niisamuti need , kes elavad barakis , keldrikorteris või lammutamisele määratud majas ... ... Filmiklubi Prisma avaseanss on pühapäeval ... ... kainestusmajas puhkasid Vladimir Kontaruk , Stanislavas Levandrovitsus , Antonas Subatsius , Paul Nürrik ... TAGASIKÄIGULE TÕKKEPUU ETTE ! Leitud raha . Kätte võib saada kingsepatöökojast Komsomoli tn ... Varsti oli mehike järjekorras esimene . Ta ulatas ametnikule numbri ja sai peagi pagasi kätte . Mehike hakkas kiirel sammul perroonile naasma . Käigu peal avas ta sumadani ja võttis sealt paberkotist moosipiruka . Käigu peal sulges ta ka sumadani ja astus moosipirukat nosides viimaks perroonile . Seal ta veendus , et rong oli juba läinud . Laupäeva õhtul sõitsid lapsed koju . Nad poleks võib-olla sõitnudki , aga olid lihavõttepühad , õlu kääris ja ema luges sahvris mune . Õde puges kohe diivanile teki alla ja ütles , et ta on haige . Tegelikult polnud tal viga midagi . Ema ei pööranud tütre virisemisele üldse tähelepanu . Ta oli tütre peale pahane , sest soovis lapselast , tütar aga oli kaks aastat tagasi abielu lahutanud ja polnud uuesti mehele läinud . Poeg oli palju lõbusam . Ta tuli hoopis teisest kandist kui harilikult ja palju hiljem kui tavaliselt . Ta oli käinud vaatamas , palju kraavides vett on , ja kaebas , et väga vähe – see kevad ei olegi nagu õige kevad . " Tead , ema , " ütles ta , " mul oli lausa piinlik koju sõita . Ja mitte üksnes enese pärast , vaid ka teiste pärast . Kujuta ette , kuude viisi ei käi me kodus , aga kui on pühad , ilmume platsi . Nagu heategijad . Sest siis on , mida süüa ja juua . Aga harilikel pühapäevadel ... " " Ah , mul on hea meel , et tulite , " vastas ema . Poeg töötas linnas kütjana , õde õpetajana . Pärast õhtusööki istusid isa ja poeg televiisorit vaatama . Nad vaatasid Leedu tsirkuse dresseeritud sigu , siis keerasid pildi Soome peale . Sigadelt läks jutt loomadele . " Eile tulin töölt ja vaatasin , mis kuramuse jäljed need minu ees on . Nagu oleks keegi mees paljajalu läinud , " rääkis isa . " Tõsi ? " imestas poeg . " Jah . Suured jäljed . Täismehe omad . Kõigi viie varba asegi oli näha . " " Noh , kes siis nüüd talve ajal ? " " Ei tea . Kureniidu oja juures tulid sihi pealt teele ja Seljamäe peal kadusid jälle metsa . " " Kilomeeter maad ? " " Jah . Niisuguseid jälgi pole mina veel oma elus näinud . " " Võib-olla olid karu omad ? " " Pagan seda teab . Aga mis karu saab siin kandis olla ? Eluaeg pole olnud . Juba vanaisa rääkis . " " Jah . Aga huvitav siiski . " " Karu ta võiks muidugi olla , aga siis oleksid pidanud küünte kriimud ka näha olema . Need olid täpipealt varbajäljed . Suur varvas oli nagu inimesel suur , väike kõige väiksem . Pealegi oli see elukas kahe jala peal käinud ; paistsid ainult kahe jala jäljed olema . " " Karu nii pikka maad kahe jala peal küll ei käi . " " Mine sa tea . Sileda tee peal võib-olla käib ka . " " Kui karu , siis karu . Nüüd peab külas jutu lahti laskma , et karu metsas . Siis on kindel , et suvel saab seeni ja marju , naised ei julge enam metsa minna . " " Ja-jah . Nüüd peab asja kella külge panema , " puhkes isa naerma . Siis pistis aga õde pea ukse vahelt sisse ja käratas , et televiisor tasemaks keerataks . Temal pea valutavat , ei saa magada . Pea valutas õel alati , selle taha varjas ta end juba mitu aastat , tegelikult oli hoopis elus pettunud . Tal olid närvid läbi , tal oli igav ja ta vajas vaikust , igavest vaikust , nagu valmistuks surema . Ema oli juba puhkama heitnud . Ka isa ronis varsti voodisse . Nad hakkasid seal kohe sosistama . Ema rääkis , isa vastas " jah " või " noh " . Poeg teadis küll , millest nad räägivad . Et millal tema naise võtab . Toob küll igal suvel eri tüdruku linnast kohale , magab lakas ja käib päevitamas , aga ühtegi ära ei võta . Poeg vaatas televiisorit ja mõtles , et tema ei võtagi naist , või võtab alles kolmekümneaastaselt . Pole ju veel korterit , õiget palka ega haridustki . Ja välismaal tahaks ka mõne korra enne ära käia . Juba mitu aastat kavandas ta igasuguseid plaane , kodus kiideti need heaks , aga ükski plaan ei olnud teoks saanud . Veel on võimalusi , ta on alles kahekümne viie aastane ja uus plaan oli eelmistest vägevam . Poeg vaatas kella üheni televiisorit . Ta ärkas kell üheksa hommikul . Õde oli juba köögis ja sõi liha ning mune . " Küll sa võid süüa , " ütles ta õele , sest õde sõi tõesti palju , " õhtul viimane ja hommikul esimene . " " Las ta sööb , " kaitses ema , " mis ta mujal ikka saab ! " " Söögu muidugi , söögu muidugi ... Ema , anna mulle ühed vanad püksid ! " Ema tõi kambrist vanad sõduripüksid . " Kui tahad , toon paremad . Pühapäev ikkagi . " " Oh , need on head küll . " " Nii vähekest und oligi , " ütles isa . " Valge väljas , ei taha enam . " " Oleksid veel magada võinud , täna tööd midagi teha ei tule . " " Pole viga ! " " Isa oli sulle eile rääkinud neist jälgedest , " ütles ema . " Pagan teab , mis loom see oli . " " Ma nägin ka üks hommiku , kui käisin piima meiereisse viimas . " " Jälgi või ? " " Jälgi ma ei näinud . Pime oli . Metsateel vaatasin , et tume kogu läheb puude vahel , oksad muudkui raksusid . Inimene see küll ei olnud . " " Kahe jala peal käis ? " " Jaa . Niisugune täitsa must oli . " " Ah sa nägid tonti ! " " Ei . Hobune norsatas ja kui pani tuhatnelja ajama ... " " Siis oli võib-olla küll . " " Aga see oli juba ammu , kaks nädalat tagasi . Jälgi enam muidugi pole . " " Aga need jäljed , mis mina nägin , olid täiesti värsked . Kui tööle läksin , polnud midagi , tulin kella nelja ajal tagasi , siis oli just läinud , päike polnud veel ära sulatanud . Eks nad ole veel praegugi alles , õhtul külmetas . Praegu on ka neli kraadi , " ütles isa . " Võib-olla lumeinimene või mis ta on ? Eile just naised poe juures rääkisid , et olla nähtud , " jätkas ema . " Kus kohal ? " " Ma ei mäleta , kas Petseri kandis või Irboskas . Naised rääkisid , ma juhtusin pealt kuulama , ei küsinud . " " Mina küll ei usu . " " Mispärast , " arvas isa . " Karu ju siin kandis pole . Aga ega karu siis kahe jala peal käigi . " " Joo kakaod , " ütles ema . " Ja võta mune ka , vaata kui kenad , ma sibulakoortega keetsin . Iga muna keetsin eraldi lapi sees . " " Tõesti ilusad . Nagu kunstiteosed . Täiesti abstraktne maaling ... Ma pole varem nii ilusaid mune näinudki . Kakao on samuti hea . " " Joo õlut ka , " pakkus isa . " Sul on õlu ämbri sees ? " " Ma ei hakanud vaati panema , vähe tegin , viis-kuus liitrit . Rohkem kalja moodi teine . Aga võimu on tal küll . " " Pole viga jah ! " ütles poeg . " Sa jood õlut ja kakaod segamini ! " imestas ema . " Ma pean seda asja ikka kontrollima minema , " ütles poeg . " Mis asja ? " " Neid jälgi . " " Kas ei anna rahu või ? " " Ei . Mitte seda , aga niikuinii pole midagi teha . " " Eks sa istu kodus . Isegi harva käid . " " Las ta läheb . Mis te keelate , " ütles õde . " Tule ka , " kutsus vend . " Ah ei mina tule . Las läheb jah , saab ometi vaikselt puhata . Muidu paugutab uksi . Televiisor mängib ka nii kõvasti , et kas või jookse minema . " " Kas jalga on midagi panna ? " " Sinu kirsad on aidas . " " Nendega ei saa lumes käia , katkised . " " Eks sa võta minu kummikud , nelikümmend kolm number . Lähevad jalga ? " pakkus isa . " Mul nelikümmend neli . Proovime . Ema , anna villased sokid . " " Kas sa nüüd tõega lähed ? Üksipäini . Kui midagi juhtub , meie ei teagi ! " " Las läheb jah ! " hõikas õde teisest toast . " Ei siin juhtu midagi . " " Söö siis vähemalt enne ! " " Küll ma pärast söön , kui tagasi tulen . Kummikud on jalas ... Isa , ma võtan püssi ka . Kas padruneid on ? " " Eks ma vaata . " " Issand , või püssi võtad kah . Sa ei oska ju lastagi ! " " Miks ma ei oska . " " Kus sa õppisid ? " hädaldas ema . " Sõjaväes . " " Ega sina siis püssi lasknud , tegid ju sporti . " " Iga nädal käisime laskmas . Kahesaja meetri pealt sain alati märklauale pihta . Nii et mina olen sõjapidamiseks täiesti kõlbulik . " " Tõsi või ? " küsis ema . " Ma pean sulle ühe kuuliga padruni ka andma . Teises on jämedad , kolmandas peenemad haavlid . Kas nendest aitab ? " küsis isa . " Aitab küll ... Kuhu ma padrunid panen ? " " Pane tasku , sa lähed ju jopega ! " " Ja-jaa . " Poeg tühjendas jope taskud prahist puhtaks , jättes alles vaid noa . " Nuga peab muidugi olema , sest kui padrunid otsa lõpevad ... " ütles ema . " Las läheb juba rutem ! " hõikas õde . " Lähen vaatan , mismoodi see lumeinimene on . " " Ära sa teda laskma küll hakka ! " " Kohe , kui näen , panen ära . Üks kord elus seda lõbu võib-olla saabki . " Isa muheles ema hädaldamiste ja poja praalimise peale . " Noh , nüüd on kõik siis olemas , " ütles poeg ja võttis kapi tagant kaheraudse . Ta avas selle , vaatas torudesse ja puhus need läbi . " Oota-oota , " tuli isale midagi meelde , " ma toon tollipulga , mõõda jäljed ära ! " " Hea küll , tee ruttu . Ma tahan enne kohale saada , kui lumi sulama hakkab . " Isa jooksis kuuri tollipulga järele . " Siis pead paberi-pliiatsi ka võtma , " arvas ema . " Märgid andmed üles . " " Ja-jaa . " Poeg läks tagatuppa paberi-pliiatsi järele . " Mine juba kiiremini , " pobises õde diivanilt teki alt . " Teevad asja nii tähtsaks ... nagu ei tea mis . " " Võta mõni munagi tee peale kaasa , " kurtis ema . " Ei mina taha , pärast on parem isu . " Siis oli poeg valmis . Ema läks teda trepile saatma . " Võta soome kelk , on kergem ! " " Ei . Lähen jalgsi . " Mõne minuti pärast oli poeg juba metsas . Ta polnud siin ligi aasta aega käinud . Aga varem kulges siit koolitee . Kohani , kus isa jälgi nägi , oli kaks kilomeetrit . Metsas oli sanitaarraiet tehtud . Kahel pool teed seisid kõrged puu- ja palgivirnad . Ka kuusk , kuhu otsa ta kunagi naabri koera üles poos , oli maha saetud . Muidu oli mets vaikne . Ta seadis püssi mugavamini selga , tegi suitsu ja jalutas aeglaselt edasi . Kõik puud , mättad ja põõsad olid talle siin tuttavad . Siin oli mänd , mille otsas pesitses hoburästas ; seal oli sooviir , kus ta popipäevadel käis jõhvikaid söömas . Poeg kahetses veidi , et ta need ilusad paigad oli maha jätnud ja linna romantilise elu peale läinud . Veel mõtles ta , kuidas võib välja näha tema kohtumine lumeinimesega . Kahju , et tal fotoaparaati kaasas pole , maailmas ei ole veel fotot lumeinimesest . Tema foto oleks esimene . Arvatavasti satub ta lumeinimese peale juhuslikult . Võib-olla see magab , aga võib-olla kõnnib niisama ringi või istub lihtsalt kännul ja soojendab selga . Poeg hiiliks talle ligi , paneks kuuliga padruni rauda ja tulistaks talle kümne sammu pealt kuklasse . Küllap see ei õnnestuks . Lumeinimene märkab teda , kargab püsti ja paneb jooksu ; ta kardab inimesi ja neil on ühine püha seadus mitte end tavalisele inimesele kätte anda ; seni on see õnnestunud , täna peab aga rikutud saama . Poeg laseb lumeinimese maha . Huvitav oleks vaadata tema laipa ; ehk see on emane , seda huvitavam . Kas ta nahk on must nagu neegril ja karvane nagu ahvil või on see ainult paljas jutt ? Ainult et emane lumeinimene vaevalt üksi ringi liigub . See kasvatab kusagil Tiibetis koopas poegi . Isane on siin teel , uusi maailmajagusid avastamas . Ehk valmistuvad nad ümber asuma . Niisiis , poeg laseb selle monstrumi maha . Mis saab edasi ? Ta kontrollib järele , kas surm fiktiivne pole , ja koputab elukale püssipäraga pähe . Siis jookseb lähemasse talusse . See on Pardikannu . Vana Eedi , too , kes taskunoaga kümnepuudase sea ära tappis , on kodus . " Tere , " ütleb talle poeg . " Tere . Näe , Villem ! " võtab Eedi teda vastu . " Tule . " " Tule ! Kuhu ma tulen ? " " Minuga metsa . " " Mis ma sinna tulen ? " " Ma lasin lumeinimese maha . " " Eks sa istu veidi . Mul on kalja . " " Pole aega . Metsas on lumeinimene . " " Mis lumeinimene ? Ega sa võtnud pole ? " " Jumala kaine . Ma lasin ta maha . " " Lumeinimese ? " " Jah . " " Mis sa sonid , Villem . Nägid midagi metsas või ? " " Mis nägid ! Lasin maha ehtsa lumeinimese . Lähme ruttu , muidu hundid söövad ta ära . " " Pole siin kandis hunte ega kedagi . " " Hunte võib-olla polegi , aga lumeinimene , näe , oli . Pane hobune ette ! " Ta saab Eedi nõusse ja nad sõidavad metsa . Eedi on sõnatu . " See on naine . " " Keera selili . Isane lumeinimene . " " Mis kurat , mees ! Kas peab miilitsasse teatama või ? " " Ei , ei . Ega ma inimest lasknud ole , et miilitsasse . Miilitsad rikuvad kõik ära . Hakkavad lahkama ja ... Peab muuseumi helistama . " " Kuhu muuseumi ? " " Linna . Loodusloo muuseumi . Siin peab teadlane oma sõna ütlema . " " Jaa , ega see inimese moodi küll ei ole . Meie käime ikka riides , mitte alasti . Sellel on kõik paljas . Aga näe , õrnemad kohad on rohkem karva sees . " " Noh , kas sõidame siis kolhoosi kontorisse ja helistame linna ? " " Täna on ju pühapäev . " " Valvur on ikka kohal . Selle asjaga ei tohi viivitada . Tõstame looma rekke . " Teel kolhoosi kontorisse vestlevad nad pikalt-laialt lumeinimese arenguteedest ja tema olemusest tänases ühiskonnas . Poeg on tehtud mees . Homme-ülehomme teab temast kogu maailm ! See on üks variant poja mõtetest . Aga teine on järgmine . Lumeinimene tungib talle kallale , padrunid saavad otsa , ükski lask ei taba . Hingehädas ronib poeg haava otsa ja asub seal oma viimaseid märkmeid paberile panema : " <arv>.<arv>.<arv>. Kell <arv>.<arv>. Olen haava otsas <arv> m kõrgusel . Minust <arv> m allpool lumein . <arv>.<arv>. <arv> m allpool . <arv>.<arv>. <arv> m allpool . <arv>.<arv>. Oi mamma mia ... " Ning lumeinimene murrab ta maha nagu küüliku . Lõpuks jõudis Villem Seljamäele . Põnevus tõusis haripunkti . Noormees vaatas nüüd ainult jalgade ette . Huvitav , ei mingeid jälgi ! Kas tõesti päike on nad ära sulatanud või oli isa jutt naljategemine . Siiski . Seis ! Villem jäi paigale , et vaevaltmärgatavale jäljele mitte peale astuda . Siis läks ta edasi , seal oli veel teine , kolmas . Jah , siin on keegi kahe jala peal käinud , inimese moodi . Jälgede vahe oli umbes pool meetrit . Nagu inimestelgi . Villem mõõtis ühe jälje ära . See oli kakskümmend neli sentimeetrit pikk . Laba oli veidi laiem kui harilikul inimesel , varbad aga kõik ümmargused ja ühesuurused . Villemil hakkas kõhe . Ta võttis püssi õlalt käele , surus padrunid rauda ja läks metsa . Lumi oli sügav , elukas oli läbi lume otse maani vajunud ; ta pidi raske olema , palju raskem kui Villem ise . Jäljed viisid kord vasakule , kord paremale . Metsalagendikul kadusid hoopis . Lumi oli puude ümbert ära sulanud . Siin asetses põtrade koloonia – kõikjal oli põdrapabulaid ja sõrajälgi . Villem surus püssi tugevamini pihku , lumeinimene võis end varjata kuusiku madalate okste all . Igaks juhuks kontrollis ta peidukohad läbi . Polnud kedagi . Mõne meetri järel algas jälle lumi ja Villem leidis jäljed üles . Siis tuli soo . Jälgede rivi suundus otse sohu . Villem polnud siin eluilmaski käinud . Juba paari sammu järel voolas vesi tal üle kummikute . Villem kalpsas kõrgemale mättale , hoidis vasaku käega kidura kase tüvest kinni ja paremaga kiskus saapad jalast ning kallas need veest tühjaks . Sokid olid kanna alla vajunud . Ta kohendas neid ja tõmbas uuesti kummikud jalga . Lumeinimene oli julgelt mööda vett marssinud . Villem pani püssi kaela , toruga allapoole , et see okstesse kinni ei hakkaks . Nähtavus oli siin hea . Lumeinimene eksles küll ühele , küll teisele poole , ronis läbi sügavate mülgaste , roomas mööda mudast soonikut . Tihti tuli ta ühte ja samasse kohta tagasi ning alustas kõike otsast . Ilmselt polnud tal vähematki ettekujutust , kus ta asub või kuhu ta jõuda tahab . Villem tegi kõik järele . Kahe tunniga oli ta mööda sood oma kümme kilomeetrit maha trampinud . Soe higi voolas tal bareti alt näole . Päike oli puulatvade kohale tõusnud ja tasakesi sahisedes sulas tema paistel hiline lumi . Õde oleks ikka võinud kaasa tulla , mõtles vend . Millegipärast on õde õige saamatu inimene . Temal on elu jaoks oma kindlad raamid . Ta on enda ise vangistanud ega risti millegagi . Miks ei võiks siis noor naine jahil käia – pealegi kui loodus on kevadine , õhk värske ja jahti peetakse lumeinimese peale . Ei mingit elujanu . Ei mingit elurõõmu , ainult üks igavene kidumine ja kurtmine . Eemal lendasid tedred pahinal kaseladvalt minema . Nad olid liiga kaugel , et neid lasta . Lumeinimene oli soost väljunud , ümber pööranud ühe sipelgapesa ( sipelgad sagisid veel laisalt oma segamini löödud elamus ) , siis üle lattaia roninud ning oma jäljed heinamaal kaotanud . Villem otsis neid pool tundi , kuid paljal maal oli neid võimatu leida . Ta hirmutas vaid kiivitajaid siit-sealt üles . " Ja ongi kogu lugu , " mõtles ta kibedusega . Ta tõusis mööda orasepõllu äärt mäkke . Neid kohti ta juba tundis . Päike paistis heledalt-heledalt . Lõokesed laulsid . Villem kavatses minna maanteele , mis polnud siit kaugel , et oleks kergem ja kuivem koju astuda . Mõnisada sammu enne maanteed taluhoonete juures algas jälle lumevöönd . Ühel kitsal ribal olid näha lumeinimese porised jäljed . Lumeinimene läks tagasi metsa poole . Villem oli juba kindlalt otsustanud koju minna , kuid nüüd valdas teda uuesti jahikirg ja ta sammus mööda jälgi kaasa . Kahjuks kadusid jäljed mustaval orasepõllul uuesti ära . Aga Villem oli juba maha käinud tubli poolteist kilomeetrit ja tagasi maantee poole polnud tahtmist minna . Ta sattus põtrade käigurajale ega lahkunud sealt enam , sest suund oli nii või teisiti kodu poole . Kahekümneminutilise käigu järel mööda põtrade tallatud metsaalust kohtus Villem veel kord lumeinimese jälgedega . Need ristusid põtrade omadega , kulgesid siis nendega tükk aega paralleelselt ja lõpuks kadusid metsa , kõige tihedamasse kuusikusse , mis siin kandis üldse kasvas . Pärast sõda oli see olnud metsavendade pelgupaik , hiljem samagonniajamise koht . Metsa all oli hämar . Peaaegu pime . Kuuskede oksad ja tüved olid tumedad-tumedad . Lumeinimese käik oli muutunud rahulikuks . Jälgede rida oli sirge ja viis üha sügavamale ja sügavamale . Villem võttis püssi veel kord kätte . Süda hakkas kõvemini põksuma , ja nii suurt hirmutunnet kui praegu polnud tal täna veel metsas olnud . Nüüd ta tundis end tõepoolest täiesti üksi ja kahetses , et isa või vähemalt õdegi polnud kaasa tulnud . Aga siis raksatasid mõnekümne sammu kaugusel oksad ja must kogu kargas puutüve tagant välja . Villem tõmbas mõlemad püssikuked vinna . Paremas rauas oli kuuliga padrun , vasakus jämedad haavlid . Suur tugeva kondiga karu seisis tema ees ja vaatas üle õla noormehe poole . Villemi käed värisesid nii tugevasti , et ta kartis , kas laskmisega üldse hakkama saabki . Vaadanud veidi aega Villemit , võttis karu vaevaks edasi minna – seda tegi ta ilma erilise paanikata ja vaimustuseta . Villem mõtles meeleheitlikult , mida teha . Võib-olla peaks talle jämedate haavlitega säru andma , et loom vihastaks ja tagasi tuleks , siis peenikeste haavlitega ta silmnäo pimedaks laskma ja lõpuks kolme sammu pealt täpselt ning kindlalt talle kuuli kurku tulistama . Kuid karu oli juba veerand kilomeetri kaugusel ja varsti sulas puudega ühte . Kui poeg koju jõudis , ütles ta isale : " Kuule , lähme lööme laudale katuse ära . Ilm on soe ja mis see eterniit niisama räästa all liguneb ! " " Mis sa nüüd . Kogu aeg oli jutt , et suvel lööme , " ütlesid isa ja ema . Õde oli lõunase bussiga linna sõitnud . Orbjõe kaldal seisis vanasti üks maja . Majas elasid kolm õde : Meeta , Greete ja Melanie . Algul polnud ükski neist õdedest abielus , ja kui õues sadas hirmsat paduvihma – mis küll väga harva juhtus – , siis vahtisid kõik kolm õde koos maja otsaaknast välja ja nägid , kuidas tulvavesi mööda jõepõhja pisikesi ja suuremaid kivikesi allavoolu veeretas . Siis tuli nagu elu sellesse jõekesse . Muidu oli jõgi suviti ikka poolkuiv , vähemalt õdedele näis niimoodi . Sest nende toa all polnud tõesti ühtki sügavamat hauakohta , nende toa alt voolas vesi kiiresti ja madalalt , justkui häbenedes läbi . Jõepõhi oli siin längu suudme poole ja veidi kärestikuline . Õed ikka ootasid pidevalt mingisuguseid muudatusi elus , nad ootasid mingisuguseid inimesi ilmuvat oma ellu . Inimene , kes kõige sagedamini end ilmutas , oli vana baritonimängija pasunamees , kes lootsikus püsti seistes ja ahinguvarrega tagant tõugates vahetevahel õdede vaatevälja sattus . Oma teekonnal ülesvett noppis ta ahinguga jõepõhjast vimmkalu , tagasi sõites aga laulis . Kuid madalikust ta üles ei saanud . Õed olid terved päevitunud neiud , kes niikaua , kui nende ema veel elas , heina niitsid ja lehmigi lüpsid või lammast pügasid . Aga nüüd ei olnud nende ema enam elavate kirjas ja tütred olid nördinud ja kurvad . Kõige ennem õnnestus mehele minna vanemal õel . Järgmisena läks mehele keskmine õde . Kuid noorim õde , Melanie – teda ei tahtnud keegi . Kui õed oma meestega linna sõitsid , jäi Melanie üksi suurde majja paigale . Ta luges siin vanu raamatuid ja kuulas õhtuti trepil istudes kaugusest , jõe teiselt kaldalt pasunamehe baritoni mahedat häält . See oli Melanie maailm . Veel mõnules ta avaras jahedas külalistetoas kiiktoolis , ja kui jälle paduvihma sadas , võis teda näha maja otsaaknal vaatamas , kuidas jõgi pulbitses ja vahutas . Nii möödusid aastad . Meeta mees suri . Samuti suri Greete . Kuid Greete mees oli veel elus ja tema tuli ühel päikesepaistelisel hommikul Melaniele külla . Ta tuli bussi pealt , vana kampsun seljas . Melanie oli siis juba neljakümneaastane . Ta oli läbi lugenud kõik majas leiduvad raamatud ja ajalehtede jutulisad ning elas rahulikku elu . Illusioone tal enam polnud . Ta oli harjunud lehma pidama , kapsataimi istutama ja õhtul vara magama heitma – selleks et hommikul vara ärgata . Greete mees Immanuel elas väga raskesti üle oma naise surma . Seda kõike teatas ta Melaniele otsekohe , kui puhtaks pestud põrandaga köögis söögilaua äärde istus . Melanie polnud Greete matustel käinud ja tal oli imelik mõista , et õde enam pole . Õe kadumine ei olnud sugugi mõjutanud Melanie elulaadi ja hingeelu . " Mida sa , Immanuel , nüüd mõtled teha ? " küsis Melanie . " Mul on kuu aega puhkust . Nädala pärast saab see läbi , " vastas Greete mees . " Sa siis puhkad ? " küsis Melanie . " Jah , " vastas Immanuel . " Oli ikka Greete sulle hea naine ? " küsis Melanie . " Oli küll , " kõlas vastus . " Mis sulle Greetest kõige rohkem meelde on jäänud ? " küsis Melanie . " See , kuidas ta mind ükskord öösel hotellist välja vedas . Me elasime siis Tallinnas . Ma kirjutasin mälestusi möödunud sõjast – olin kogu päeva kinni . Greete lonkis linnas või istus all baaris . Ta sai baarimehega heaks sõbraks . See laskis Greete alati enne baari avamist umbes tund aega varem sisse , nad jõid seal kohvi . Võib-olla sind ei huvita ... ? " " Huvitab , " ütles Melanie . " Aga võib-olla ei huvita , on igav ? " " Ära siis räägi , kui arvad , et igav on . " Ja Immanuel ei jutustanudki enam edasi . " Ma sooviksin nüüd , et sina mulle naiseks tuleksid , " ütles ta Melaniele . " Ma pean heinu kaarutama minema . Kas tuled ühes ? " küsis Melanie , tõusis püsti ning väljus . Immanuel kergitas end ka varsti istumast ja läks õue . Kanad kõõrutasid ja siblisid põõsastes . Melaniet polnud kusagil . Immanuel oli ennegi naisekodus käinud , ta teadis , kus asuvad heinamaad , aga ta ei vaevanud end sinnaminemisega . Ta otsis välja oma pikad filtriga sigaretid ning hakkas õuel seistes palava päikese käes suitsetama . Kui Melanie tagasi tuli , seisis Immanuel ikka veel õuel ja suitsetas . " Nukrutsed ? " küsis Melanie . " Kuidas siis jääb , kas tuled mulle naiseks ? " küsis Immanuel . " Ma ei tea veel , " vastas Melanie ja astus majja . Immanuel ei järgnenud Melaniele . Ta läks maja taha , hüppas üle aia ja läks jõe äärde . See polnud talle muidugi mingi uudis , et vana ilusat Orbjõge enam polnud – ekskavaator oli jõge õgvendanud , teinud temast magistraalkraavi , millel olid kõrged mullased kaldad ja mille põhjas voolas sogane vesi . Immanuel seisatas siin jälle ja hakkas mõtlema Melaniest . Nüüd jutustas ta mõttes selle loo Melaniele lõpuni , mille kirjeldamise ta ennist katkestas . " Greete tiris mu öösel hotellist välja , kuigi ma ei tahtnud minna . Olin ametis tööalaste probleemidega . Tahtsin magada , et hommikul kirjutamist jätkata . Greete pani mu taksosse ja sõidutas pimedasse parki , ning seal vedas ta mu ühele laiale lagendikule . Päeval olevat ta lonkimisega sinna jõudnud ja seal vibusportlasi harjutamas näinud . Üks noormees oli temalegi vibulaskmist õpetanud , Greete saanud nõksud ruttu selgeks ning tabanud osavasti märki . Greete võttis kohe sealsamas lagendikul märklaualehe käekotist välja ja laotas laiali , käskis mul veel tikust tuld tõmmata , et näeksin seitsme- ja kaheksaauke sellel lehel . Greete oli vaimustuses , nii nagu mitte kunagi varem meie kooselu jooksul , kuigi tema elu oli kerge ja kindlustatud . Polnud tal leiva- ega riidemuret . Siis kui Greete sel ööl nendest nooletabamustest rääkis , mõistsin , et olin tema vastu ülekohtune olnud nii mõneski asjas . Kuid hilja oli midagi ette võtta , sest poole aasta pärast suri mu Greeteke vähktõppe , ja me mõlemad teadsime seda juba seal öises pargis , kuigi ei maininud jutuajamises . Pärast naise surma tundsin , kui üksi ma olen , ja selgus , et meil kummalgi polnud sõpru peale teineteise . " Tagasi majja tulnud , märkas Immanuel , et Melaniel oli uus kleit seljas . Naine oli end värskelt pesnud , huuli värvinud , põskigi puuderdanud – seda viimast tegi ta küll ilmaasjata , arvas Greete mees . Melanie istus , käed süles , taburetil . Tema näoilme oli võrdlemisi tuim ja elutu . Tal oli vaja õhtul veel lehma lüpsta . Ja külalist millegagi kostitada . Immanuel küsis : " Kas ma solvasin sind oma ettepanekuga mulle naiseks tulla ? Mis sa arvad ? " Melanie tõstis silmad . " Ei solvanud , " ütles ta . " Aga kas ma solvasin selle ettepanekuga oma endise naise Greete mälestust ? " " Ei , ka ei solvanud , " vastas Melanie peale pausi ja järelemõtlemist . " Siis on kõik korras , " ohkas Immanuel kergendatult . Selle märklaualehe , millel noolte augud sees , oli ta kodus seinale riputanud . Kui keegi küsis , mis meene see on , siis vastas Immanuel tavaliselt : " Minu naine on siin viiekümnest võimalikust tabanud kolmkümmend kaheksa silma . " Melanie riietus peagi laudariietesse ümber , võttis lüpsiku ja läks lehma lüpsma . Ta sammus üle Orbjõele ehitatud purde ja õhtuse niiskuse ning niitmata lopsaka rohu lõhn lõi talle ninna , kui ta jõudis lehma juurde luhale . Sorr-sorr-sorr nirises piim lüpsiku põhja , ja see kõla oli nii tuttav , nii armas , et lehmgi kuulas seda mõnuga . Vana ja vaikne oli Melanie lehm , ei ta toginud sarvedega , ei ta vehkinud sabaga Melanie näo ees , mäletses vaid ja oli paigal , ning Melanie soovis , et lüpsmine kestaks kaua-kaua ja lüpsik oleks põhjatu , kogunegu piima nii palju kui tahes , ülejäägi võib alati maha valada , kui selleks tarvidus on . Head inimesed aitasid vahetevahel Thereset . Eilegi oli naaber talle poest värsket räime toonud – polnud Therese neid palunud ega nõudnud . Naaber lihtsalt sattus sel ajal poodi , kui kaubaauto tuli . Poodi oli toodud kümme pakki hakkliha ja kaheksa pakki supikonte . Aga järjekord oli suur ja enne sai lihakraam otsa , kui naaber leti äärde jõudis . Tal lihtsalt ei vedanud – nina alt napsati viimane hakklihapakk ära . Vahel tõi kaubaauto ka kanakaelu või seasabasid , kuid seekord ei olevat neid näha olnud . Hapukoort ja petipiima aga naaber ei ostnud , tal oli endal lehm kodus laudas ning selle lehma toodangust jätkus Thereselegi . Mis kaubaauto veel tõi , oli Therese küsinud , ja naaber vastas , et kummiratastega kärusid , plastmassist prügiämbreid ja ümmargusi taskulambi patareisid . Aga naabrit polnud lihast ilmajäämine eriti vihastanud , kaubaauto oli toonud ka kolm kasti värsket räime . Naaber oli endale viis kilo saanud osta , kaks tõi Theresele . Räim oli tõesti värske , kalade silmadki polnud jõudnud veel punaseks minna . Therese puhastas kalad kohe ära . Pärast soolas osa sisse , osa praadis pekiga . Praetud räime jätkus ka hommikuks , Therese just lõpetas söömise . Kass istus taldriku kõrval laual , kuid see vana laisk elajas polnud einetamisest huvitatud , kalarappedki olid veel eilsest saadik põrandal kausis söömata . Kass istus ajalehel ning vahtis uimase ja unistava pilguga aknast välja . Võib-olla unistas ta öisest hiirejahist . Hiiri oli Therese köögis tarbeks . Ahju ääres vatiteki sees mulksus veinipudel . Therese tegi veini punastest sõstardest ja pihlakamarjadest . Sõstraid korjas ta aiast ise , pihlakamarju hankis talle mehe hea sõber Arkadi . Veini pidi Theresel ikka kodus olema , kes temale siis niisama oleks kartuleid muldama või puid lõhkuma tulnud . Hindrekule , mehele , sai kodune vein hukatuseks . Ta oli meister seda valmistama , kuid kus sa sellega , et ta märjukesel oleks lasknud lõpuni käärida – ta oli kohe kallal , kui vein vaid käima hakkas . Therese oli omamoodi õnnetu inimene . Väikese lapsena oli ta väga unistanud kooliminekust . Nende pere oli suur ja jõukas , igal juhul ei saa öelda , et vaene . Koolitada oleks lapsi jaksatud . Kuid just kooliminekueelsel suvel tuli kole haigus , lastehalvatus , Theresele külge . See röövis tal jalad alt ära . Need jäid eluks ajaks kõveraks ja arenematuks . Edasi liikuda sai Therese vaid käte abil . Praegu olid tal jalad toolil istumise all kookus . Nii ei tulnud Therese kooliskäimisest midagi välja . Hea , et hingki sisse jäi . Teised lapsed polnud ka just usinad teaduse tagaajajad , kuid nende kõrvalt õppis Therese siiski selgeks rehkendamise , lugemise ja kirjutamise . Võõras inimene poleks akna taga midagi huvitavat märganud . Kuid Theresele oli seal kõik huvitav ja kordumatu . Akna tagant läks tee mööda . Teisel pool teed oli mets . Tuhandeid kordi oli Therese teele ja metsa vaadanud , kuid kunagi ei tüüdanud see teda . Ei tea , kas tuli see tõesti sellest , et ta oli metsavahi naine olnud . Enne elasid nad mehega kohas , kus akende taga oli veel rohkem metsa . Kroonumajas . Seal oleksid nad võinud veelgi elada , kui Hindrekut lahti poleks lastud . Hindrek müüs riigi puid , et viinaraha saada , ja talle pandi sulg sappa . Siis nad otsisid külast endale maja , ja Hindrek läks kolhoosi tööle . Teisest küljest oli küll ka pensionisaamise aeg käes . Aga siis võeti Hindrekult pension ära – kaheks aastaks . Autoriteetne komisjon tegi selgeks , et Hindrek on kaks aastat noorem , kui passi andmestik seda tõendab . Ning nii see muidugi oligi . Mees oli võltsinud oma dokumendid juba okupatsiooni ajal , et mitte mobilisatsiooni alla sattuda . Kuid asjaolud kujunesid sedaviisi , et ometi sõdis Hindrek sõja eduka lõpuni ja pärast sõda tuli tagasi Therese juurde , kuigi nad polnud abielus ega midagi . Mõte tema isatallu sammuvast Hindrekust tõi Therese südamesse midagi heldimusetaolist . Hindrek ju marssis sinna , kust ta oli sõjaväljale läinud . Ometi oli ta kodu hoopis Saaremaal . Ta oli Saaremaa kraavihalli poeg . Hindrek oli kaheteistaastane , kui isa võttis ta esmakordselt suurele maale kaasa . Viieteistaastaselt jäi Hindrek juba alaliselt sinna . Töötas Andevei lauavabrikus Therese kodu lähedal . Andevei oli kuulus metsaparisnik , kes ehitas oma lauasaagimisvabriku otse ülesostetud raielangile . Therese oli siis alles kuueaastane terve ja tragi tüdrukutirts , kui tema kodused , isa ja ema , hakkasid rääkima , et Andevei vabrikus on üks poiss joomisega hukka minemas , kui kutsuks ta endale õige sulaseks , pidi olema töökas inimene . Muidu ta ei saa endale riideid selga , ööbib lageda taeva all , mis elu see on , noormees on järelevalveta . Ning noormees kutsutigi tallu sulaseks . Nii ilmus Therese koju rukkilõikuse ajaks paljasjalgne räbalatesse riietatud mehekasvu poisijõmpsikas , kes oskas koledasti vanduda ja igal võimalikul juhul suitsevat paberossi suus hoidis . Hindrek elas neil mitu aastat , alles siis kui omad lapsed juba suuremaks olid kasvanud ja ka talutööd hakkasid tegema , öeldi talle koht üles . Tublit ja töökat sulast soovitati parimatele tuttavatele või sugulastele , ja nii jäi Hindrek ikka kuhugi lähedusse . Peaaegu kogu Hindreku elu möödus Therese silme all . Nii nagu Theresegi elu Hindreku silme all möödus . Therese praeguseks elukohaks oli küla viimane maja . Harva kasutas keegi sellest mööduvat teed . Pood , koolimaja , piimavastuvõtupunkt ja rahvamaja – need olid kõik küla teises otsas . Polnud Theresel midagi paremat teha kui aknast välja vaadata . Kuid temal oli aknast väljavaatamiseks põhjuski olemas . Ta ootas õemeest . Too pidi tulema hobuse ja reega . Õemees lubas Therese täna surnuaiale viia . Et Therese saaks oma mehe haual ära käia . Täna on Hindreku , Therese mehe teine surma-aastapäev . Therese oli selleks puhuks kuuseoksigi varunud . Ja mõned asparaagusevarred tahtis ta ka potist murda , kui õemees lähima kurvi tagant juba lagedale ilmub . Therese polnud pärast mehe matust tema haual veel käinudki . Vend , kes elas ligemal , see korrastas tavaliselt kalmu . Ja ei tundnud Therese sellepärast südametunnistuse piina . Polnud tal enne nii head elu olnud kui nüüd , ilma meheta , vabana . Viimased kaks aastat olid nagu üks suur puhkus . Kuid tänavu , enne mehe surma-aastapäeva , hakkas Hindrek taas Theresele meelde tulema . Nüüd , öösel ärgates , hakkas ta meest haletsema . Ja tal oli kahju mehe elust . Tal tuli tahtmine mehe hauale minna ja asetada sinna nüüd , talvel , kimbuke rohelist-haljast . Ta saatis sõna õele , et tolle mees tuleks talle hobusega järele , ja õde saatis sõna vastu , et Therese soov saab täidetud . Polnud teada , mis kellaajal õemees tuleb , ta võib ka alles mitme tunni pärast tulla . Kuid eks ta enne lõunat ikka tule . Theresel oli õmblusmasinal parajasti üks töö pooleli , kuid see ei olnud väga pakiline . Viimasel ajal käidi talt harva kleite tellimas . Käisid ainult vanad kunded . Nüüd oli valmisriideid hulganisti müügil . Therese vaatas Singeri masina poole , mis seisis teise akna all . Silmad jäid ka juba viletsaks , ei näinud enam niiti nõela taha panna . Singeri masin maksis omal ajal viie lehma hinna , nad ostsid selle emaga kahasse , järelmaksuga . Isa ostis endale jälle jalgratta , ka järelmaksuga , see maksis kolme lehma hinna . Kui Therese sai üheksateistaastaseks , siis ema saatis ta ühe kauge sugulase juurde õmblemist õppima . See kauge sugulane oli küll tegelikult taluperenaine , kuid ta oli linnas õmbluskoolis käinud ja oskas ka Theresele ameti selgeks õpetada . Therese tollest ajast praegu ei mõelnud , kuid ometi oli tema elus niisugune sündmus aset leidnud . Kirik oli naaberkülas , metsade taga . Nii nägi Therese oma aknast vahetevahel kirikulisi . Kuid vähe . Kirikusse sõideti teist teed mööda autodega või mootorratastega . Pealegi pidas kirikuõpetaja vaid kord kuus , igal viimasel pühapäeval kirikus jutlust . Muidugi , suviti võis marjulisi näha metsa minemas , sügiseti seenelisi . Aga neidki harva . Ainuke inimene , keda Therese enam-vähem iga päev nägi oma majast mööduvat , oli kolhoosi agronoom – tema elas naaberkülas ja kui endine mootorisportlane kasutas krossisõidumootorrattaga koju- ning töölesõiduks viletsat porist metsavaheteed . Selles mõttes oli kolhoosi agronoom täiesti fanaatiline inimene . Kui Hindrek veel elus oli , pidurdas too asjamees tihtipeale nende väravas oma ratta , tõstis jala sadulast maha ja tuli tuppa viina võtma ning ülemusi kiruma . Nüüd oli seegi hea ja aus inimene juba pensioni peal . Kui Hindrek veel noorem mees oli ja nad metsavahimajakeses elasid ning Hindrek juua täis peaga öösel koju tuli , siis laulis ta alati kõva häälega . See oli Theresele märgiks , et rettu minna . Muidu hakkas Hindrek teda , vigast ja vintsutatud inimeselooma , peksma . Hommikul küll kahetses , kuid mis sest kasu oli . Sellepärast ta hoiatas : kui laulu kuuled , rooma peitu . Therese roomaski siis käpukil trepist alla ja peitis end lauta magava lehma varju , laudast Hindrek teda ei otsinud . Miks Hindrek teda peksis , seda Therese ei teadnud . Mees vaid kirus seda ilmaelu , kirus ka kaine peaga , ja ütles , et muidu ei saa kohe rahu , kui ei viruta kellelegi . Aga sealsamas võis Hindrek nii hea olla , et rakendas hobuse ette , võttis Therese sülle ja viis vankrisse heinte peale ning sõidutas alevisse juukselokkija juurde . Pani seal korralikult juuksuritooli peale istuma . Nutuvõru tuli naisel suu ümber , kui ta endisi aegu meenutas . Tahtmatult meenutas . Sest millest sa vaene hing ikka vanas eas mõtled kui mitte möödunud noorusest . Kuid nutma Therese ei hakanud . Üks inimene läks seal mööda teed . Ei vaadanud aga Therese maja poolegi . See oli üks vana taat . Eks see olnud vist Luhakivi Edelhart . Taadil olid jalas kalossideta vildid , ta valis ettevaatlikult , kuhu astuda . Astus aeglaselt . Kaenla all oli tal kaseoksi , kas luuaraag või . Luuaks oli neid oksi nagu vähe . Kuid eks see Edelhart oli kaval , teeb nagu oleks luuaraagude järel käinud , ise aga on hiilinud vähemkäidavaid radu pidi Uukareedale , Isabellale külla – sealt ta praegu tulebki . Küllap keeras meie lauda tagant kohe Uukareeda peale , mõtles Therese muiates . Kuid seda asja ei saanud pahaks panna . Isabella oli Edelhardi kooliõde , mõlemad olid juba kaheksakümne viie aastased . Teisi nendeealisi külas polnudki . Eks nad istu , aja juttu , kaks vana väetit inimest , selline see külaelu on , kõik inimeste teod-tegemised nagu peo peal . Varsti kadus taat vaateväljalt . Õemees Ärtsi ei paistnud aga veel kusagilt . Kui Hindrek suri , tahtis õde Therese enda juurde võtta , neil suur maja jõude , ilus remonditud maja , suure tee ääres , bussipeatus ligidal . Thereselgi poleks midagi selle vastu , kui isamajja tagasi oleks saanud minna ja surra seal . Kuid Ärts , koduväi , ei olnud nõus . Majja Thereset ei võta , ütles ta – tulgu sauna , kui tahab . Sauna Therese ei tahtnud elama minna , kuigi saun oli ka korras hoone – seal oli üks kena pliidiga tubagi . Nii et just solvamisena Ärtsi ettepanek ei tundunud . Praegu Therese ei kahetsenud , et paigale jäi . Õemehel oli hobune , õde ja õemees sõitsid tihti Thereset vaatama – jala nad poleks jaksanud tulla , ka vanad inimesed . Therese kartulimaad ei tahtnud Ärts küll harida , ütles : mis sellega jännata , kui sul kartulit vaja on , saad iga kell meilt nii palju kui kulub . Therese pidi kartulimaa kündja mujalt tellima . Ta oli ikkagi maainimene ja talle meeldis , kui varast kartulit võis enda põllult saada : pesakond või paar , selle üleskoukimisega sai Therese ikka hakkama . Ärts oli palju aastaid Siberis kinni istunud , ta oli morn inimene . Kui Hindrek suri , kinkis Therese oma lehma naabritele . Naabritel oligi hiljuti lehm otsa saanud . Vanasti niitis Hindrek metsast rohtu ja vedas selle õue peale , laotas seal laiali , Therese siis kaarutas ja kuivatas . Naabrid olid head inimesed , neile polnud kahju lehma kinkida . Selle eest käisid nad nüüd peaaegu iga päev Thereset kaemas . Kuid neil polnud hobust . Jälle läks üks inimene mööda teed . Selle inimese võis kaugelt ära tunda , see oli Trumaa Aliine , lombakas ja kõhn naisterahvas . Polnud ta oma küla inimene , ning töölgi käis kõrvalkolhoosis . Nii imelik kui see ka polnud , Aliine käis metsatööl . Koos oma vabaabielumehega , kes oli Aliinest kolmteist aastat noorem ja rahvuselt ingerlane . Ja näed sa , ingerlane kõnnib ka Aliine kannul ! Ei tea , kust nad tulevad ja kuhu lähevad ja miks nad kõrvu ei kõnni . Pole just tarvilik , et nad käsikäes läheksid , kuid kõrvuti oleks ju seltsim , saaks juttugi ajada . Võib-olla on nad riius , arutas Therese . Mis puutub Aliinesse , siis Theresel polnud tema kohta suurt ütlemist midagi , elatanud inimene oli see Aliine , sai noore mehe kampa , tore seegi – mis ta üksi teeks või oleks . Aga ingerlast Toivoneni Therese ei sallinud . See ei osanud lugeda ega kirjutada . Palgalehelegi pidi Aliine Toivoneni eest alla kirjutama . Hindrek polnud küll ka suur kirjamees , aruanded tegi alati Therese , aga ajalehti luges ta ometi suure mõnuga . Toivonenil oli kinnisidee , mida ta igal pool ka levitas – et tema tahab enda surnuks juua . Ometi polnud see tal siiani õnnestunud . Selleks et viina juua , pidi raha olema , aga selleks et raha saada , pidi tööd tegema . Toivonen tegi tööd vähe ja sai ka vähe viina juua . Kaks päeva pärast Hindreku surma korraldas Toivonen pohmeluses peaga Therese juurde visiidi . Küsis , kas pole abi vaja . Ja enne kui Therese jõudis midagi vastata , küsis juua . Therese näitas näpuga – ämber on seina ääres pingi peal , kopsik sees , palun väga , joo nii palju , kui sisse läheb . Toivonen kohmetus sellisest otsekohesusest ja küsis väriseva mokaga , kas midagi kangemat pole siis , kas Therese mehe matusteks õlut ei teinudki siis või mis ? Therese saatis Toivoneni nii viisakalt kui suutis uksest välja . Toivonen vist mõistis , et Therese on printsipiaalne inimene , enam ta pole külla tulnud . Samal päeval võttis ta siiski ühe vanamuti küla pealt õnge . Laenas talt raha avansiks , lubades küttepuud ära saagida ja lõhkuda . See vanamutt on siiamaani oma kolmesest ilma ja puud lõhkumata ning lõikamata . Sellepärast arvas Therese , et Toivonen on üks kole inimene . Ja seal ta nüüd läheb oma Aliinega . Harjutas lombaka naisterahva ka jooma . Eks nad poe poole ikka lähe , kuhu mujale . Varem pidas Aliine lehma ja siga , nüüd pole tal enam kartuleidki maas . Ja tuul olevat palkoni katuse ära viinud . Kaev pidavad haisema . Kuid Toivonen oli majas peremees . Ega Aliinel võimu polnud . Viina raisku läks Hindrekki . Mahakäimata toores vein , mida ta iga päev jõi , ja viin , mida ta iga päev poest ostis , viisid ta hauda . Kuid Hindrek oli vähemalt töömees . Tööd ta armastas . Ja metsa armastas ta ka . Eks Toivoneni ole teisedki külaelanikud kostitamisest ja rahalaenamisest äraütlemisega solvanud . Üks karske üksik vanamees oli ta ette lauale ladunud kuusteist kopikat ja ütelnud : " Näed , leivaraha ma annan , aga viinaraha ei anna ! " Toivonen olevat mühatanud : " Selle eest ei saa õlutki ! " , kuid raha tasku pistnud ja ruttu uksest välja läinud . Kell hakkas juba kaksteist saama , kui õemees lõpuks reega väravasse sõitis . Therese kobis toolilt maha , nähes , et Ärts hobust ohjepidi väravas kasvava pihlaka külge seob , ja komberdas tagatuppa uut kleiti selga tõmbama . Ärts koputas kojas ja sisenes , ootamata vastust . " Noh , kas hakkame minema ! " olid ta esimesed sõnad . " Kohe , kohe , " ütles Therese teisest toast eesriide tagant . Ta murdis lillepotist paar asparaagusevart ja võttis televiisori alt kapist paar jõuluküünalt . Jõulupühadeni on veel mitu päeva aega , kuid Therese tahtis juba täna küünlaid Hindreku haual põlema panna . Jõulude ajal ta niikuinii surnuaiale ega kirikusse ei lähe . Ei taha minna . Ta ei taha inimeste hulka minna , sest kõik inimesed vaatavad siis teda ja räägivad temast sosistades . Nad ei räägi küll halba , kuid sellegipoolest vältis Therese rahvakogunemisi , nii oli elu rahulikum . " Tuba on sul ikka soe ? " küsis Ärts . " On soe küll , " ütles Therese ja tuli eesriide tagant välja rebasenahast kraega omaõmmeldud talvemantel seljas . " Tere . Eks sa istu ka ... Toad on soojad , aga võiksid soojemad olla . Põrandad lasevad tuult läbi . " " Mis seal imestada , maja on tehtud kõrge vundamendi peale , " vastas Ärts . Therese komberdas temast mööda köögikapi juurde , avas selle uksed ja võttis madalamalt riiulilt asunikuse viinapudeli . " Tee lahti , vala endale ! Täna sai ju kaks aastat Hindreku mullale andmisest . " " Ah jaa . Või nii ! Eks ma tema mälestuseks võtan küll ühe tipsu . " Ärts avas püstijalu pudeli ja valas endale veerand klaasi viina , mille ka kohe ära jõi . " Olgu muld talle kerge ! " " Aitüma ! " vastas Therese . " Lähme nüüd ! " Nad astusid õue , suur tugev kortsulise laubaga mees ja väike kõverik naisterahvas . Mees läks aeglaselt , et Theresega sammu pidada . Nad läksid läbi eeskoja , mis oli peaaegu laest maani küttepuid täis laotud . Need olid Arkadi lõhutud puud , aga naaber oli need sisse tassinud , et oleksid koldele ligidal . Therese võttis kojast puuhunnikult kuuseoksad , mis ta oli surnuaia jaoks varunud . Siis nad jõudsid teeni . Ärts päästis ohjad pihlaka küljest lahti , Therese ronis omal jõul kanakorvi , toetus vastu seljatuge . Istme all oli mitu sületäit heinu , istuda oli pehme ja mugav . Ärts viskas naisele tekiotsa peale ja keeras hobuse teele . " Ma ootasin sind akna juures terve hommikupoole , mõtlesin , et kas ikka tuled või ei , " rääkis Therese . " Kuhu ma pidin siis jääma , " vastas Ärts , süüdates odava sigareti . " Räägi , mis ka muidu uuemat on . " " Mis uuemat seal või midagi . Kõik vanaviisi . Kolhoosi kartuli on külm ära võtnud . Kõik paakas . Nüüd veetakse sigadele . " " Ah nii ! " " Mis seal imestada . Kuhje ei kontrollitud mitte üks kord . Nii kuidas sügisel kinni aeti , nii jäidki . Vana agronoom kontrollis kartulikuhje ikka üle päeva kogu talve jooksul ... " " Aga uus ? " " See ei teagi , kus kartulikuhjad asuvad . Ja see ei huvitagi teda . " " Noh , mis sa oskad kosta ! " Nüüd oli siis kolhoosi kartulitega juhtunud niisugune õnnetus . Hobune tegi metsa vahel head sörki . Surnuaiani jäi veel kolm ja pool kilomeetrit . Theresele tuli meelde , et Hindrek oli kõva hobustega kantseldaja . Neil oli metsavahikoha peal kord isegi kaks hobust , üks oli riigi oma , teise nad ostsid ise . Kui nüüd jälgida nende hobuste elulugu läbi aastate , siis lõpp oli neil mõlemal ühesugune : jäid vanaks ja sattusid karusloomakasvatusse hõberebaste kätte . Therese ohkas . Aga kui nad Hindrekuga koos hakkasid elama , siis kinkis Therese isa tütrele lehma ja aastase sea . Siga oldi kodus juba põrsast peale niisuguse kavatsusega kasvatatud , et sest loomast saab Therese kaasavarasiga . Hindrek söötis seda siga ja teisi sigu , mis nad pidasid , alati ise . Theresel polnud raskeid seasöögiämbreid tarvis ubida . Ja seakünagi oli alati terve . Ning lambaid pidasid nad . Karjamaad olid küll viletsad . Hindrek ketitas kõiki loomi , hobuseid , lehmi ja lambaid kaugel-kaugel metsalagendikul . Hobune jooksis mäest alla orgu . Oru põhjas asus oja . Therese haaras kätega kanakorvi küljest kinni . Hobune jäi oja ette seisma . " Noh , mis sa vahid siin ! " nõõtas Ärts hobust ja nähvas teda ohjaharuga . Kuid loom ei liikunud paigast . Therese vaatas üle ree ääre teele . Oja oli väga lai . Vesi oli millegipärast jää peale tunginud ja külmade ilmadega uuesti jäätunud , ning nüüd oli oja pind sile nagu peegel . Hobune ei tahtnud sellele astuda . " Mis sa vigurdad , Näkk ! " karjus Ärts hobusele . Kuid hobune hakkas selle asemel , et edasi minna , rege hoopis tagasi lükkama . Ta libises ja keeras nii enda kui ree põigiti teele . " Noo küll on kurat lahti ! " ütles Ärts ja tõstis jalad reelt maha ning tõusis püsti . Ta võttis hobusel suukõrvast kinni ja tiris rakendi jälle otse teele . Siis tahtis hobusel suukõrvast kinni hoides üle jää minna . Kuid hobune ajas end tagumistele jalgadele püsti ja ei teinud peremehe kutset mõistmagi . " On alles kuradi loom ! " vihastus Ärts . " Loom on libedas . Kardab jääd , " hõikas Therese . " Muidugi . Mis mina siis räägin . Pole tal raudu all ega midagi . " " Siit pole keegi enne läbi sõitnud . Näkk kardab , et vajub jäässe ja murrab jalad , " seletas Therese . " Sa mine jalgsi ees , tee jäljed ette , siis hobune saab aru , et asi nii hull ei olegi . " Ärts kõndis üle oja , tegi jäljed ette . Siis tuli tagasi , hüppas rekke ja andis hobusele ohje tunda . Kuid vastupidi inimeste ootustele läks Näkk ähmi täis , ei teinud sammugi ettepoole ja keeras ree jälle viltu teele . Ning veel nii järsult , et aisad raksusid . " Võib-olla saab kusagilt kõrvalt üle ! " arvas Ärts , ise näost punane , kuid võttis sõnad sisimas vist kohe tagasi , sest oja kaldad olid järsud ja kivised . Hobune oli selle aja jooksul reeotsa teel juba kodu poole keeranud ja tahtis minema söösta . Ärts hoidis teda vägisi kinni ja püüdis hobust taas ümber pöörata , peaga surnuaia poole . " Noh , küll on saatananahk ! " kirus ta ja tuli jälle reelt maha . Ta võttis ohjad tugevamini pihku ja hakkas hobust peksma . Hobusel jooksid värinad mööda keha igasse külge laiali , ta lõdises , hirnahtas ja ajas end nii püsti , et pidi peaaegu selili lendama . Poleks tal raudu suus olnud , oleks ta end ammu juba Ärtsi käest lahti rebinud . " Ära tee ! " keelas Therese . " Või lase mind vähemalt ree pealt maha ! " Kuid ega Ärts olnudki loomapiinaja . Ta hoidis ohje kõvasti pingul ja küsis : " Mis me nüüd teeme ? " Therese tundis hobuseid ja teadis , et kui loom kord keeldub , siis ta ka keeldub , ei siin aita mingi vigur . Hobune oli rautamata ja kartis jääd , küllap tal oli mõni kurb kogemus oma elust , sest hobustel on hea mälu . Vast oli ta kunagi rängalt kukkunud . Sest kui rautamata hobune jääle kukub , siis niisama lihtsalt ta end enam püsti ei aja . Therese ei osanud Ärtsile midagi vastata . On alles hobune ! Oleks siin jääd terve meri , siis teine asi ! Aga ainult riba on ! Naeruväärt riba ! Ning surnuaed on juba nii ligidal . Hindrek ka juba nii ligidal . Mis siis , kui tema , Therese , ära sureb ja teda Ärtsi rautamata hobusega surnuaiale tahetakse viia ja Näkk ka siis üle jää ei lähe ? " Ei mina tea , mis siis saab ! " kostis Therese nördinud hääl vaikses metsases orupõhjas . " Ei mina tea ... " " Küll on sant lugu , " kirus Ärts . " Küll on sant lugu ! " Ta näis veidi aega millestki mõtlevat , siis istus alistunult rekke , keeras hobuse ringi . Hobune hakkas kohe närviliselt kodu poole jooksma . Sellega oli otsus vastu võetud . Therese mõtles , et ammu pole sadanud värsket lund , mis oleks jää kinni võinud katta . Talle meenus Hindrekust jälle midagi head . Hindrek pani ta jalgratta pakiraamile istuma ja käskis sadulast kinni hoida ning sõidutas ta küla kiigeplatsile , kus noored palli mängisid ja kiikusid . Therese oli siis kuueteistkümneaastane . Kes teine oleks teda sinna noorte hulka vaevunud viima . Hindrek tõstis tüdruku kiigeplatsiäärsele kiviaiale ja Therese istus seal laial paelahmakal nii kaua , kuni Hindrekul kiikumisest ja pallimängust isu täis sai . Siis oli juba pime . Hindrek tõstis Therese taas pakiraamile ja sõitis koju . Nii õnnestus Theresel kõigist noorte tolleaegsetest üritusist , vähemalt kaudseltki , osa võtta . Leidus inimene , kes ei teinud Therese invaliidsusest probleemi . Sellepärast ei tekkinud Therese hinges ka alaväärsuseheietusi , mis elu oleksid mürgitanud . Näkk tegi head sõitu ja peagi oldi Therese maja väravas . " Oleme kohal , " ütles Ärts . " Kas tuled sisse ka ? " küsis Therese . " Eks ma tule , kui kutsud . " Mees sidus hobuse pihlaka külge ja kõndis Therese kõrval majja . Therese võttis palitu seljast , Ärts istus . Therese pakkus talle jälle viina . " Võib-olla tahad süüa ka ? " küsis Therese . " Võiks ju tõesti midagi hamba alla . Ega ma seda küll ära teeninud ole . " " Ma panen tule pliidi alla , teen sulle kartuleid ja sousti ja praen liha . Ise tahan ka süüa . " Veidikese aja pärast ütles Ärts : " Vast jõululaupäeva õhtuks tuleb värsket lund , siis proovime uuesti . Eks ole ! " " Ei ma enam nüüd enne lähe kui suvel . Siis vennapoeg võib-olla viib mu mootorrattaga korraks kohale . " Üle tunni aja istus Ärts oma naiseõe juures . Selle aja jooksul anti talle süüa ja juua , ja ta sai küllalt arutada Theresega külarahva elu ja kombeid . Kui ta viimaks lahkus , jäi Therese üksinda akna juurde istuma . Ta võttis käekotist küünla , mis oli Hindreku haual põletamiseks määratud , ja süütas selle nüüd köögilaual . Hakkaski juba pimenema ja toas oli paras videvik . Kui see küünal ei saanud põleda Hindreku haual , siis las põleb siin köögilaualgi , mille taga mees nii tihti viina võttis või sõpradega kaarte mängis , mõtles Therese ja vahtis küünlatulle . Ta mälestas Hindrekut . Kui Therese mehele hauaplaati tellis , siis sugulased soovitasid plaadile mõnda salmi ka peale kirjutada . Kuid ükski salm ega värsirida ei meeldinud Theresele . Sest mida oleksid ütelnud sõnad " Mina tean , et mu Lunastaja elab " Hindreku kohta . Hindrek ei vajanud mingit lunastajat . Kui tal oligi patte , siis las oli . Milleks neid lunastada ? Ja mis või kes olekski Hindrek ilma pattudeta ? Mitte keegi . Peaaegu tühi koht . Või lause " Olgu muld sulle kergem , kui oli elu " . Mis andmed oleksid ses lauses olnud Hindreku kohta ? Kas tema elu raske oli ? Kas on linnu elu oksal raske ? Niisugused sõnad haual oleksid lausa naeruvääristanud meest . Või " Õndsad on need , kes puhtad südamest , sest nemad peavad jumalat nägema " . Aga milleks Hindrekule jumala nägemine ? Milleks talle õndsus ? Ja kelle süda on üldse puhas ? Minu süda on puhas , tunnistas Therese eneselegi ootamatult . Therese jättis küünla lauale põlema , ise aga süütas elektri ja komberdas õmblusmasina taha . Õmblusmasinal oli Emilje Tõldsepa tütre kleit . See oli juba traageldatud , vaja veel kokku õmmelda . Tõldsepa Emilje tütar Ida oli Therese üks ustavamaid kundesid . Ida lasi enesele ikka viis-kuus kleiti aastas teha . Kuhu ta muidu ikka selle raha pidi panema ? Ida oli vanatüdruk , elas koos emaga , emagi käis veel tööl , oli mullikatalitaja . Ida oli farmis öövaht . Varsti hakkas toas kostma mahe õmblusmasinavurin . Therese pani ka raadio mängima . See oli käeulatuses . Raadiost kostis orelimuusikat . Pealinnas oli parajasti orelimuusikafestival . " Mis te arvate , kas täna on lennuilm ? " küsis naine tagasihoidlikult . " Kas ma äratasin teid üles ? Te magasite ? " Adolf ei osanud midagi vastata . Ta ei teadnud , kas õues on lennuilm või ei . Tema polnud lennukiga veel kordagi sõitnud . Kord siiski sõitis . Lennuki tiiva peal , mööda maanteed , kui väetisekülvamise lennuki lendurile põldusid tutvustas . Kuulus see ülesanne ju tema kui kolhoosi agronoomi kompetentsi . Praegu ei töötanud Adolf enam agronoomina , hariduse puudumise tõttu oli ta lahti lastud . Ja nüüd töötas Adolf arveametnikuna , viimased kuus aastat . Adolf vaatas küsija poole – kes osutus nooreks kuklasse keeratud juustega ilusaks naiseks . Naisel olid põsed punased , ei tea , kas ta tõusis ka just magamast või oli tal tervis lihtsalt hea . Naisel oli seljas soe villane kampsun . Naine oli hästi päevitunud , ainult tema parema käe ühe sõrme ümber oli valge võru : ilmselt oli naine alles hiljuti sõrmuse ära peitnud , et näida vallalisena . Adolfi sõrmus istus see-eest kindlalt sõrmes , see oli sinna kahekümne kaheksa abieluaasta jooksul lausa sisse kasvanud . Naisel olid pisut pilus silmad ja tema ripsmed olid värvitud . Adolf ei osanud naisele midagi vastata , maigutas vaid suud . Ta oli just pikaliiniautobussi mugaval istmel üles ärganud . " Magage edasi ! " ütles naine . " Ma ei taha enam magada , " tegi Adolf suu viimaks lahti . " Kas te olete üldse lennukiga sõitnud ? " küsis naine . " Ei ole . Olen küll . Käisin lennukiga Moskvas ekskursioonil . Mina , nagu kõik teisedki inimesed , kardan õhuauke , " venitas Adolf fraasi suust välja . Adolf arvas , et naine tahab temaga flirtida . Adolfi enese naine istus kusagil tagapool , selliselt , teineteisest lahku , oli kassiir neile piletid müünud . Hea , et üldse pileteid sai . Adolfi naine arvatavasti magas . Oli ta ju alatiselt väsinud tööinimene : kogu suve tegi põllundusbrigaadi liikmena kombaini järel põhukuhjasid . Kuhjategemine on jube raske töö . Millegipärast oleks Adolf veel tahtnud vestelda . " Ainult kas täna on lennuilm või ei , seda ma ei tea , " ütles ta eneselegi ootamatult avameelselt , kõva häälega . Naine puhkes naerma . " Ma küsisin teilt seda sellepärast , et ma saatsin lennuväljalt oma sugulasi lõunasse . Kui mina ära tulin , jäid nemad veel sinna . Reis lükati edasi , " rääkis naine . Adolf vaikis . " Aga miks teie linnas käisite ? " jätkas naine . " Ma käisin oma poega vaatamas , " ütles Adolf , tundes järsku häbi oma silmis . " Kas teate , mu poeg istub eeluurimisvanglas . " " Mis te räägite ! " ehmatas naine . " Jah , see on tõsi küll ! " vastas Adolf . Naine tema kõrval jäi ainiti enese ette vaatama . Võib-olla ta ei tahagi enam Adolfiga vestelda . Lips pigistas Adolfi kaela . Adolf lasi lipsusõlme lõdvemaks . Talle meenus poeg . Pojal oli pea paljaks aetud . Kes teda enam tunda tahab ! " Hommikul vara oli linnas ilus ilm . Aga lõuna ajaks tõmbus pilve , " ütles naine . " Võib-olla ma meeldin talle , " mõtles Adolf naisest kõrvalistmel . Adolf polnud juba ammu tundnud , kuidas meeldimine erkudele mõjub . Aga praegu ta arvas tundvat . Mees otsis meeleheitlikult kõneainet . " Võib-olla soovite kommi , " ütles ta viimaks ja tegi odava portfelli lukust lahti . Portfellis oli kalleid šokolaadikompvekke . Neid ostis Adolf ainult harukorral . Naine võttis meeleldi ühe kompveki . " Mu süda oleks rahul , kui ma kindlasti teaksin , et sugulased ikka täna välja sõita saavad . Vast ongi nad praegu juba õhus ? Mis te arvate ? ! " ütles naine . " Arvan , et nad juba lendavad , " vastas Adolf kahtlevalt . Ta elas seda raskelt üle , et millestki rääkida polnud . Kihutav autobuss lõikas paduvihmasse . Nähtavus oli kakskümmend viis-kolmkümmend meetrit . Mõlemad , Adolf ja naine , vaikisid . " Kui vana te võiksite olla ? " küsis naine järsku . " Arvan , et mitte üle neljakümne viie . " Adolf vaatas naise poole . Mehel oli millestki nagu kahju . Tegelikult oli ta viiskümmend seitse aastat vana . " Ma tean , te hakkate varsti väljuma , " ütles naine . " Kust te teate ? " küsis Adolf . " Te hoiate oma piletit kogu aeg näppude vahel , " vastas naine ja jätkas : " Väljas sajab vihma . Ma annan teile oma vihmavarju . Võtke , ärge ajage vastu ! " " Ma ei taha , " ütles Adolf . " Te saate märjaks . " " Ei saa . " " Saate küll ! " Adolf ei võtnud vihmavarju . " Veel on aega , " ütles ta . Tagantpoolt lähenes eesuksele Adolfi naine . " Noh , kas hakkame välja minema , " ütles Adolfi naine hoolitsevalt . Naine Adolfi kõrvalt silmitses Adolfi abikaasat tükk aega hindavalt . Adolfi naise pilk ei olnud mehe istmenaabri suhtes nii pealetükkiv . Viimane aga vaatas nüüd pikalt aknast välja , vihmast nõretavale maanteele . Alles siis kui Adolf hakkas tema kõrvalt tõusma , ütles naine : " Võtke vihmavari , vihma sajab ! " Adolf oli kahevahel . Kole oli tõesti hubasest bussist vihmavalangusse astuda . Siis pöördus naine Adolfi abikaasa poole . " Võtke teie mu vihmavari . Võtke palun ! " Kuid ka Adolfi abikaasa ei võtnud pakutud eset vastu . Nii nad astusidki , kui buss metsa vahel inimtühjal teeristil peatus , katmatuna vihma kätte . Adolf , tundes kindlat asfalti jalge all , vaatas kohe selle bussiakna poole , mille taga naine pidi istuma . Seal ta tõepoolest istuski , kurvailmeline , nina vastu klaasi surutud , ja üle tema näo veeresid suured vihmapisarad . Ainult ta ei vaadanud nüüd enam üldse Adolfi . Aabrami nimi oli Aabram , kuigi ta polnud juut . Aga ta tegeles või õigemini oli tegelnud kirjandusega , ja kirjanduses oli Aabramil varjunimi . Novembrikuu õhtul istus ta köögis laua ääres . Laual olid paberid ja pliiatsid . Aabram oli söönud suppi . Supp oli rasvane olnud . Kõik ülejäänud perekonnaliikmed juba magasid . Aabram oli oma eluaja jooksul kirjutanud kaks romaani . Esimese romaani kirjutas ta kahekümne kuue aastaselt . Enne seda polnud ta midagi kirjutanud . Peale treeningupäeviku . Treeningupäevikut pidas Aabram kaks aastat . Enne vabariigi meistrivõistlusi jättis Aabram spordi katki ja treeningupäeviku pidamise maha . Süda oli läbi . Aabram sõitis treeninglaagrist koju . Siis ta töötas aasta rajooni põllumajanduse valitsuses . Hiljem jäi jälle haigeks , oli sanatooriumis . Sanatooriumis kirjutaski ta oma esimese romaani . Aega võttis see kaheksateist päeva . Siis lasti Aabram koju , sest tervis oli tal võrdlemisi korras . Aabrami esimene romaan sai meeletu menu osaliseks . See oli eksperimentaalne romaan , sest Aabramil ei olnud mitte mingisuguseid romaanikirjutamise kogemusi . Kaheksateistkümne päeva jooksul pani ta järjekorras paberile kõik , mis pähe tuli . Romaani nimeks oligi " Kaheksateistkümne päeva mõtted " . Praegu on romaan lugejate poolt täielikult unustatud . Oma järgmist romaani kirjutas Aabram kuus aastat ja nüüd oli see valmis . Romaanis oli üheksasada kaheksakümmend lehekülge . Aabram võttis esimesed kümme-viisteist lehekülge ja viskas pliidi alla tulle . Laud oli pliidi kõrval . Peab kohe ütlema , et kirjeldatav sündmus leidis aset maal , Aabrami vanemate talus , mitte linnas . Linnas oli Aabramil kui meistersportlasel keskkütte ja gaasiga korter . Siis võttis Aabram järgmised kümme-viisteist lehekülge ja viskas needki tulle . Vahepeal sõi õuna ja mõtles . Kell oli kolmveerand kaksteist . Romaan ei meeldinud Aabramile . Romaani peategelane oli lontrus . Kogu romaani vältel püüdis Aabram seda lugejate eest varjata , kuid mõistis nüüd , et asjata . Parandada aga ei andnud enam midagi . See oli lausa kuritegu , varjata lontrust . Ja niisugusel inimesel oli veel puhas naine , kelle juures ta , peategelane , kaitset leidis . Ja peategelase sõbrad olid samuti lontrused . Üks neist oli nõrk , elumuredest näritud südamega vana mees , teine oli noor jultunud karjerist , igati valesti elaja . Kuid see valesti elamine just aitaski sel noorel elus kanda kinnitada . Siis oli seal romaanis veel üks kõrvaltegelane , elukutselt kunstnik , kes oli samuti lontrus . Romaani lõpuni ei juhtunud nende lontrustega midagi , nad elasid imekenasti oma elu ja oskasid oma pattusid varjata . Ei teinud nad mehiseid tegusid ega olnud kellelegi eeskujuks . Aabram teadis , et see on väga hea romaan . Selle pealkiri oli " Väike draama ühes vaatuses " . Aga tegelikult polnud ses romaanis mingit draamat . Ei lugejate ega peategelaste jaoks . Kui elus taolist esineb , siis on see draama . Aga elus ei oska seda keegi näha . Või ei taha näha . Või ei viitsi . Jah – see oli väsinud inimese romaan . Aabram pidi olema hirmus väsinud , kui ta sellise romaani kirjutas . Ega ta kehakaal ilmaasjata olnud viimastel aastatel langenud üheksakümnelt kilolt seitsmekümne viiele . Kuid ega kehakaalus ole asi . Öö oli vaikne ja ilus . Aabramil oli hea istuda soojas köögis . Keskmiselt iga kolme minuti tagant loopis ta pataka täiskirjutatud paberit tulle . Tuli oli arusaaja ja hävitas romaani . Kõik lontrused surid tules ja tuhastusid . See tuhk loobitakse päevade pärast peenramaale . Ühest tüdrukust oli ses romaanis ka juttu . Kuid see tüdruk oli juba surnud , teda ainult meenutati . Tüdrukul oli samuti pahesid , kuid tema oleks võinud kellelegi veel eeskujukski olla . See tüdruk oli ka nõrk , kuid tema oli kõikemõistja . Ta oli kaua haige olnud ja romaanis kujutatud elu alguseks juba väärikalt maha maetud . Tuli ei saanud tema peale enam mõjuda . Ta oli omas tules juba läbi põlenud . Kuid kõige tähtsam , Aabram oli talle ammu andestanud . Aabrami jaoks polnud sel tüdrukul mingeid vigu . Ja Aabram mõtles , et ta peab andestama ka kõikidele teistele lontrustele . Üheksasada kaheksakümmend lehekülge oli ta romaani kirjutanud , kuid lehekülgi jäi ikka veel väheseks , et nendele lontrustele andestada . Ja ometi oli ta nad kõik lihtsalt välja mõelnud . Ning patakas pabereid lendas tulle . Aabram oli rahulik . Ja oli veel üks asjaolu , mis Aabrami rahulikuks tegi . Tema kirjanikukarjäärile tuli nüüd lõpp . Las kirjutavad teised . Aabram otsustas : tema ei kirjuta enam ridagi . Tal on töökoht , raha tal on . Ta saab niigi elatud . Ta peab nii saama elatud , et talle kirjutamise mõtegi enam kunagi pähe ei torka . Ta peab jagu saama tungivast soovist kirjutada , mis temas välja kujunenud oli . Ta on ise süüdi , et üldse kirjutama hakkas . Ta tahtis kõike elus proovida , ja nõnda oli ta ka kirjutamist proovinud . Ning nii nagu kõik muugi , oli ka kirjutamine Aabramil võrdlemisi ilusasti õnnestunud . Ta oli selle vähemalt enda jaoks kindlaks teinud . Seda enam võib ta nüüd kätteõpitust loobuda . Ja iga tulle heidetud patakas paberit vabastas Aabrami nagu mingist ebakohasest koormast . Ja üha rohkem rõõmu tungis tema hinge . Nüüd läheb Aabram rändama . Ta proovib jälle midagi uut . Kuid köhahoog tuli talle peale . Ta köhis summutatult , ja hiljem , köhahoo järel , sülitas mitu korda tulle . Hingeõhk läks vaevaliselt läbi kopsude . See polnud Aabramile mingi uudis . Aabram oli elanud korraliku elu . Ta polnud kedagi petnud , ta ei suitsetanud ega joonud , kuigi viimased asjad olid talle tuttavad . Aga milleks seda siinkohal meenutada . Pealegi oli Aabram veel üksik , ta polnud jõudnud naist võtta , kuigi mõnigi naine meeldis talle . Aabram teadis , kes või mis ta on . Köhahoog tuli jälle , kuid ta ei pööranud sellele tähelepanu . Tulle lendasid neljasajas kuni neljasaja kuueteistkümnes lehekülg . See oli tükk draamat , tükk draamat raamatus . Elus ei märka seda keegi . Kui raamat sai tuhaks ja Aabram end välja magas , tuli hommik . Ning Aabram läks tõepoolest rändama . Ta sõitis Rostovi kaudu rongiga Bakuusse ja Bakuust aurikuga üle Kaspia mere Krasnovodskisse . Aga Krasnovodskis ühines ta kasahhidega ja läks nende autodel kõrbesse . Autod olid tühjad , sest pagas oli turule jäetud , Aabram kükitas autokastis ja vahtis lõputuid liivaväljasid , ja ta oli niisama õnnelik kui siis , mil oma romaane kirjutas . Ta meenutas veel kord nende pealkirju : " Kaheksateistkümne päeva mõtted " , " Väike draama ühes vaatuses " . Juba pealkirjad üksi olid midagi väärt ! Saabus kevad ja lumi läks maast ära . Ojades voolas vesi . Päike paistis . Klopsiti kokku linnupuure , lasti kase- ja vahtramahla . Lammastel olid talled , lehmadel vasikad . Kuked laulsid valjemini kui tavaliselt . Ühes peres hakkasid mõned kanad loksuma . Üks umbaher lehm viidi autoga Tallinna tapamajja . Heinad olid seal peres otsas . Kasvava mullika jaoks veel jätkus . Teisest perest saadeti tapamajja vana siga . See lükati autokasti , poordid pandi kinni . Lehm seisis kogu tee Tallinna püsti , vaatas üle kabiinikatuste tuulele vastu ; siga istus tagumistel jalgadel , seista ta ei saanud – raske kere pani lühikesed nõrgad jalad tudisema . Siga nägi veokastist läbi madalal asetseva võretatud akna kabiini sisemusse , kuid kabiini sisemust ta üldse vaadata ei tahtnud . Autojuht , kes loomi vedas , tegi oma reisi ära . Õhtuks oli ta jälle kodus . Tal oli kena maja , kolhoosi ehitatud . Autojuhil oli ka noor naine . Loomi käis mees tihti linna viimas , oma ametisoleku aja jooksul oli ta juba üle saja reisi teinud . Kordagi polnud avariid juhtunud . Autojuhil oli ka oma auto . Ja külgkorviga mootorratas . Vabal ajal sõitis ta vahel mootorrattaga , vahel oma autoga . Rohkem kasutas sõiduautot siiski naine . Mees sõitis rohkem mootorrattaga . Aga pikemaid otsi tegid nad muidugi koos , ja autoga . Ka Karpaatides käisid nad autoga . Autoaknast filmisid nad ilusaid Karpaatia vaateid , sest neil oli filmiaparaat – kinokaamera . Nüüd oli mõnikord nii hea vaadata paiku , kus kunagi oldud . Öösel sadas vihma . Aga tuba oli köetud ja soe . Põrandal vedelesid lapse mänguasjad : revolver , mille laps ise oli teinud , ja granaat , samuti omatehtud . Laps oli õppinud juba käsitsema haamrit ja tange . Aknalaual seisid suured raamatu- ja ajakirjavirnad . Laps magas . Vatiteki all . Karu oli tal kaisus . Karu , keda ta armastas . Kui last kodus polnud , istus karu kapinurgal , nööpsilmad ei pilkunud . Ja ei tea , mis ta mõtles – see karu . Lapse isa ja ema saagisid puid . Puukuuris , kuhu pääses otse eeskojast . Sinna oli mees tassinud haavanotte ja kasepuid . Kahemehesaag oli terav , saagimine edenes . Nad saagisid pooleks nii mõnegi puu . Siis neile aitas . Nad tulid tuppa . Mees istus köögilaua äärde . Tahtis veel süüa . Naine jõi teed . Hästi vaikne oli . Kuuldus ainult , kuidas vesi katuseräästast alla nirises . Järgmine päev pidi olema laupäev . Tööle polnud tarvis minna . Võis magada , magada . Päeval minna kinosse või loomaaeda . Nad heitsidki magama . Magasid . Mees ei näinud midagi unes , aeg-ajalt vaid ärkas , keeras teist külge , vaatas akna poole . Vihma sadas endiselt , õues oli veel pime . Ja nii kuni hommikuni , päike ei tulnudki välja . Naise unenäod olid ilusad ja head . Ta nägi unes , et on noor ja on koos mehega Prantsusmaal Pariisis . Laps oli neil siis ka juba olemas , unes viibis ta vanaema juures . Naine nägi unes , et hingab sisse Pariisi õhku , seistes koos mehega ühel väljakul laia vihmavarju all . Pariisi õhk oli rõske . Kuid ühtlasi ka värske ja puhas , justkui oleks meri olnud seal ligidal . Naine nägi und ja oli õnnelik , vaba , tal polnud kuhugi kiirustada , polnud vaja millegi pärast närveerida . Mees tõusis vara nagu ikka , läks kööki , suitsetas , sirvis raamatut . Naine magas kaua . Ärkas , lamas avasilmi . Unenägu haihtus . Üksnes mingi ebamäärane meenutus jäi mälu- ja südamesoppi . Naine mõtles pimendatud toas avasilmi suvest , mis möödunud . Kui hea oli põldudel päikese käes , keset lillelõhna . Keset hobumadaraid , nurmnelke , jumikaid ja äiatare , millel õõtsusid väikesed punase- ja rohelisekirjud liblikad , verikireslased . Põldude ääres aga kasvasid valgejalalised kased . " Edgar ! " hüüdis naine mehele . Ta oleks tahtnud mehele jutustada hommikusest tundmusest . Kuid mees oli läinud juba välja tänavale . Ta oli parajasti kalapoes ja ostis kammeljaid ning odavaid heeringaid . Hommikuti oli poes vähe rahvast . Ainult suurte pühade eel , kui inimesed võtsid vastu külalisi , olid poeuste taga enne avamist järjekorrad . Hiljem läks mees piimapoodi , ostis sealt piima , keefirit ja hapukoort , tagasiteel koju ostis veel kioskist ajalehe . Kui naine jälle meest kuulis , siis lõhkus see kuuris puid . Puulõhkumise kõma äratas naise täielikult . Ta tõusis , tõmbas kardinad eest . Hommik oli käes . Naine ringutas , pani raadio mängima . Päevauudised . Töövõitudest . Devalvatsioonist ja inflatsioonist välismaal . Naine lülitas raadio uuesti välja . Komistas poisi granaadile , mis põrandal . Kuid granaat ei lõhkenud . Väga hea , et ei lõhkenud . Aken avanes aeda . Maja oli mitmekorruseline . Nende korrus oli kõige alumine . Aias kasvasid vanad õunapuud , hooldamata marjapõõsad , tolknesid märjad pesunöörid . Kasteheinas läiklesid tilgad . Sirelite erkrohelised võsud ja lehed toetasid end otse vastu akna välisklaasi . Naine armastas aknast välja vaadata . Lähedal oli lennuväli , tihti võis näha maanduvaid ja õhku tõusvaid reisilennukeid . Kuid betoonrada muidugi näha ei olnud . See oli kaugemal , mitme-mitme elamukvartali ja raudtee taga . Vahel kostis tuppa manöövriveduri vile . Laps küsis siis ikka : mis see on ? Hea on olla laps , kui sind erutavad rongide viled , mõtles naine . Mõnikord kõndisid nad lapsega raudteetammile , vaatasid ronge , korjasid lilli – kogelejarohtu . Või kummelit arstirohuks . Naine laulis raudtee ääres : Väga huvitavate nimedega tänavad olid seal raudtee ääres . Tahma , Söe , Depoo , Ummiku , Pääsukese . Naisele tulid need jalutuskäigud praegu jälle meelde ja ta laulis eneselegi ootamatult : Viieteistkümnenda septembri õhtu . Preedik Sollmann istus maja trepil , vahtis taevasse , kus äsja oli lennanud haneparv . Puude okstel Preediku õuel laulsid kuldnokad . Suvel nad ei laulnud , siis oli neil muud tegemist , nüüd sügisel oli lindudele jälle nende laul meelde tulnud . Õhk oli vilu , võis oodata öökülma . Preediku naine oli just viinud kõrvitsad tuppa . Mingi imelik lõhn lõi Preedikule ninasse ja ta hakkas mõtlema , mis lõhn see on . See oli mingi tuttav , kuid juba ununenud lõhn . Preedik viskas minema kustunud suitsuotsa , et lõhna paremini kindlaks teha . Kuid lõhn ei taastunud enam ja Preedik läitis uue suitsu ning istus vaikides edasi . Ta mõtles homsest päevast . Homme tuli tal hakata kinnistest vagudest kartuleid võtma , sest hobust ei olnud tal õnnestunud saada . Kas oli niisugust asja enne juhtunud , et ta kinnisi vagusid võtab ? Jah , kakskümmend viis aastat tagasi võttis ta ka kinnisi vagusid . Või ei võtnud , nagu ei mäletagi hästi . Siis istus ta samuti kartulikoristamise eelõhtul trepil ja tõmbas suitsu . Muidugi oli ta siis palju noorem mees , oli neljakümne üheksa aastane . Ja sügis oli samuti ilus . Vili oli juba masindatud , teraviligi osaliselt külvatud , oras väljas . See oli esimene kolhoosisügis , Preedikul polnud enam hobust . Koos rakmete , vankrite ja reega oli ta hobuse ära viinud , ühistalli . Laut oli tühjaks jäänud . Ka kolm lehma ja lambad oli Preedik ära viinud kuhu vaja . Ning nüüd meenus Preedikule jälle lõhn , mis teda ennist erutas . Nii selgesti tundis nina seda lõhna , et Preedik sulges vaistlikult silmad , et miski poleks segamas mällu kerkivaid minevikupilte . Ja õieti polnudki mingeid pilte Preediku silme ette kerkimas . Preedik vaid mäletas , kuidas ta istus trepil , laut oli tema vastas , otse maja ees , lauda eesmised ja tagumised uksed olid mõlemad ristseliti lahti . Terve päeva oldi neist ustest sisse ja välja vooritud . Ikka hobustega , igal hobusel vanker taga , sisse mindi tühja vankriga tagumisest uksest , välja tuldi eesmisest uksest , vankril sõnnikukoorem peal . Sollmanni talus peeti sõnnikuvedamise talguid , peremees ise võttis ka osa . Kolmkümmend koormat veeti seekord laudast sõnnikut välja , järele ei jäänud kübetki . Sõnnik veeti ja laotati naabrimehe – samuti ühistatud – põllul rukkikõrrele ja taheti kohe teisel päeval sisse künda . Nii tühi kui tookord polnud Preedik Sollmanni laut veel kunagi olnud . Lauda põhi oli mullani puhtaks kraabitud . Laudas polnud enam sõnnikuhaisugi . Ja kui Preedik hilisõhtul trepil istet võttis , et väsinud liikmeid jahutada , siis olid lauda uksed ikka veel lahti , et laut tuulduks . Tuul tõi laudast Preedikule ninna külma värske mulla lõhna , see oli niivõrd enneolematu ja vapustav , et mees ei unustanud seda lõhna kaua aega . See oli justkui värskelt kaevatud haua lõhn . Enam ei meenutanud hoone Preedikule , et selles oli kunagi loomade kodu olnud . Preedik avas silmad . Seda lauta , mis värske haua järele lõhnas , polnud enam alles . See oli lagunenud ja vähehaaval ära köetud . Ning Preedik ei kahetsenudki , et see nii oli olnud . Taas meenunud lõhn tegi ta nooreks ja kurjaks . Ühtlasi oli lõhna meenumises ka nagu mingi Preediku enese elu lõpu eelteade . Isa oli meile külla tulnud . Ta tõi kaasa ühe angerja , mille oli püüdnud ahinguga maalahest . Isa ütles , et see on viimane angerjas maalahest , ta oli selle risti-rästi läbi käinud , vesi on madal ja kaladel pole kuhugi põgeneda . Naine hakkas mul mustikamoosi keetma ja kala praadima . Isa läks tuppa ja keeras televiisori lahti . Ma ei läinud teda segama . Ta käis harva meil ja ei tundnud minu käekäigu vastu suurt huvi . Alati , kui ta tuli , istus ta pimendatud tuppa ja vaatas televiisorit . Ta vaatas kõik saated järjest läbi , olid need siis uudised , dokumentaalfilmid , jalgpallireportaažid või kontserdid . Ta vaatas televiisorit , ootas , kuni teda sööma kutsutakse , sõi alati isukalt ja läks vastu õhtut jälle ära . Vahel jalutas ainult aias ringi , käed taskus , ilma et oleks midagi puudutanud . Tema pea oli juba täiesti hall . Kui ta asumiselt tuli , siis see polnud veel nii hall . Aga ta oli täie tervise juures , tal olid laiad õlad ja musklilised käed , ta töötas siiamaani ehitustel , ta oli töökas mees ja tema tööd hinnati . Tööd oli palju , alla mere äärde oli hakatud suvemaju ehitama , isa oligi nende kallal ametis . Kolhoosis polnud ta kunagi töötanud . Siis , kui ma sõjaväest tulin , elas ta üksi ja ei pidanud loomigi . Tal olid ainult mesipuud ja toa taga ojas pardid . Ta käis jahil , kui see lubatud oli , ja ostis naabritelt piima . Ta ootas mind sõjaväest , ja kui ma tulin , siis oli ta jälle lõbusas meeleolus ja me ajasime endises karjaköögis viina ja käisime sõpru kostitamas . Üks tema sõber oli kõvera kaelaga mees , kes varem oli pidanud metsavahikohta , nüüd oli aga pensionil , ja isa läkski viimaks tema juurde elama . See oli siis , kui ma naise võtsin . Isa oli neil päevil eriti lõbus , näis , nagu oleks ta mingist orjusest vabaks saanud . Me tahtsime naisega küll , et ta koju jääks , kuid ta ei jäänud . Ta ütles mulle : poeg , see kõik on nüüd sinu , ehkki ei tea kui kauaks . Ta andis meile raha , et saaksime üht-teist muretseda , me ostsime pesumasina , televiisori ja riidekraami . See kõvera kaelaga mees elas männimetsas . Läbi männimetsa lookles tee mere äärde . Alati , kui ma ämma pool käisin , põikasin ka isa poole sisse . Kõvera kaelaga mees oli vanapoiss . Ta sobis isaga hästi , nad olid koos koolis käinud ja koerust teinud . Neil olid suured avarad toad . Seinad olid tapeedita ja maja oli vaigulõhna täis nagu metski . Ma tundsin aukartust , kui sellesse majja astusin , see oli nagu mingi teine maailm , millest ma ei pidanud osa saama . Ja polnudki mul siin midagi teha . Mulle anti mõista , et mul on oma elu ja küllalt aastaid , et ise kõige üle otsustada . Siiski olid mõlemad vanad rõõmsad , kui ma tulin , nad ei lasknud mind iial lõunat söömata ära ja andsid alati midagi ühes , kui ma koju minema hakkasin . Kõvera kaelaga mees käis ka ehitustel , kuigi mulle oli mõistatuseks , kuidas ta kõrgel tellingutel liigub : ta ei näinud peaaegu sugugi ette , ta nägi ainult seda , mis oli ta kõrval või selja taga . Aga nii nad elasid . Neil oli suur hundikoer , see oli kartulipõllul ketis , ja hagijas , kellega käidi linnujahil . Kõvera kaelaga mees oli osav püssilaskja , mets ja jaht olid ainukesed alad , kus ta pea jagas , muidu ei peetud temast lugu . Aga isa tundis teda ilmselt paremini kui mina . Pliidi all praksusid puuhalud . Naine ütles , et ma tuld valvaksin , ja läks ise õue lehmakelli kuulama . Paotasin tagumise toa ust , isa istus endiselt televiisori ees , nägin teda profiilis : tal oli esiletükkiv lõug ja kõrge otsmik , ta vaatas tähelepanelikult ekraanile . Ma tahtsin küsida , millest ta mõtleb , aga ei julgenud . Kui olin laps , ei võtnud isa mu kasvatamisest üldse osa , vaikis alati , kui ma pahandusi tegin , kuid selle peale vaatamata kartsin ma teda . Tema vaikimises oli midagi enamat kui karistus . Ta andis nagu mõista , et ma pean ise oma süüst aru saama , et ma pean end ise kasvatama , ja ta jättis mulle alati küllaldaselt aega , et ma võiksin oma kuritegudest järeldusi teha . Aga et ma ei osanud mingeid järeldusi teha , seda ta ei mõistnud . Ma ei osanud praegugi neid teha . Oleksin heameelega ta endale appi kutsunud , kuid ma ei osanud ka seda . Ma ei teadnud , kuidas puudutada inimese hinges neid tähtsaid keeli , et sind kuulama hakataks ja lõpuni kuulataks ja siis nõu antaks või kaastunnet avaldataks . Teadsin , isa hinges olid sellised keeled olemas , kuid need olid minust puutumata , olid nii sügaval , et sinna ei pääsenud niisama lihtsalt ligi , selleks pidin ma kui inimene midagi enamat olema . Ma olin oma südamega ikka üksi olnud , minu südant polnud miski mõjutanud , võib-olla polnud ma veel kohtunud inimestega , kes minu südant oleksid võinud vormida . Võib-olla isa ootas , et mu südant miski liigutab ja siis tulen ma tema juurde , kui südamel on juba kindel vorm ja mõtetes selgus . Ma tundusin endale väga tühisena , mulle näis , et olen argpüks , et minust ollakse kavalamad ja minu eest varjatakse elu tõelist olemust . Kuigi viimasel ajal mõtlesin niimoodi vähem : mul oli perekond , mul oli positsioon , mis sest et nigel , ikkagi positsioon , ja mind ei saanud enam kergesti alavääristada . Aga ma olin aru saanud , et mitte kõik inimesed pole sarnased , osa inimesi on eriskummalised ; osa inimesi on eriskummalised just oma vaikimise tõttu ja selle tõttu , et neil on arusaamad , mis lubavad neil vahelesegamatult vaikida . Sulgesin taas ukse ja siis ütles naine , et kutsuksin isa sööma . Isa lülitas sõnakuulelikult televiisori välja ja tuli kööki , kus laud oli juba kaetud . Me sõime ja rääkisime tähtsusetutest asjadest . Igaüks kummardus oma taldriku kohale ja nohises omaette . Pärast läks isa ära . Saatsin teda väravani . Ta pani mulle käe hetkeks õlale ja küsis , kuidas ma elan . Ta ütles , et nagu näha , saan ma naisega ikka endiselt hästi läbi , ja küsis , kas meil peret ei hakka varsti ka tulema . Ja ma ütlesin , et hakkab . See oli kogu me jutt . Isa läks ega vaadanud enam tagasi . Kella kuue paiku õhtul ronis Mati Teras pööningule ja pistis pea varem valmispandud silmusesse . Sugulased märkasid Mati puudumist kolme minuti pärast . Teda hakati otsima ja ta leiti . Poonu päästmisel olid aga purjus piduliste käed kobad ja Mati lõtv raske pea kolksatas vastu kivist korstnajalga . Mati otsaesisele kerkis lilla muhk . Teadvusele Mati ei tulnud . Üks sugulastest istus Žiguli-Luxi ja haige sõidutati jaoskonnaarsti juurde . Mati oli sugulaste hulgas kõige hädavareslikum . Praegune poomine oli tal juba kolmas enesetapukatse . Mati Teras töötas pimedate ühingus transporditöölisena . Tal polnud korterit . Ta oli vanapoiss , vaatas kõõrdi ja sooled käisid tal kubemesse . Kuid sugulaste traditsioonilisele kokkutulekule kutsuti teda ikkagi , sest eks olnud temagi laiavõralise sugupuu oksaraokene . Autos ärkas Mati üles . Ta katsus kaela , mis oli marraskil , ja muhku otsmikul . " Kusti , " ütles Mati autojuhile , " mis kuradi päralt te mu maha võtsite ? Eks ole see mu oma asi , mis ma oma eluga teen . Teile ega sulle pole mu elu vajalik . Mis kuradi haletsejaid te mängite ? Eks lasknud mul rippuda . " " Ah sa oled ellu ärganud . Mina aga sõidan arsti juurde , " reageeris autojuht . " Pole vaja sõita . Jäta auto seisu . Lähme välja värske õhu kätte . " Kohas , kus nad sõidukist väljusid , oli tolmunud õitsev sirelihekk tee ääres . Taamal järv . Mati murdis sirelioksa ja hakkas õitest õnne otsima . Varsti leidis ta õnnetu õie . Ja viskas sirelioksa minema . Kusti jälgis teda huviga . " Aga arsti juurde võiksime sellegipärast sõita , ta on mu tuttav . " " Kas sa siis tagasi ei tahagi sõita ? " küsis Mati . " Tahan küll . Aga sina arvatavasti ei taha . " " Ei taha jah . Parema meelega istun siin bussi ja sõidan linna . Pea on ka nagu kainem . " Kusti otsis taskust viierublalise ja ulatas Matile . " Võta . Sõidurahaks . " " Aitäh . Palju sa arstile minu läbivaatamise eest oleksid andnud ? Kah viis rubla . Eelmine kord Einar ja Liisu pakkusid arstile viis rubla , arst ei võtnud vastu . Hiljem kahetsesid , et kümnelist ei pakkunud . Jah , " ütles Mati , raha peenrahakotti pistes ja veidi naeratades , " eelmine kord sai arst hirmus vihaseks . Mitte sellepärast et talle raha vähe pakuti , aga sellepärast et mind üldse maha võeti . Ja ma ütlen sulle ka , Kusti , see on minu oma asi : elan ma või mitte . On mul õigus ? " " On . " " Tähendab , sul pole sellest sooja ega külma , kas ma olen üldse olemas või ei ole . On nii ? " " No kuule , Mati ... " " On nii , küsin ma . Sul on ju jumala ükstaskõik . Eks ! " " Ausalt öelda ... Kuule , lõppude lõpuks oled sa ju mu sugulane . " " Jah . Olen sinu ema onutütre poeg . Aga paljugi kes ma olen . Kui ma su ema onutütre poeg poleks , mis sa siis teeksid ... ? Ajaksid minuga siin juttu ? " " Kuule , kuhu sa nii ruttu lähed ? ... Pea kinni ! " " Lähen nende puude alla varju . " Mati istus kaskede alla hiliste ülaste keskele . " Sellepärast ajad minuga juttu , et sugulane oled . Selleks et minuga juttu ajada , pead tingimata minu sugulane või minu ülemus olema . Juhuslikult oled sa mõlemat . " " Kuule , ma ei ole su ülemus . Jäta see jutt , " rääkis Kusti seistes . Päike paistis talle näkku . " Alati , kui kokku saame , nimetad mind oma ülemuseks . " " Aga meie ühing ju allub kuidagimoodi sulle . " " Mitte mingit moodi ei allu , saa juba kord aru . " " Hea küll , otseselt ei allugi , aga kaudselt alluvad nii meie asutus kui ka mina ise sulle . Tead ju , elus on ikka nii : asutused alluvad üksteisele ja inimesed alluvad teineteisele . Teisiti see olla ei saakski . Muidu variseksid riigid kokku . " " No näed nüüd ! " " Ja kogu inimkonna olemasolu kaotaks oma sügavama mõtte , kui minusuguseid ei oleks ! " " Tead mis , mulle su ideestik ei meeldi ! Tule istu autosse ! " ütles Kusti , astudes ähvardavalt Mati poole . Mati taganes hirmunult tagumikul . " Ei , ma ei tule . Ma ei tule kuhugi . Mul on siingi hea . Sa ei tea , kui hea ! " " Jää siis pealegi . Teistele ütlen , et sõitsid bussiga linna . " " Ütle . " Kusti eemaldus . Mati laskus ülaste keskele selili . Ta vahtis taevasse , kus rändasid harvad pilved . Metsast kostis linnulaulu , järvelt kalade sulpsatusi . Mati vahtis pilvi ja talle tuli meelde luuletus , mille ta oli loonud kord ammu-ammu , kui kolas linnas ja jalgsi keskusest äärelinna surnuaiale jõudis . Siis oli talle nii imelikuna tundunud , et Bussisõit linna Matit praegu ei huvitanudki . Tal valutas pea , valutas kael . Mati oli nüüd valmis sülitama kõige peale , mis ennist ta hinge oli ahistanud , olemise vastikuks teinud . Praegu , kui ta istuks sealsamas laua taga , vaba ja põlgav , mitte arg ja häbenev , virutaks ta laua koos kokteilide ja sültidega ümber – ei midagi muud ! Ja lahkuks bravuurselt , hoides ja säilitades seejuures oma elu , oma uhkuse . Naljakas vaid , miks ei kiitnud Kusti Matile , kui kena on elu ja kuis elada tasub , nagu seda varem igaüks paljusõnaliselt , lobisevalt oli teinud . Miks ei selgitanud Kusti temale elumõtet ? Miks ? Ja milles oli elumõte ? Igaühel oli oma elumõte . Mati teadis : tema väärtus ei tõuse kellegi silmis , kui ta oma elu mõtte puudumist jutlustaks . Nii tark oli ta vähemalt . Sest küllap elavad paljud inimesed , vigasemad ja viletsamad kui tema , Mati , kindla põhimõtte järgi : elama lihtsalt peab ja kõik ! Tuleb lihtsalt elada , töötada , toituda , lõbutseda kui võimalik , nutta kui vaja , riietuda , kõnelda , sõnelda ... Mati uinus . Ta ärkas karjetest teisel pool järve . Vastaskalda juures karjus keegi uppuja appi . See oli hästi kaugel . Ometi kargas Mati püsti . Kuid tundis pead ringi käivat . Ta oli sunnitud istuma . " Appi ! Appi ! Aidake ! " kajas ta kõrvus . " Appi ! Appi ! " hakkas ta ka ise karjuma . Tema appihüüded summutasid täielikult vastaskaldalt kostva traagilise hääle . Ma olen olemas . Aga ma ei hüppa suurest rõõmust kellelegi kaela teatama , et ma olen olemas . Ja ma ei näe teisigi inimesi kelkimas selle tõsiasjaga , et nad on olemas . Pigem on see kahetsusväärne tõik . Mul on väikene tuba katusekambris . Eesriide taga nišis on mu kräsus linadega ja õhukese tekiga voodi . Varem kuulus see maja ühele kaupmehele , kel oli palju raha . Ta oli vist isegi miljonär . Ja ta igavles . Ta lasi maja valmis ehitada ja elas selles kaua aega ihuüksi . Väga kaua aega . Viimaks lõpetas ta elu enesetapuga . Kui palju kordi olen minagi alla trepikeerme haigutavasse sügavikku vahtinud . Aga mul pole julgust end üle käsipuude kukutada . Kuigi põhjusi oleks . Mul hakkab kahju endast . Ma armastan elu ja elukoomikat . Mulle tundub , et elu on ikka veel ees . Mulle tundub , et mu unistused kord ikka täituvad . Aga kui on pühad , siis maja tühjeneb . Elanikud sõidavad suvilatesse . Paraaduks all ei kolksu . Lift ei liigu . Mul avaneb nii palju võimalusi . Olen üksi . Ma võiksin kujutleda end miljonärina , keda närivad mured . Ma võib-olla vannitaksin naisi šampuses . Aga ma poleks õnnelik . Ma võib-olla sõidaksin luksusjahil ümbermaailmareisile . Aga mul hakkaks juba algsadama kail igav – ning ma ei sõidaks kuhugi . Ma jätaksin äriasjad laokile . Ma hülgaksin sõbrad , perekonna , keda ma armastan . Ma nutaksin . Meenutaksin lapsepõlve , kuidas ma peksa sain , kui pirne varastasin , kuidas mulle tuubiti prantsuse keelt pähe . Ma võiksin kujutada end heana ... kuid pettununa , väsinuna , tüdinuna , hüljatuna . Aga ma ei kujuta end sellisena . Mina olen hoopis midagi muud . Mul on sõbrad , kes mul külas käivad , ja ma joon nendega viina . Elektripliidil praen mina sealiha . Mina uurin india filosoofiat ja juutide ajalugu – kuigi teadmised neis valdkondades mind kuhugi välja ei vii ja mind elus millegagi ei aita . Ma olen hoopis teistsugune . Ma loodan , et midagi juhtub – võib-olla leiab mingi sündmus varsti aset . Sest ei või olla , et igavesti jääb nii nagu praegu . Elu peab muutuma paremaks . Inimesed , kes tahavad ära siit maailmast , kes kannatavad , riidlevad , peavad lõpuks rahunema . Neisse peab tulvama tänutunnet elu , saatuse vastu . Nad peavad hakkama armastama üksteist . Peavad andestama üksteisele vastastikused patud . Klaral ja Siegfriedil oli puhkus . Aga nad ei sõitnud kuhugi , sest oma toas oli vaja remonti teha . Ema toas oli remont juba tehtud . Isa oli möödunud aastal veel elus ja tegi seal remondi ära . Klara ja Siegfried värvisid lae , panid uue põrandakatte , kleepisid uue tapeedi . Viimasena , õhtu eel , värvisid nad aknaraamid . Aknad jäidki kogu ööks lahti . Klara ja Siegfried elasid neljandal korrusel . Nende aknasse paistis tükike taevastki . Õhtul nad nägid , et kuu oli ilmunud majade katuste kohale . Räbaldunud hõredad pilved ujusid kuu maa poole pööratud näo eest mööda . Kuu vaatas maa peale , ta näis elavana . Kuid tegelikult oli ta surnud . Temast ei olnud kohtumõistjat ega tunnistajat . Teda polnud nagu vajagi . Eriti linnas , kus tänavatel niikuinii põlesid öösiti laternad . Klarale tuli meelde , et kunagi oli ta armunud ühte kunstnikku . Kunstnik oli lubanud talle maalida ühe maali . Ühe ilusa maali . Kunstnik oli küsinud , mida Klara soovib pildil näha . Klaral polnud enam meeles , mida ta soovis . Tal polnud meeles , mis asi näis talle siis , palju aastaid tagasi , ilusana , ja ta ei mõistnud praegugi , mis asi talle ilus on . Nii ilus , et seda maalil oma toa seinal sooviks vaadelda . Ta arutas , mis asi paistab talle nüüd , mil tal oli väike lõõgastushetk , kaunina . Kujutluses lippasid mööda mitmed kujundid , kuid need tekitasid südames imelikul kombel häbi , mitte vaimustust . Ta teadis : uus tapeet on ilus , remonditud tuba on vahva , merevaigu värvi Žiguli on ilus , kuigi tal seda polnud ; ta teadis , et ilus on tema käekott , mis ripub kojanagis , et ilus on kokkupandav kallilt ostetud vihmavari selles käekotis . Ta teadis : ilusad on kaubamaja vitriinid – hiljuti oli ta neid imetlenud ; ilusad on ehted , mis seal vitriinides vaatamiseks välja pandud , kuid – miski pidi veel ilusam olema , miski pidi olema päris ilus , see kõige kaunim , mis lausa ahhetama võtab ja istukile lükkab . Kuid mis asi see on , ei osanud Klara enda rahustuseks öelda . Aga ometi teadis ta seda kunagi . Kindlasti teadis . Siegfried lamas selili kušetil , temal polnud peas üldse erilisi mõtteid . Praegu ta filosofeeriski kokkuvõtvalt : kui hea , et mõtteid pole . Ta elas lõpetatud , valmis maailmas . Heakskiidetud maailmas . Talle polnud midagi vaja . Ja ta tundis , et temagi pole kellelegi ega millelegi vajalik . Ta polnud iseeneselegi vajalik . Ta lihtsalt elas . Tegelikult oli talle vaja kõike , mida inimesele tarvis läheb ; ainult ta oli harjunud piskuga nagu paljud teisedki kodanikud . Ta ei julgenud endale tunnistadagi , mida kõike talle tarvis on . Sest selle saamine ei olenenud tema tahtest . Talle oli vaja suuremat palka , suuremat korterit – nii mõndagi oleks ta võinud sõrmede peal üles lugeda , kui keegi oleks küsinud . Aga keegi ei küsinud ja ta harjus sellega , mis tal oli . Ning tundis sellest isegi naudingut . Kuigi see nauding ei paisunud kunagi rõõmuks . Ta teadis : mida enam ta kitsendab oma huvisid , seda parem , seda rahulikum on tema elamine . Sellepärast kiitis ta kõik olevikulise heaks ning kirus ainult minevikulist ; peaasi et säiliks täis kõht , et säiliks töökoht , et säiliks katus pea kohal , et säiliks perekond . Järgmisel päeval läks Klara kunstinäitusele . Ta ei võtnud Siegfriedi kaasa , läks üksi . Klara polnud juba aastaid kunstinäitusi külastanud , aga nüüd avati sügisnäitus – ta kuulis seda täiesti juhuslikult televiisorist . Ta hakkas areldi kõndima mööda kunstinäituse saale . Ta otsis värve , ta otsis imet . Teda ei huvitanud mingisugused temaatilised kompositsioonid , ta janunes ilu järele . Alateadvus juhtis teda . Kuid ta pettus . Näitusel viibides tuli Klarale millegipärast meelde peaaegu unustatud lapsepõlv . Tulid meelde päikesest lõhnavad küpse nisu põllud , kirjude kassipoegade soojad seljad , kui need trepi kõrval murul mängisid , püherdav hobune rehealuse ees , kui isa sõidust tulles ta lahti rakendas , telefonitraatide undamine kaugusesse lookleval maanteel ja see , kuidas ta kõrva kõvasti vastu telefoniposti surus , et pealt kuulata , millest jutustavad inimesed , kes kuskil telefonidega kõnelevad . Aga värve , mida Klara kohtas lapsepõlves , näitusel polnud . Ei olnud vana heinalao palkidel kasvavate samblike värvi , ei olnud läikimahõõrutud sillakäsipuude värvi , ei olnud vee värvi , mida sellelt sillalt näha võis , ei olnud vähkide värvi , kes silla all vees kividel koperdasid , ei olnud värelevate kiilitiibade värvi , ei olnud tema pragunenud kinganinade värvi , mis võilillede õietolmuga kaetud , ei olnud ... Klara nägi kunstnikku , kellesse kord armunud oli . See kõndis tema ees . Kunstnikul oli palju saatjaid . Saatjad peatusid mingite maalide juures ja Klaratki tõmbas sinna seletamatu jõuga . Ta vahtis üle inimeste õlgade ja luges raamide külge kinnitatud lipikutelt , et need olid tema , tema endise peigmehe teosed . Klara süda hakkas lööma kiires taktis . Ei , Klara ei kartnud , et kunstnik ta ära tunneb , möödunud oli nii palju aastaid , aga midagi väga tähtsat ja olulist oma elu , oma saatuse jaoks lootis ta küll näha . Mälestused ja jällenägemine erutasid Klarat , veri lõi talle pähe , ning korraga tuhmus naise silmavaade – ta ei näinud hetkeks midagi . Aga siis , kui silmad jälle seletama hakkasid , ei uskunud ja ei usaldanud ta neid kohe . Lõuendeil keerlesid kuubikud , rattad , silindrid , vedrud ja spiraalid , täpid ja punktiirid , ning muud neil ei olnudki . Klara pettus taas . Ta astus mitu sammu tagasi . Ta ei vahtinud enam maale , vaid kunstnikku ennast . Kunstnik vestles daamidega , kes jõnksutasid hooletult oma kitsaste pükstega pingestatud tagumikke ning vehkisid asjatundlikult päikeseprillidega taiduri näo ees . Üks noor daam lõi isegi oma platvormkingaga takti , justkui kuulaks või kuuleks ta kunstniku suust tulnud sõnades muusikat . Juhuslikult jäi Klara pilk peatuma selle daami suurel varbal , mis paistis kinga rihmade vahelt välja – suure varba pikk küüs oli lakitud lillaks ja lakile oli joonistatud imepisike beež lilleõieke . Kunstnikul oli seljas luitunud sametist pintsak . Kunstnik oli juba vana . Ta kael oli kortsus ja karvane , tema juuksed olid pulstunud ja kammimata . Tal olid jalas lapitud teksapüksid ning viltutallatud kingad . Klara märkas esimest korda , et kunstniku jalad olid kõverad . Tal hakkas kunstnikust kahju . Kunstnik oli Klarale võõraks jäänud , kaugenenud – nagu pidigi olema – ja midagi tuttavlikku peale kehahoiaku , kõnnaku ja žestide polnud temas enam . Klara kahetses , et üldse näitusele oli tulnud . Ta väljus näitusesaalist ja nagu iseenesest viisid jalad ta kunstikauplusse , mille uks oli siinsamas lähedal . Kunstikaupluses müüdi taieseid , aga siin võis ka niisama uurida ja vaadata , ilma et selle eest maksta oleks tulnud . Klara mõtles näitusel nähtust ja kunstnikust , kes ootamatult tema südame põksuma oli pannud . Ta oli rahul , et kunstniku ja tema vahel enam midagi ühist polnud . Ja kui ta ei mõistnudki kunstniku maale – niisugune võimalus võib ju ka olla – , siis isegi see tõsiasi ei valmistanud talle meelehärmi . Klara kõndis kunstiteoste vahel . Siinne maailm oma asjalikkusega , hindadega ning rahalugemise ja kopikate kõlinaga meeldis talle rohkem kui paraadlik-pidulik näitus , kus ta äsja oli viibinud . Klaral polnud plaanis midagi osta . Kunstiteoste soetamine näis talle tarbetu luksusena . Klara pidi juba väljuma , kui tema silmad jäid peatuma ühel miniatüüril , mis rippus varjulises nurgas , peaaegu lae all . See oli umbes peopesasuurune mustvalge graafiline leht . Raam selle ümber oli lihtne , pliiatsijämedustest pulkadest tehtud . Klara jäi vahtima . Ta tundis , miski liigutas jälle ta südant . Tal hakkas hea , nagu oleks ta kohtunud millegi kauaoodatu , tuttavlikuga . Ta tundis end järsku noorena , puhtana , elumured kadusid , ta sai nagu iseendaks oma kordumatuses ja puutumatuses ; selles muljes , mis teda tabas ja mõjustas , oli midagi sügavalt varjatut ja isiklikku . Klara oli vapustatud ilust . Graafilisel lehel oli kujutatud öö . Paistis kuu . Räbaldunud hõredad pilved ujusid kuu maa poole pööratud näo eest mööda . Kuu vaatas maa peale , ta näis elavana . See oli veidi teistmoodi kui too kuu , mida taevas juba lapsepõlvest saadik nähtud . Sellel graafilisel lehel polnud mingeid haruldasi värve , olid ainult must ja valge , kuid viis , kuidas tundmatu kunstnik oli kujutanud pilvi , ööd , oli imepärane , selles oli salajast sisu ja tagamõtet , oli midagi niisugust , et Klara tundis : ta saab aru kunstniku hingest , mis oli seal sel hetkel , kui kunstnik pilti lõi . Ja kõige selle mõistmiseks polnud Klaral vaja teha mingit vaimset pingutust . Ta peaaegu armus sellesse pildisse . See oli vist tõeline kunst . Klara palus müüjannal ulatada talle see teos . Selle nimi oli " Üksi " , see maksis kolmkümmend viis rubla . Klara hoidis miniatüüri hulk aega käes . Miniatüürist õhkus Klara hinge kurbust ja rõõmu , rikkust ja vaesust , ilu ja valu . Aga ka elujõudu . Kusjuures neis virilais tundmusis – kurbuses , vaesuses , valus – oli õilsust . Klara pööras miniatüüri igapidi , vaatas ka tagaküljele ja ostis selle . Peale pildi ostis ta ka mõned värvilised kenad postkaardid , et oleks , mida saata pühadeks sugulastele . Ja läks koju . Kodus pistis ta postkaardid ja miniatüüri peeglilaua sahtlisse . Toimetades unustas ta näituse ja ostud . Õhtul lamasid Klara ja Siegfried koos kušetil . Siegfried jäi varsti magama . Ta oli sõnakehv ja ükskõikne , kuid ega see tähendanud , et Klara teda armastanud poleks . Siegfriedil oli raske elu , raske töö ; ta oli samasugune inimene nagu teisedki . Aken oli avatud . Aga õues oli pilves ilm . Sobitas vist vihmale . Kuud ei paistnud . Klara võttis peeglilaua sahtlist postkaardid , vahtis ja lappas neid igavusest , mõeldes , millist kaarti millisele sugulasele saata . Siis võttis ta sahtlist miniatüüri nimega " Üksi " , hoidis seda kahe käega silme ees ja vaatas . Ja nii ta uinuski . Tundega , nagu oleks ta taas lapsepõlve kandunud ja alustab nüüd elu otsast peale ... lapsepõlve , kust ta , esimest korda täisikka jõudes , endaga midagi – ei lelu , ei patsipaelagi – kaasa võtta ei osanud , arvates-lootes , et kõik väärtuslik tuleb kusagil eespool . Mees oli kahekümne ühe aastane , naine kahekümne kahe aastane , kümme kuud olid nad abielupaar olnud – nüüd aga arutasid eesseisva abielulahutuse üksikasju , see oli nende meelisteema viimasel ajal. Tipptundidel oli raske tõsist juttu tänaval rääkida – autode müra segab end vahele nagu mõni iseteadev kaasvestleja , kelle otsus peab peale jääma . Ometi püüdsid mees ja naine tänavalgi , jalgsi astudes , oma lahutuseasju ajada . Aga alati , kui nad mingi radikaalse otsuse juurde jõudsid , sõitis mööda kümnetonnine kallur lumekoormaga ja perekonnainimeste jutt jäi pooleli kõige põnevamal kohal . Siis nad karjusid teineteise peale niisama , kumbki midagi kuulmata . Draamateatri ees karjusid nad jälle teineteise peale . Parajasti läks naise isa teatrisse , ka tema ei saanud tütre ja tütremehe kisast aru . Kui kallur eemaldus , siis paar enam ei karjunud . Tütremees vahtis kohkunult teatrisilti , siis äia . Naiseisa võttis noortel sõbralikult õlgade ümbert kinni , ta ise oli ka veel noor . " Lähme teatrisse ! " kutsus ta . " Ei taha ! " vastas tütar ebaviisakalt , vabastades õla isa käe alt . " Ei taha ! " vastas väimees . Aga et mitte päris lollina näida , küsis : " Mida te täna mängite ? " " " Hamletit " , " ütles äi . " Ah soo . Ja sina mängid peaosa . Olla või mitte olla ! " ütles väimees . " Täna on juba kaheksasaja seitsmekümne neljas etendus . " " Isa mängib viisteist aastat Hamletit , " selgitas tütar . " Ei , me täna ei tule . " Tütar ei tahtnud isaga juttu puhuda , ta tahtis oma mehega ära minna , võib-olla saab veel kuhugi baari sisse , neil oli kokku täpselt kuus rubla raha , mehe palgapäev oli homme . Tema ise ei töötanud kusagil , ta õppis . Õppis maalimist – see ei edenenud tal , teda ei huvitanudki maalimine , teda huvitas muusika . Aga et teda muusika huvitas , see ei huvitanud jälle kedagi . " Hea küll , isa ! " ütles tütar . " Me lähme nüüd edasi . Sina mine sisse ! " Isa otsis suitsu , tahtis tänaval väimehele ka pakkuda , tütargi oleks hea meelega sigaretti tõmmanud . " Pole vaja , isa ! " ütles tütar . " Millal meile tulete ? Ma ootan , " ütles isa , peites suitsupaki mantlitasku . " Varsti tulen , " vastas tütar . Vastuses oli vihje , et ta tuleb üksi . Meest kaasa ei võta . Tuleb siis , kui juba meheta elab . Isa ei saanud vihjest ilmselt aru . Tema elas üksi . Oli endale maja ehitanud . Tütrele andis kolmkümmend rubla kuus taskuraha . Nad oleksid võinud kolmekesi veel millestki rääkida , kuid teatri ees oli tänavamüra väga vali : et üksteist kuulda , oli vaja sõnad otse kõrva sisse lausuda . Naise isa läks teatrisse . Trepil tuli talle vastu " Hamleti " etenduse juht . " Ah tere ! Sind ma just otsisingi . Mul on sulle uudis . Ära parem grimeerima hakkagi , täna jääb etendus ära . Jah ! Võeti maha , enam ei mängita . " " Millega siis asendatakse ? " " Homme algavad proovid uue tükiga . Tänapäeva tükk . Tänapäeva inimeste elust . Ideede draama . Massistseenidega . Aga sulle osa ei määratud . Ei määratud . " " Ei määratud . " Näitleja ei astunud sammugi trepist ülespoole . " Aga kas mina olen küsimas käinud või ? " " Jah . Noored hakkavad seal mängima . See on optimistlik lugu . Lauludega . Niimoodi on öeldud . " Näitleja pööras trepil ümber ja hakkas tuldud teed tagasi minema . Vedru tõmbas näitleja selja taga ukse kolksti kinni . Näitleja saabus koju kella üheteistkümne ajal , ta oli kaine ja väsinud . Pani kamina küdema , avas konjakipudeli . Jõi , mitte palju , ja uinus diivanil . Kaminasse jäid söed hõõguma . Näitleja tütar sisenes oma võtmetega isakoju pool tundi pärast südaööd . Raputas enda lumest puhtaks . Nähes isa , ta ei imestanud . Tütar oli veidi purjus . Ta tõstis alustatud konjakipudeli taas kappi . Istus . Käed vajusid jõuetult rippu . Ta oli hingeliselt üles köetud ja läbivintsutatud . Ta ei teadnud isegi , mida tahtis . Ta oli mehe eest ära jooksnud ja ei läinud mehekoju . Ta oleks suitsu teinud , kuid suits ei maitsenud : ta oli õhtu jooksul terve paki ära tõmmanud . Varsti kobistati ukse taga . Tütar arvas kohe : see on tema mees . Süda täitus meelepahaga , veri lõi noorel naisel pähe . Ta avas . Vastik oli näha mehe täiesti süütut nägu . Naise arvates oleks mees lontrusesarnane pidanud olema . Ta vihkas seda tüüpi . Ebard ! Koletis ! Naisel polnud fakte , kuid ta arvas nii . Ja kui ta nii arvas , siis polnud fakte vajagi . Kuid küllap oligi mees midagi valesti teinud , mida naise hing andestada ei võinud . Enesele aru andmata lõi naine meest põsele . Võrdlemisi kõvasti , sest kostis hele laks . Süütu ilme kadus mehe näolt kohe . Kui naine nägi mehe silmist pisaraid voolamas , ilma et mees muul viisil kõrvakiilule oleks reageerinud – see oli juba seitsmes nende lühikese abielu kestel – , unustas ta kõik , mis ennist arvanud ja mis talle ehk oli paistnud , ning ta sööstis mehe embusse , haaras tal kaela ümbert kätega kinni ja tiris mehe hoonesse . Mees oli täiesti purjus , seisis vaevalt jalul . Näitleja ärkas öösel . Tuli põles toas . Ta tundis , et pole majas üksi , keegi peab veel kusagil olema . Ta läks tütre tuppa . Tütre tuba oli külm , seal , voodis , mitme vatiteki all , olid nemad , tütar ja väimees . Magasid . Hommikul vara kiirustas väimees tööle , näitleja tütrega jäid koju . Tütar ütles isale : " Kas tead , meie läheme lahku . " " Miks te siis lahku lähete ? " " Läheme ja kõik . Mis see sinusse puutub ! " Samuti ütles tütar , et ta tänasest päevast enam instituuti ei lähe . Tütar mängis veidi aega klaverit . Ta mängis halvasti , aga hästi mängima õppida ei viitsinud . Siis kuulas ta plaadimuusikat , isa istus siinsamas . Kuid ka muusika kuulamiseks polnud tal täna püsivust . Tütar läks oma tuppa , igavles ja tabas end lõpuks mõttelt , et ootab meest koju . Ja mida rohkem liikus päev õhtu poole , seda rohkem hakkas naise süda mehe järele igatsema . Kuid kui õues pimedamaks läks ja meest ikka ei tulnud , riietus ta ja sõitis mehekoju , ilma et oleks isaga sõnagi vahetanud . Isa istus kamina juures , mantel õlgadel , tumedate raamidega prillid ees , ja luges paksu raamatut , mille vahelt rippus välja järjehoidja . Möödus kolm nädalat . Siis läks isa oma tütart vaatama . Tütrel oli parajasti pesupäev . Tütar oli väga rõõmus , et isa tuli , kuid ta ei katkestanud tööd . Küsis vaid vannitoa ukse vahelt : " Isa , ja kuidas sul läheb ? " " Läheb ka , " vastas isa . Isa ei töötanud enam teatris . Ta oli lõpparve võtnud . Praegu polnud ta kusagil ametis . Ta oli veel kahevahel : kas minna tööstuskooli majandusjuhatajaks või rahvateatrisse näitejuhiks . Meierei korsten enam ei suitse . Varem see pikk tahmane must torn suitses ja suitsuvine oli kaugele näha . Kolhoos ehitas nüüd meiereist kolm korterit . Kõigis kolmes korteris elavad nüüd inimesed . Alatasa kostab puusaagimise kiiksat-kääksat meiereihoone hoovi pealt . Suur puukuur , mis on jaotatud kolmeks , laotakse talveks küttepuid täis . Keegi pleekinud ürbis vanainimene seisab seljaga tee poole ja saeb hoovis peaaegu iga päev üksipäini lepahalgusid pliidipuudeks . Enne oli meierei ees lasila , nüüd seda enam pole – kuhu see jäänud on ? Lasipuude saatust oleks huvitav teada saada . Ühtegi last neil meierei praegustel elanikel pole . Isegi kolme korteri peale kokku mitte . Üks laps oli , aga tema , vaeseke , jäi meierei ees ( meierei eest käib ju tee läbi ) möödasõitva auto alla . Autojuht polnud purjus ega midagi . Ja kui oligi purjus – mida see muudaks ? Autojuht pandaks vangi , istuks oma aja ära , tuleks välja , läheks tööle , elaks jälle edasi – võib-olla oleks vaid veidi ettevaatlikum , veidi kurvameelsem ja tõsisem , kuritegu lasub hingel – , kuid likvideeritud meierei praegusi elanikke ei teeks see fakt iialgi õnnelikumaks . Vahest meierei elanikud mõtlevad : kes võtaks selle koleda pika korstna maha , viiks kolhoos selle vähemalt vanarauakski . Võib-olla kolhoos viibki selle tõepoolest kord vanarauaks – siis ei jää meierei elanikele enam sedagi tähelepanuväärset asja . Mis siis nende kodu orientiiriks , sümboliks saab ? Mis asi siis neid eemalt tervitab ja vaatab , kui nad õhtuti kaugelt töölt tulevad , kes jala , kes jalgrattal ? Kuu aega tagasi , septembri alguses külastas lolli Leonhardi üks naisterahvas . See oli kõigi aegade jooksul esimene naisterahvas , kes Leonhardi külastama tuli . Ta tõi Leonhardile klaaspurgis kreeke kingiks , ja mehele kreegid maitsesid . Kuigi Leonhardi kodus oli ka kreeke . See naisterahvas oli kohaliku raamatukogu juhataja . Ta palus Leonhardi , et mees tuleks talle appi raamatukogu uutesse ruumidesse kolima . Tema kui nõrk olevus ei saavat selle raske tööga hakkama . Kaup klappis . Siiamaani oli raamatukogu olnud ühes talumajas , kuid sovhoos ostis selle maja omanikult ära , et avada seal kalakasvatuse osakonna kantselei . Maja asus just endiste mõisatiikide vahel , viimased kavatseti üles paisutada ja neisse forellipojad nuuma peale lasta . Raamatukogu tarvis andis sovhoos eemal asuvas põllutööbrigaadi kontoris ühe toa . Pealegi kinnitas sovhoos , et ta toa kasutamise eest üüri ei nõua . Mõlemad majad asusid vanas külas . Sovhoosi juhatus lubas tulevikus raamatukogule uues külas , see tähendab keskuses koha leida , kuid alles tulevikus ! Leonhardil polnud raamatukogu ümberpaigutamise vastu midagi , tema lugeda ei osanud . Uue ja vana asukoha vahet oli üks kilomeeter . Raamatukogu juhataja küsis Leonhardilt , et kas Leonhard veab raamatud ja raamatukapi ära hobusega . Leonhard ei osanud hobustega ümber käia ja ütles , et veab käruga . Leonhardil oli kodus tugev käru . Sellega ta sõitiski järgmisel hommikul raamatukogu treppi . Raamatukogus oli <arv> raamatut , kuigi kakskümmend viis aastat tagasi alustatud inventarinimestiku järgi oli viimase raamatu number <arv> <arv>. Kuid <arv> raamatut oli eri aegadel ja eri põhjustel maha kantud : nad olid kas ribadeks loetud või mõnel muul põhjusel fondist kõrvaldatud . Peale raamatute oli tarvis ümber kolida veel üks raamatukapp , kirjutuslaud , kolm tooli , kataloogikarbid ning ajalehed-ajakirjad . Leonhard oli kodunt kaasa võtnud puntra nööri , et koorem kõvasti kinni siduda . Ja algaski töö . Leonhard ja raamatukogu juhataja ladusid kärule ligi tuhat raamatut ( rohkem korraga ei mahtunud ) ning sidusid siis laadungi kinni . Leonhard haaras käru käepidemed pihku ja hakkas vaarudes minema , raamatukogu juhataja kõndis tema järel , võtnud kaenla alla üht-teist kergemat . See oli võrdlemisi üksluine tegevus nii edasi-tagasi käia , kuid kolme tunniga olid kõik raamatud uude kohta toimetatud . Jäi veel vaid raamatukapp ja kribu-krabu ära vedada . Maja endine perenaine ( tema oli ka kohal ) ahhetas-ohhetas Leonhardi ümber ja soigus , et kas Leonhard on hulluks läinud või ... Kuid Leonhardile meeldis iseseisev töö ja ürgse jõu kasutamine õilsatel eesmärkidel , samuti oli raamatukogu juhataja kena naine , kuigi teiste meeste jaoks paistis ta vahest liiga kuiva ja igava olevusena . Maja endine perenaine kutsus Leonhardi muu seas ka oma apartementi vaatama – seda , kust ta alevikku tütre juurde kavatses kolida . Magamistoas ütles ta Leonhardile , et ostku mees kahekümne nelja rubla eest ära ta abieluvoodi . Kuid Leonhard keeldus voodiostust viisakalt ja läks raamatukappi õue tassima . Sealjuures katkestas ta oma selja . Nimelt oli kapp kohutavalt raske . See oli tehtud paksudest kuuselaudadest , pikkust oli neli ja pool meetrit , kõrgust kaks ja pool meetrit . Ülemine riiuliosa käis küll pealt ära , muidu ei pääsenud kapp uksest väljagi . Ja varem polnud see siia muidu ka sisse pääsenud . Kapp oli isegi kahe mehe jaoks liiga raske , kuid Leonhard , hinnanud olukorda , torkas õla riiulite vahele , ajas jalad harki ning tõstis kapi põrandast lahti . Raamatukogu juhataja avas Leonhardi ees uksed . Leonhard tundis , et pingutab üle jõu , kuid alustatud asja ei saanud pooleli jätta . Kapp rõhus metsikult Leonhardi õlgadele . Oleks siis raamatukogu juhatajagi sel ajal , kui ta ukse kõrval seisis ja Leonhardi käru juurde ootas , võluvalt naeratanud , aga naine oli kas maakolkas tuimaks jäänud või olid tal muud mõtted peas ( peigmeheprobleem lahendada , või oli see aeg juba möödas , mil mehed tema järele jooksid ) , igatahes ta ei naeratanud ja seetõttu tundus kapp veel raskem . Kärule Leonhard selle ometi kuidagimoodi tõstis . Aga küürutada Leonhard enam ei võinud , miski oli tema sees katkenud , pingutuse ajal oli valuhoog selgrookondist läbi sööstnud ; algul oli see valu mõnuski nagu mõne ununenud tunde taassünd , kuid kohe muutus töötegemine võimatuks . Aga et Leonhard oli higine ning ta lihased soojad , hing trotsi ja energiat täis , siis käru käepidemetest suutis ta ometi kinni haarata . Ja minema läks ta oma käruga ka . Ja kapi viis kohale . Ja viimase reisiga kirjutuslaua ning toolid samuti . Kuid need olid juba kergemad , nende vedu oli justkui lõdvestuseks . Alles siis lubas Leonhard endale puhkust . Küll oleks nüüd hea olnud , kui raamatukogu juhataja oleks Leonhardile kas või paigi teinud , kuid too üksnes tänas Leonhardi ja käis temast mööda kui laojuhataja transporditöölisest , kellele parajasti tööd anda pole . Enam ei pakkunud naisterahvas talle kreeke ka . Leonhardi mälus vajus see päev unustusse , nagu olid vajunud paljud teisedki päevad . Käru käepidemetest kinni hoides läks ta nukralt koju tagasi ja naeratas tee peal õndsalt . Hiljem masseeris kätega ise oma selga . Kuid sellest oli vähe abi . Leonhardil oli selline tunne , nagu oleks keegi ta noaga pooleks lõiganud . Nüüd on sellest juba kuu aega möödas , Leonhard aga ei jaksa taldrikutäit suppigi enda ees kätel hoida . Kuid üldiselt oli Leonhard uue enesetundega rahul . Aga kõik kodused tööd , ka kartulivõtmine , tuli vennal koos oma naisega ära teha . Leonhard käis küll kartulipõllul ja andis nõu , kuid rohkemaks polnud temast asja . Kõht oli tal ka pidevalt korrast ära . Ühesõnaga , Leonhardist kui tööinimesest polnud enam mingit kasu . Leonhard ei kaevanud , ta naeratas , liikus majas ning maja ümbruses ringi , raamatukogu kolimisest ei teinud üldse juttu , kuid vend oli seda lugu küla pealt juba kuulnud . Nädal aega tagasi ütles vend Leonhardile : " Oota , Leonhard , ma tellisin masina , lähed invaliididekodusse , seal on sul vahva elu ja omasuguseid palju , kodus oled sa tülinaks ! " Ja loll Leonhard hakkas masinat ootama . Ta käib ikka päeva jooksul mitu korda kuuri taga vaatamas , kuidas autod mööda maanteed vuravad . Ta ootab oma autot , seda , mis ta ära viib , sinna kus omasugused , kuigi Leonhard ei tea , kuidas omasugused võivad välja näha . Ta vahib autodele järele ja naerab kuuldamatult . Tema nägu on hall nagu kuuri sein . Berta T. mees lasti sõja lõpul , kui ta oli teel haiglast koju , metsavendade poolt Kramerde metsas maha . Gustav T. viimast lahingupaika , kus ta ainukeseks relvaks oli juhuslik teivas , teadsid peaaegu kõik , kuid Bertale sellest ei räägitud . Berta oli õrnahingeline inimene , ootav , armastav , truu abikaasa , kes kasvatas kolme last , kahte tütart ning ühte poega , käis küüdis , metsatöödel , viis liha , piima ja villa normiks , kui mees sõdis . Ilus oli Gustav T. hukkumispaik : ülaste ja nurmenukkudega ülekülvatud metsalagendik lehtemineva kasesalu keskel . Linnud laulsid juba põõsastes , ojakesed vulisesid . Metsavennad viisid kaasa ka Gustav T. laiba , läbilastud südamega elutu inimkeha , ning põletasid selle lõkketules " viinavabriku " lähedal . Bertale ei julgenud keegi niisugusest koledast asjast rääkida . Seda enam , et mõnelgi külainimesel oli sõpru või omakseid metsavendade hulgas ning mõnigi neist ütles salajas : " Paras ! Õigesti tehti , et tapeti ! " Berta kasvatas lapsed suureks . Tüdrukud olid tal tublid , aga poeg huligaanitses . Berta oskas hästi süüa teha . Eriti õnnestusid tal piimakissell ja riisivorm rosinatega , mida ta oli valmis serveerima kõigile küllatulnuile . T. maja õues kasvas suur niinepuu , mis laotas oma tihedad oksad maja katuse kohale . Majas oli alati jahe ning pime . Berta köögilaual polnud vakstut , sööjate küünarnukid hõõrusid laua läikima . Berta jutustas heal meelel kõigile külalistele oma mehest , kes tuleb varsti koju perekonna juurde . Sest nii ta arvas ning uskus ise ja niisugune usk aitas tal elada ja vastu pidada . Igaühele , kes õueväravast sisse astus ja teda vaatamas käis , andis Berta korvitäie õunu kaasa . Kui aga aastad läksid , muutus Berta imelikumaks . Külarahvas pani seda üha tähele . Näis , nagu ei usuks ta enam isegi , et mees võiks tagasi tulla . Tütred olid suured , lahkusid kodust , aga väimehed ei austanud ega armastanud oma ämma , vihkasid teda , ei tahtnud vaatamaski käia . Poeg lõpetas kuue aastaga ainult kaks klassi , jõi viina ja kraakles . Igasugune mälestus isast ja mehest hakkas poja tegude valgusel kustuma . Berta hakkas elama enesessetõmbunult , ei käinud enam isegi peenra- ega heinamaal , müüs lehma , ei tellinud enam ajalehti . Lasi köögi kõrval oleva tühja toa halgusid täis tassida ja ei läinud üle õue puukuurigi . Valimas ka enam ei käinud , talle toodi valimiskast koju . Berta istus toas ja kudus sukki , sokikesi ja labakindaid lastele ja lastelastele . Kuid need ei tulnud teda vaatama . Berta poeg laskis enda varsti jahipüssist maha . Miks ? Eks laskja ise teadis . Varem külarahvas jaatas ja noogutas , kui Berta jutustas mehe peatsest saabumisest ; nüüd külarahvas enam ei jaatanud ega noogutanud . Ja viimaks lakkas Berta rääkimastki . Nüüd oli juba hilja jutustada talle sellest kasesalust Kramerde metsas , kus Gustavi surm võis iluski olla . Sest pea kohal laius kodutaevas , pea all hingas kodumuld . Otto oli sõitnud maalt linna , et arutada oma endise naisega laste täiskasvanuks saamise puhul tekkinud probleeme . Probleemid olid seotud rahaga . Otti ise polnud enam abiellunud , töötas metsaülemana . Külmal talveõhtul seisis ta naisega , kel oli linnas uus pere ja kelle juures lapsed elasid , bussipeatuses ning ootas autobussi , et sõita raudteejaama ja istuda seal külma töölisrongi , mis viiks Otto kodumaile . Otto tukuks siis kõval pingil või viskaks enese pingile päris pikali , magaks oma teivasjaamani . Tema keres andsid end tunda kolmsada grammi konjakit ja magamata öö . Magamata sellepärast , et eelseisev kohtumine erutas mehe meeli ning tõi mälust esile mälestusi . Autobussi ei tulnud . Naine sundis meest endale tuulevarjuks seisma . Varsti sõidab naine tagasi oma korterisse , sooja keskküttega majja , mille eesuks ööseks suletakse , et vargad ning röövlid sisse ei pääseks , ja tema elul pole viga midagi . Otto lubas alimente edasi maksta , sest lastel seisavad ees õpingud ja on muidki väljaminekuid . " Mis kell su rong läheb ? " küsis naine . " Rong läheb üheksa null-null , " vastas Otto . " Kell on kahekümne minuti pärast üheksa , " ehmus naine . " Bussiga sa enam ei jõuagi , issand ! " " Mis siis teha ? " küsis Otto . " Mis siis teha ! " kordas naine . " Eks ma jaamas maga . Hommikul kell kuus viisteist läheb jälle rong , " seletas Otto . " Ei , nii see asi ei lähe ! " elavnes naine . " Vaja taksot ! " Sel hetkel Otto veel ei teadnud , et mõnekümne sekundi pärast on ta juba oma naisest kaugel ja naine ei tulegi teda rongile saatma . Ta mõtles , et naine tuleb , nad jutlevad ja naine räägib veel lastest , keda Otto ammu näinud pole . Ja et jutuajamine kulgeb sõbralikus õhkkonnas , nii nagu päeval . Inimväärikust riivamata . Otto õppis vallalisepõlves tundma teisigi naisi , kuid esimene , seaduslik naine , just tänase päeva muljete põhjal , näis talle parimana , mõistlikumana . Nüüd ta tormas , käed laiali , sõiduteele . Eemalt lähenes takso . Roheline silm küll ei põlenud , taksos istusid reisijad , kuid naise uljus ja kartmatus pidid mõjuma juhile , kes niigi oli sunnitud pidurdama , et naist mitte alla ajada . Ja takso pidurdas järsult . Auto tagumine ots tegi libedatel lumistel sillutuskividel vinka-vänka . " Otto ! Tule nüüd siia ! " hüüdis naine sõiduteelt . Ähmi täis Otto haaras reisikoti ja jooksis liugu lastes takso poole . Otto polnud oma naist veel sellisena näinud , sellise eneseohverdajana , julgena . Niisuguseid iseloomujooni polnud Otto naises varem märganud , siis kui nad veel metskonnas elasid . Linnas oli naine muutunud . Siin ta oli õppinud selgeks mingid erilised seadused ja õigused . Otto poleks ilmaski sedaviisi eluga riskinud , et jookseb sõiduteele . Ta oleks kartnud ka miilitsat . Ta oli üldse rahulik mees , tegi kõike läbimõeldult , tasakaalukalt . Naine lükkas ta tagaistmele tundmatute isikute kõrvale , kelle nägusid pimedas ei seletanud . Ottol olnud vaja siin suud paotadagi , naine oli juba andnud konkreetsed käsklused – miks ja kuhu – ning reisigi ette kinni maksnud . Kiirustades , justkui kogemata suudlesid nad teineteist hüvastijätuks ja takso tormas raudteejaama poole . Naise jaoks oleks taksos ruumi olnud , ees oli üks koht vaba , kuid naine kaasa ei tulnud ja mehel polnud mahti selle peale mõeldagi . Ootamatu suudlus üllatas meest . Naise huuled olid magusad , paljutõotavad , neis oli saladus . Taoliste suudluste pärast Otto sellele naisele abieluettepaneku teinud oligi . Kuid see oli ammu , kakskümmend aastat tagasi . Metsalagendikul istus vana mees . Ta ei jaksanud enam püsti tõusta , et ära minna . Mees võis ära minna vaid allapoole . Ta võis minna vaid maasse , et saada seal mullaks . Ta ei oodanud abi ega äraviijat . Ei arsti , ei omakseid . Tal polnud kedagi . Polnud tal last ega naist . Ei vendi , ei õdesid . Ta oli üksi . Ta polnud sugu jätkanud . Marjuliste perekond , kes läbi sookailude ja sinikate tuli , et noorte mändide alt varajasi , poolest saadik punaseid pohli noppida , märkas vana meest . Nende koer , dogi , oli esimene , kes taati nuusutas . Pohli polnud eriti palju . Mees , perekonnapea , ütles kohe : " Siit saab vaevalt ämbri täis . " Mehe naine oli umbes viiendat-kuuendat kuud rase , raske oli tal marjade järele kummarduda . Kümneaastane poeg tundis taadi vastu kõige elavamat huvi . Ta soovis taadi juurde minna . " Ära mine , võib-olla on hull ! " hoiatas ema . " Jah , mine tea , kust on lahti lastud , " ütles isa . " Kui ta oleks ohtlik , siis Jack hammustaks teda , " vastas poeg . " Aga , Jack , vaata , jäi hoopis vanamehe juurde lamama . Tule ära , Jack ! " Kuid koer pani pea käppadele ja jäi taadi lähedale rohule , sulges silmadki . Poisil kästi liitrine klaaspurk marju täis korjata . Taat istus endiselt . Kui poiss viimaks tarviliku mõõdu marju isa ämbrisse valas , lubati tal vanameest lähemalt kaema minna . Rohkem küll sellepärast , et Jack ära tuua . Poiss lähenes taadile . Selline vägev halli habemega vanamees huvitas teda väga . Ta laskus taadi vastas mõne meetri kaugusel põlvedele ja küsis : " Vanaisake , mis te siin teete ? " " Vaatan , " vastas taat poole minuti möödudes , altkulmu poissi põrnitsedes . " Mis sa näed ? " " Enam ei näe ma midagi . " " Midagi ? Kas oled pime ? " " Enne ma nägin palju , aga enam ei näe midagi . Näen vaid sügist . " " Tule ära , Roald ! " hõikas ema . " Ta ei ole hull ! " karjus poiss . " Aga praegu ei ole ju sügis , " pöördus ta vana mehe poole . " Sügis tuleb . Varsti tuleb . Viljad saavad küpseks , kukuvad puult . Ja lehed kukuvad puult . Ja kõdunevad . Ja vihma hakkab sadama . " " Kuid praegu paistab ju päike ja õitsevad lilled . On suvi ! " protesteeris poiss imestunult . " Suvi lõpeb üsna ruttu . Tuleb sügis , siis talv . Maa kattub lumega . Ja rahu saabub maa ja metsa peale . " " Praegu on augustikuu ! " Muud ei osanud poiss lausudagi . Ta ei saanud millestki aru . Vanemad hõikasid Roaldit ja Jacki . Kumbki ei liigutanud end. Vanemad jätkasid marjade korjamist . " Kus sa , vanaisake , elad ? " küsis poiss . Taat ei vastanud . Kas ta kuuliski ? " Aga meie elame linnas , " ütles poiss . " Meil on koer Jack . See on hästi vana koer . Isa ütleb , et varsti hakkab Jack surema . Siis ma tahan Jacki maha matta . Isa juba lubaski , et kui meie Jack ära sureb , siis paneme ta koti sisse ja koti paneme auto pagasiruumi ning sõidame linnast välja ning seal matame ta põllul maha . Mul oleks hästi kahju , kui Jack ära sureks , sest Jack on hästi hea koer , ja ta on hästi tark koer . Jack on mu sõber . " Seda kõike taat kuulis . Aga ta tundis meeltega tõepoolest sügist . Ja talve , mis tulemas ja mis jääb igavesest ajast igaveseks . Talve , mis enam kunagi kevadeks ei muutu . Poiss jätkas : " Kui Jack ära sureb , siis me võtame endale uue koera . Isa lubas . Ainult ta ütles , et me ei võta endale nüüd mitte dogi , vaid terjeri . Niisuguse , kellel on kõrvad narmastes ja silmad pungis . Kuid mina endale niisugust koera ei taha , mina tahan endale koera , kes oleks ka dogi , Jacki moodi dogi ... " Poisi isa ja ema korjasid nobedasti metsalagendiku ääred marjadest tühjaks . Nad saidki ämbri peaaegu täis . Ja polnud mõtet meelt heita . " Aga , vanaisake , mis su nimi on ? " küsis Roald . Taat ei tahtnud rääkida . Või oli ta kõige tähtsama juba endast välja rääkinud . Aga peagi kuulis taat palju jämedamat häält , kui oli seda poisi oma . See hääl tuli poisi selja tagant , kõrgemalt , ning taat pidi üles vaatama , kes seal küsib . Kuid ei vaadanud . See hääl oli nõudlikum , kenakesti nõudlikum . See oli poisi isa , tema sõnad : " Mis teie nimi on ? " Poisi ema istus kuival mättal lagendiku ääres . Taat oleks võinud ütelda , mis ta nimi . Seda polnud ta unustanud , seda oli elus tihti tarvis läinud – Urtkivi Vambola oli tema nimi . Kuid enam polnud talle enesele see nimi tarvilik ja sellepärast ei pidanud ka teised seda teada saama . " Ah see on üks vana tola ! " ütles isa poisi selja taga tasakesi . " Lähme nüüd minema ! " Vanamees kuulis , mida poisi isa ütles . Poiss tahtnuks vanamehele endast midagi mälestuseks jätta , kuid tal polnud midagi kaasas . Ainult üks märk oli pluusi küljes . Selle haakis poiss pluusi küljest lahti ja heitis taadi ette , kui isa selja keeras . Sellel märgil oli kujutatud kindlusetorni helesinise taeva taustal . Vastu tahtmist kerkis Jack maast lahti . Ringutas , haigutas , nuusutas veel korra vanameest , liputas saba . " Mis mees see oli ? " küsis ema . " See mees ütles , et praegu on sügis , aga varsti tuleb talv , " vastas Roald õhinal . " Tal oli õigus : varsti pead kooli minema , " vastas ema . " Kooli . Kooli ei taha ma üldse minna , " ägestus poiss . " Ah see oli üks vana tola ! " ütles isa rahulikult , kokkuvõtvalt , otsides teed läbi sookailude ja sinikavarte laiale maanteele , kus seisis isiklik auto . Tagasiteel autos hakkas dogi Jack millegipärast uluma . Dogi istus tagaistmel Roaldi kõrval . Isa vaatas üle õla dogi poole , ema ka . " Huvitav , mida see peaks tähendama , " ütles ema . Dogi ulus ennastunustavalt , ei reageerinud Roaldi paitamiselegi . Poissi valdas nutuhimu . Aga ta sai silma tükkivatest pisaratest jagu . Ükskord hakkas Viivika juures käima üks poiss , kes mängis hästi klaverit . Viivika juures mängis ta ka . Ega ta muud teinudki , kui mängis . Kas oli nende , see tähendab poisi ja Viivika vahel ka mingi armastus , seda on raske öelda . Poiss elas alevi teises servas jõe kaldal vanas majakeses , mille akendel kasvasid pelargoonid . Tal oli seal tädi . Hiljem , kui poiss järsku ära kadus , käis Viivika tihti seda maja vaatamas . Ja ega poiss olnudki kohalik . Maja muutus aja jooksul üha tumedamaks , seisis värvimata , ja peagi ehitati selle maja ja kõnnitee vahele mitmekorruseline hoone , nii et Viivika ei näinudki mööda jalutades enam poisi endist elupaika . Kuid mis poiss ta oligi – kaheksateistkümneaastane nende tutvumise hetkel . Läks palju aastaid mööda , kui Viivika seda poissi taas kohtas . See sündis alevi peatänaval . Noormees ise peatas ta . Viivika poleks seda teinud . " Viivika , tere . Kas sa mind mäletad ? " küsis poiss . " Mis siis ? " vastas Viivika . " Egas midagi , " vastas poiss . " Mäletan küll , " ütles Viivika . " Olen nüüd abielus . " " Mis asja ! ? " " Olen mehel . " " Ah soo ! " " Ja-jaa . " " See on ju väga tore . " " Arvad ? " " Muidugi . " " Kus sa siis vahepeal olid ? " küsis Viivika . " Ah igal pool . " " Mis sa jälle siia tulid ? " " Tädi suri ära . Pärandas maja mulle . " " Kas jääd nüüd siia elama ? " küsis Viivika . " Jaa . Lähen tehasesse tööle . " " Egas midagi , " ütles Viivika . " Mina olen mehel . " " Jah , nii see on , " vastas noormees . Ja kumbki läks oma teed . Umbes kuu aja pärast kohtusid nad jälle . Ilm oli vilu , vastu hommikut oli sadanud rahetki . " Noh ? " küsis Viivika . " Kas käisid tehases ... ? " " Ei , " vastas noormees . " Müüsin maja maha . " " Palju said ? " " Tuhat rubla . See oli vana maja . " " Mina olen abielus , " ütles Viivika . " Mis sa seda kogu aeg korrutad ! " " Ma ei ole enam vaba . " " Oh issand ! " ütles noormees . " Kas sõidad ära ? " küsis Viivika . " Jah . Täna . " " Ma tahaksin seda maja kord vaadata . " " Lähme . Võtmed on veel minu käes , uus omanik pole veel sisse kolinud . " Kui nad majas juba sees olid , küsis noormees : " Kas see maja meeldib sulle ? " " Ei meeldi . " Maja ei meeldinud Viivikale tõesti . Seest oli see längus , madalate lagedega , vajunud põrandatega . Tapeet lipendas ja oli tahmane . Aknad olid väikesed ja valgustki paistis vähe sisse . Viivika küsis : " Kas sa klaverit mängid veel ? " " Ei mängi . " " Mida sa nüüd mängid ? " Peale pausi vastas noormees : " Flööti . " " On sul flööt kaasas . " " On küll . " Ja noormees võttis põuetaskust instrumendi . " Mängi mulle , " ütles Viivika . Ja noormees mängis . Muusika kõlas vanas kortsulises majas , põrkas vastu tolmuseid ning ämblikuvõrguseid seinu ja lagesid , võbises-väreles õhus , ja kuna tal suletud ruumist kuhugi põgeneda polnud , tungis inimeste hinge . Ning inimesed ei ajanud teda sealt välja . " Aitäh , " ütles Viivika , kui noormees lõpetas . Aga noormees ei vaadanud tema poole . Viivika jätkas : " Kui sa klaverit mängisid – mul on su klaverimäng veel meeles . Sa mängisid hästi ... Helid jäid mulle südamesse . Õigemini üksainukene heli , üks nimetu heli . Mitte viis . Mingi toon , kaja , kord kutsuv ... Vahel tuleb meelde . Kõrvad kuulevad . Nüüd tuli meelde . Miks on see nii ? Vahepeal unus ära ... Nüüd tuli meelde . Ja jääb kauaks . Mingisugune helge muusika , vaikne – nagu päikesetõus . Päikesetõus ; siis kui maa on tühi , ühtki inimest enam pole ja ... aga muusika ikka kõlab – aga mitte kõigi jaoks ... üheainsa kuulaja – kõrva jaoks , kelleks olen mina . Või pole mindki ? See annab jõudu , usku , teeb heaks . Südame teeb heaks . " " Aitäh ! " ütles noormees . Ning siis vaatas noormees Viivikale kaua silma , ja pärast suudles ta kätt . Siis jäi ükskõikseks ja väljus esimesena toast . " Miks sa seda tegid ? " küsis Viivika , reageerides ootamatule käesuudlusele . Ja ka tema läks õue . Noormees läks tema ees . Viivika järgnes . Nad olid samas kohas tänaval kus ennegi . " Kui sa minu juures klaverit käisid mängimas , " küsis Viivika , " kas siis sellepärast , et tahtsid minuga abielluda ? " " Abielluda . Ei , abielluda pole ma sinuga kunagi tahtnud , " vastas noormees . " Aga miks sa siis käisid minu juures ? Ma arvasin , sellepärast et tahtsid ... " " Ei . Kas siis ainult sellepärast käiakse külas ... " " Ma arvasin , et tahtsid . Seitse aastat on möödas . Oled sina abielus ? " küsis Viivika . " Kaks korda olen jõudnud lahutada . " " Ei usu . " Noormees näitas passi . Tal oli õigus . Viivika konstateeris fakti , kehitas õlgu , oli solvunud – ei teadnud isegi mille peale – ja jättis noormehega külmalt hüvasti . Kahju muidugi , sest noormeest ta enam ilmaski ei kohtaks . Aga sest poleks ka lugu . Sest ta lootis unustada oma juhusliku tuttava juba kümnendal sammul – eemaldudes , ja lootis ka , et edasises elus ei leidu põhjust tema meenutamiseks . Aga Viivika pööras järsku hoopis kanna peal ringi ja tuli tagasi . Noormees oli hakanud juba ära kõndima . Ta läks aeglaselt vana maja poole . Viivika jõudis talle järele . " Kus su naised praegu on ? " küsis ta noormehelt . " Nad jätsid mu maha . " " Mispärast ? " " Olin neile vastik . Peale selle tahtsid nad vabadust . " " Vabadust ! ? " " Jah . " Nad läksid jälle majja . Noormees küll ei kutsunud Viivikat . Viivika ise läks . " Võin ma siin veidikene aega olla ? " küsis ta . " Võid küll , " vastas noormees . Viivika istus eestoas kõvale diivanile . Noormees läks teise tuppa , istus ka millelegi diivanisarnasele . Uks nende vahel jäi lahti , nad olid teineteisele nähtavad . " Mul on üks unistus , " ütles Viivika viimaks . " Ma tahaksin saada kirjanikuks . " " Sa oled kohutav inimene ! " " Ma loeksin sulle midagi , mida kirjutanud olen . " " Sul on kaasas ? " " Jah . Loen ? " " Eks loe siis . " Viivika võttis käekotist mõned paberilehed ja hakkas lugema : " Loomulikult on täiesti loogiline , et mees , kes on jätnud maha juba ühe naise , jätab maha ka teise . Nii ka meie lapsevanem . Sügisesel vihmasel päeval upitab ta endale seljakoti selga , võtab jändriku kadakase kepi kätte , süütab pliidi ees veel paberossi ning astub kõledast trepist üles maa peale . Vihma tilgub nahksele sonimütsile . " " On su mees joodik ? " katkestas noormees . " Ei . " " Oli ta ennem abielus ? " " Ei . " " Aga kas te tõesti elate keldrikorrusel ? " " Ei . " " Aga kas ta jättis su tõesti maha ? " " Ei . Mis siis ? " " Kus ta praegu on ? Su mees ? " " Komandeeringus . Homme tuleb tagasi ... " " Armastad sa teda väga ? " küsis noormees . " Väga . " " Ta on tubli mees ? " " On küll , " vastas Viivika . " Hea küll . Loe edasi , " ütles noormees . Viivika luges : " Rändur jalutab linnast välja , õigemini läheb linnast üldse ära . Taskus on tal kolm rubla . Ta satub metsa , külavaheteedele , kuid pori ta ei karda : tal on jalas kummisaapad ning nende sees soojad villased sokid . Ta kirub muidugi vihma , sest ilusal päikesepaistelisel päeval oleks hoopis mõnusam marssida . Mis temaga edasi saab , on teadmata . Kui ta mõnda teeäärsesse talumajja sisse soovib saada , siis muidugi suletakse tema ees viimasel silmapilgul uks – kuulda on vaid riivi klõpsatust . Ukse taga jääb vaikseks , aga õues haugub karvane noor koer . Ta nopib hilise hapu õuna lehetult õunapuult ning teab , et teda peetakse röövliks ; ühtlasi teab ka , et majas pesitseb mõni vanem naine , kellel on võõraste meestega kurbi kogemusi veel sõjaaegsest ja -järgsest ajast . Talle on samuti selge , et miski ei suudaks teda takistada majja sisenemast – näiteks akna kaudu . Kuigi naine võib tal sees vastas olla , värisevas käes löögivalmis kiin . Aga mees pole terrorist ega varas . Ta läheb edasi ... " Viivika luges ja luges , luges ja luges , kuni jutt sai viimaks otsa ning ta pani paberilehed käekotti tagasi . Tõstis pilgu , vahtis teise tuppa , kus istus noormees . Noormees istus , ta silmad olid suletud . Viivika läks sinna ruumi , istus noormehe kõrvale . Too magas . Viivika jälgis uinunud kaaslast . Kaaslane magas vaikselt ja rahulikult . Teda , ühesõnaga , polnud kohal . Viivika ei tahtnud teda äratada . Ta mõtles . Ta mõtles – justkui oleks noormees üleval ja vestleks temaga , Viivikaga , pihiks talle oma nukrat saatust . Ja Viivika vastaks talle siis : " Sa räägid , nagu poleks sul elus kohta ... " " Võib-olla ei olegi , " vastas noormees . Ning Viivika kordaks mõtlikult : " Võib-olla ei olegi . Aga tahad , soovid sa ju ometi midagi ? " " Ei . Ei oska midagi soovida , tahta . " " Jumal . " Viivikal tuleb selline sõna üle huulte . " Mis asja ? " " Jumal . " Siis oleks paus . Ja peale pausi ütleks Viivika , mehe poole vaatamata : " Armu minusse . Armu minusse . Võib-olla siis juhtub midagi . Õnn või valu . Õnn või valu – midagi siis kindlasti tuleb ... Õudne . " Aga noormees küsiks hoopis : " Sa usud jumalasse ? " Viivika vastus on : " Usun . " Noormees jätkaks , Viivika kuulis nii selgesti ta häält : " Mina ka usun . Me peaksime kuuluma ühte . Aga mitte niimoodi , et kogu aeg koos . Mitte füüsiliselt . Peaksime kuuluma üksteisele ... selles elus , selles ainukeses elus , selles pikas hetkes , mil me mõlemad maailmas olemas oleme . Aga tead , kuidasmoodi ? Peab olema selline ühtekuuluvustunne . Ühine eesmärk . Ei , mitte eesmärk , aga ülesanne , mitte ka ülesanne , lihtsalt arusaamine , et see on nii . Et kus sa ka ei oleks , ja kus ma ka poleks – me teame , et sina oled seal ... mina , ja mina olen siin ... sina – nagu teisik , nii , kuidas jumal on meid loonud – oma näo järele , võrdsetena , ühesuguste kannatuste ja muredega , rõõmudega . Et kui mina teen midagi valesti , siis sina saad andestada mulle , oled alati mu kõrval , tegelikult või mõtetes ... Umbes kuidagi niimoodi . " " Issand – see on nii ilus . Liiga , " ütles Viivika . Aga noormees justkui jätkas : " Jah . Umbes nii . Me oleme kõik ju ühe maailma lapsed . Oleme väljavalitud . Meie sinuga oleme ju väljavalitud . Kui praegu sinuga siin kokku saime , siis – tähendab , oleme ju väljavalitud . Meie oleme ... " Aga noormees ei ärganud , ei teinud Viivikast väljagi . Ja Viivika läks ära koju . Hindriku poolvenna nimi oli Villo . Villo teenis praegu armees , kuid Hindriku arvates polnud ta sugugi mehelikumaks muutunud . Ta oli samasugune kiitsakas , kitsaõlgne ja pika kasvu tõttu veidi küürus ning tema armastatuim tegevus oli endiselt joonistamine . Hindrikul olid ainult ema ja poolvend Villo . Hindrik ei armastanud kumbagi , ei ema , ei poolvenda . Hindriku isa oli olnud tubli mees , kuid surnud varsti pärast seda , kui ema ta maha jättis . Hindriku võõrasisa aga oli juhuslik inimene , kes pealegi ema maha jättis . Nüüd oli ema haigestunud ja Hindrik sõitis teda mõneks päevaks vaatama . Samuti oli Villo lastud sõjaväest puhkusele . Villo hakkas kohe rääkima armeeteenistuse uudiseid , kuid Hindrikul polnud neid huvitav kuulata . Hindrik oli teeninud armees kolmteist aastat tagasi – siis oli seal kõik teisiti kui praegu : komandörideks olid veel vanad rindeohvitserid . Alles ärasõidupäeva hommikul märkas Hindrik , mis puu see on , mis rehelaka katuse taga öösiti okstega krabistab ja lehtedega sahistab ning päeval , kui väga palav on ja Hindrik rehe ees õngi korrastab , talle päikeselõõsa eest varju pakub . See puu oli vaher . Hindriku poolvend Villo sõitis tagasi sõjaväkke ; puhkus , mis talle seoses ema haigestumisega oli antud , lõppes otsa . Ema haigestumine langes kokku võõrasisa minekuga teise naise juurde , ja see oli nagu kättemaks emale , kes omal ajal enda esimese mehe oli hüljanud . Aga see ema esimene mees oli Hindriku isa , ja Hindrik oli oma isa väga armastanud . Ema , poolvenda Villot ja võõrasisa ei armastanud Hindrik sugugi . Villo pruut jäi veel ema eest hoolitsema , sest ka Hindrik pidi lahkuma – muidu oleks maja tühjaks ja haige ema üksinda jäänud . Hindrik oli ema juures viis päeva . Viimasel ööl ronis Villo pruut lakka Hindriku juurde , ilma et Hindrik oleks teda kutsunud , ja juhtus see , mis sellistel puhkudel tavaliselt ikka juhtub . Neiu laotas oma värvitud juuksed Hindriku padjal laiali ja lausus mitmel korral õigel ajal , kuidas ta Hindrikut armastab . Hindrik mõistis ... Kõigil viiel päeval proovis Hindrik kala püüda , kuid jõekärestikel , kus forell küll näkkis , ei saanud tema hing rahuldust , sest kõik kinnipüütud kalad olid väikesed . Ei saanud tema hing rahuldust ka kuivaval ojal , kust kivide alt võis käegagi forelle tabada . Talle meenus ikka ja jälle see koht , kus isaga-emaga varem elati , järveäärne ja järv , kus Hindrik künaga kalastamas käis . Ta sõudis järve keskele ja usaldas küna tuulte kätte , tuul viis Hindriku järvesoppi , kus oli särgi ja ahvenaid . Hindrik sidus küna mõne veest väljaulatuva ... Kui Veljo Savi hommikul käekella vaatas , nägi ta , et oli <arv>. märts . Pühapäev . Ta riietus , sõi ja väljus alevi taha jõe kõrgele kaldale , vahtis jõge , mis rahulikult sügavas sängis voolas . Teisel pool jõge olid põllud juba lumevabad ja aurasid päikeses . Veel kaugemal , teisel pool põlde , paistis kirikutorn . Kirikutorni ümber seisid tihedasti koos raagus puud . Ametilt oli V. Savi lektor . Siinpool jõekaldal kasvasid jändrikud männid , pinnas oli liivane , mändide all võis näha kanarbikku . Suvel õitsesid siin tihtipeale kõige ilusamad lilled maailmas – nõmmenelgid . Need olid tagasihoidlikud , mitte nii silmatorkavad kui nende sugulased nurmedel – nurmenelgid . Kuid ka nurmenelgid olid väga kenad lilled . V. Savi isa oli emigrant . Vahel käis ta kodumaal külas . V. Savi läks talle siis sadamasse vastu , vaatas kaugelt , tollimaja nurga tagant , kuidas külaline trapilt kaile laskus ja kõik teised sugulased , ehkki mitte nii lähedased kui V. Savi ise , ta ümber kogunesid , kuigi kingituspakke hakkas isa jagama alles hiljem . Kui isa oli autoga sadamast ära viidud , istus V. Savi liinibussi ja sõitis samuti minema ; mõningate ümberistumiste järel jõudis ta viimaks koju , oma alevisse , kus sukeldus meelsasti igapäevastesse askeldustesse . Lõpuks isa ei kirjutanud talle enam ühtegi kirja ega kutsunud laevale vastu . Sõpru oli V. Savil igasuguseid . Ka oma naine oli talle hea sõber . Tihti käis Veljo Savi alevi teemajas , jõi tuttavatega ära klaasitäie või paar kuiva veini . Loenguteks valmistus V. Savi erilise hoolega . Kui tal pidi tulema loeng biorütmidest , siis luges ta enne seda läbi mitu raamatut , milles oli juttu biorütmidest . Sünnipäev oli V. Savil <arv>. aprillil . Ta pidi saama neljakümne viie aastaseks . Sedapuhku ei kutsunud ta sünnipäevale kedagi , sest ei tahtnud sünnipäeva üldse tähistada . Ta soovis õhtul üksi kodus istuda , nii et tähtpäev meeldegi ei tuleks . Kuid vaevalt see tal õnnestub . Hommikul vara tulevad sõbrad teda üles laulma . Aga võib-olla ei tule , jäävad nemadki vanemaks ja teevad harvemini nalja . V. Savi seisis jõe kõrge kalda peal jääraku serval ja hoidis noore männi tüve ümbert kätega kinni . Jääraku serva all jões oli hauakoht ja sinna oli vool kokku ajanud hulga veel sulamata jääd . See koht võis olla esivanemate jumala Uku haud , mõtiskles V. Savi . Siit järsakult võidi loopida alla ohvriande : küll leiba , liha , raha , relvi , aga võib-olla ka elavaid inimesi . Selle mõtte juures vajus V. Savi üks jalg läbi õhukese maakamara ja varsti vajus läbi ka teine jalg . V. Savi suutis vaevu-vaevu tasakaalu hoida . Ta tõmbas jalad kaldakarniisi kamarast välja ja lahkus ohtlikust paigast . V. Savi läks alevi poole , süda põksumas erutusest . V. Savi lapsed olid juba suured , mõlemad õppisid tehnikumis . Suur lastetuba , mida nüüd , kus poisse kodus polnud , keegi ei kasutanud , seisis lukus . Võti aga oli ees . V. Savi tuli koju , keeras televiisori mängima ja kukkus põrandale . Kui poisid saabusid – ema kutsus nad koju – , oli isa juba kaks päeva varjusurmas , letargias olnud . Arst kehitas õlgu . Poisid läksid taas tehnikumi , ema helistas neile vahetevahel kooli internaati . Poisid tulid kahe nädala pärast jälle . Isa viibis endiselt letargilises unes , haiglas . Poisid ei läinudki oma tuppa , istusid koos emaga köögis . Ema küpsetas kooke . Avas moosipurgi . Poisid hakkasid rääkima vanaisast . Nad vaidlesid hääled kähedaks , sest nende arvamused olid erinevad . Ema imestuseks kirjeldasid nad teineteisele vanaisa selliseid kangelastegusid , mida ema teada polnud olemas , mida vanaisa polnud tegelikult korda saatnud . Kuid ema ei takistanud poisse vaidlemast . Söömise ajal olid aga kõik vait . Vaikida oli hirmus , seda mõistsid nad kohe . Kõrvad kuulatasid , kas ei helise toas telefon , kas ei helistata haiglast või V. Savi töökohast . Poisid sõidavad jälle ära , aga V. Savi abikaasa peab – kui kaua juba – elama ärevuse ja närvilisuse õhkkonnas , nagu oleks ta selle millegagi ära teeninud . Saima oli raudteejaama puhvetipidaja . Puhvet avati kell kuus hommikul , siis hakkasid väljuma ka esimesed rongid . Saima sõitis tööle kaugelt mikrorajoonist trollibussiga . Trollibussis ta tavaliselt tukkus . Istekoha sai ta õnneks alati , sest istus peale algpeatuses . Kui ta hommikul puhvetis klaasitäie kuuma kondenspiimaga kohvi ära jõi , tuli elu talle sisse . Jaksas kogu päeva hästi töötada ja lõbus olla . Õhtuks Saima väsis . Ei tahtnud enam süüagi . Ostis jaamakioskist ajalehe , kuid ei lugenud seda , heitis pilgu vaid tagumisele leheküljele . Tagasiteel bussis tukkus jälle . Kodus pani ajalehe hunnikusse teiste ajalehtede peale . Hiljem andis need koolilastele vanapaberiks . Õhtul istus Saima köögis ja jõi teed , kuulas raadiot . Aga uudised libisesid tal kõrvust mööda , meelde jäi üksnes muusika . Muusikapalade hulgas oli tihti lemmikpalasid , mis hinges imelisi keeli liigutasid . Saimal oli üks tuba , seal nägi ta laia abieluvoodit . Oli ka televiisor , kuid see oli rikkis . Toa seinal rippus kaks portreed , kuigi neid unustas ta alati vaadata . Need olid vahest ka kõrgemale riputatud , kui olid naise silmad . Saima mees polnud portreede ülespanemisel naise kasvu arvestanud . Pensionini jäi veel neli aastat . Mees käis harva kodus , oli meremees . Poeg õppis ülikoolis , hoopis teises linnas . Aga puhkuse olid nad veetnud koos . Kui poeg veel naist ei võta , on nad võib-olla järgmisegi puhkuse koos . Aga kui võtab naise , siis vaevalt . Saima armastas merd . Puhkuse veetis ta alati mere ääres . Ning mitte mingisuguses kultuurses kuurordis , vaid metsikus inimtühjas paigas , kus keegi ei küsinud talt praetud turska , võileibu juustuga või keedetud kana . Teise toa oli Saima vahetuse teel tütrele andnud . Tütre pärast oli Saima algul mures , sest tütar oli kaheksateistkümneaastane , kui abiellus . Kuid nüüd Saima enam ei muretsenud , tütrel oli juba endal tütar ja tütremees teenis hästi , oli mehaanik . Saima uinus igal õhtul rahulikult laias abieluvoodis . Äratuskell tiksus , oli üles keeratud . Ent portreed seinal vahtisid teda öö läbi . Ilma et Saima portreedel kujutatuid meenutanud oleks . Need olid Saima sõbrannad Pille ja Eda , kes sealt seinalt vaatasid . Mõlemad olid juba surnud . Ammu , tormisel sügisel sõitsid nad parema elu nimel üle mere , kus peigmehed neid ees ootasid . Marune meri neelas mõlemad tüdrukud väljaspool kodumaa territoriaalvett . Koos olid nad enne ärasõitu piltniku juures käinud ja vastastikku fotosid vahetanud . Saima enda portree , mille ta sõbrannadele kinkis – küllap seegi kadus merepõhja . Ning on seal praegugi . Aga Saima ise on siin . Ühel naisel tekkis peas kindel otsus – minna mehe juurest minema . Ta hakkaski asju pakkima . Aga asju oli nii palju , et nende pakkimine oleks kestnud vähemalt nädala ning nende äraviimiseks oleks pidanud palkama vähemalt kaks veoautot , ning selle aja jooksul oleks ka mees koju tulnud . Kuid naine tahtis jalga lasta kohe , et oma meest enam mitte näha . Mitte kunagi ! Sellepärast naine piirdus ainult pisku kaasavõtuga . Teine probleem tekkis tal juba lävepaku taga trepikojas – kuhu minna ? Ema juurde ? Kuid ema oli surnud ja maetud linna taha surnuaiale . Möödas olid need ajad , mil ema juurest võis lohutust leida . Armukese juurde ? Kuid niisugust tutvust vaesel naisterahval polnud ja see oli eriti valus miinus . Nii mõnigi mees oli vahetevahel püüdnud kangelanna kõrval tiiba ripsutada , kuid viimane oli need mehed – kui ebamoraalsed elemendid – endast eemale peletanud . Ja nemad olidki eemale läinud . Naisel oli üks vana koolipõlvetutvus , üks vanapoiss , kelle juurde ta oleks võinud minna , kuid see vanapoiss oli joodik , ei töötanud kusagil , ja oli üldse teadmata , kas ta naist enam sooviski näha – nii palju aega oli mööda läinud . Ja kui ta võtakski naise vastu , siis peaks naine ilmselt hakkama tema ülalpidajaks . Aga seda naine ei tahtnud . Sõbrannad ? Nendel oleks muidugi hea meel olnud , need oleks lasknud öömajale . Üheks ööks kindlasti . Aga mis saaks edasi ? Mis saab homme ? Ja oskamata mingisugust otsust vastu võtta , naasis naine tuppa . Kõik oli N-l olemas . Auto , suvila , saun , korter – aga ikka polnud ta rahul . Südames oli ikka mingisugune ärevus , mingisugune kartus , aeg läks ka nii kiiresti mööda , et kahju hakkas ... tühjalt elatud aastatest . Kiire elutempo tiksus tema soontes , mõtted kiirustasid teda tagant , informatsioonitulv lämmatas ja lükkas teda . Ta tahtis ... Aga ta ei osanud midagi tahta . Üle hulga aja vestles ta kõnnitee ääre peal naabrimehega – nende korterid olid kõrvu – , kuid üllatuslikult kurtis seegi mees samu meeleolusid vaevavat . Naabrimees , jah , rääkis avalikult oma mured välja , aga N. ei rääkinud , ta vaid kuulas ja imestas , mida teine inimene ka elust arvab . Päeval oli sadanud vihma ja müristanud . Praegu paistis jälle päike , asfalt auras . Ja udu seest tuli järk-järgult nähtavale linna televisioonimast . Veel lendas taevas mõni vares . Naaber pühkis viikimata kortsunud pükstelt paberossituha maha ja läks oma majja , teesklemata rahulolijat , ning viis kaasa ka iseenda kurbuse ning valu . N. oli parajasti kolmekümne kaheksa aastane . Ta töötas töödejuhatajana ehitusel . Tal oli kena naine , kes oli ära rikutud välismaa hilpudega . N-l olid kaksikud tütred , kes kandsid Soome jalanõusid . N. ei saanud ise peaaegu kunagi autoga sõita , naine tahtis alati ise juhtida . Naisele meeldisid väga labased naljad ja joodikute huumor . Ta oli üles kasvanud töölisasulas hooajatööliste keskel , kus tema isa oli ettevõtte peainsener . Tema isa oli joonud töölistega viina nagu omasugustega . Selle eest austasid töölised tema isa . N. seisiski kirjeldataval hetkel kõnnitee ääre peal sellepärast , et ootas , millal naine Volgaga trepikoja ette sõidab . Aga kuna naine ei sõitnud ega sõitnud , siis läks N. trollibussipeatusesse ja istus trollibussi . Trollibuss ei olnudki päris täis , N. sai istumagi . Kui N. sihtkohta jõudis , väljus ta trollibussist . Mitte kaugel männimetsa vilus oli pioneerilaager . N. läks pioneerilaagri poole . Jõudis kohale , nõjatus madalale tarale , palus üht jõmpsikat oma tütred kutsuda . Tütred tulidki . Dia ja Sophie . Need küsisid kohe , miks isa neile midagi ei toonud , ei maiustusi , ei muid kingitusi . Hotelli administraator oli naine . Palka ta väga palju ei saanud ja oma töökohaga ta eriti ei kiidelnud . Hotell asus äärelinnas , selles peatusid juhuslikud inimesed , tihtipeale perekonnainimesed koos lastega . Osa tubasid oli kohandatud ühiselamuks ja nendes elasid aastaid ühed ja samad isikud . Tavaliselt vallalised tüdrukud , kes töötasid ehitustel ja vaatasid pärast tööd teise korruse puhkeruumis televiisorit . Aprillikuus oli kõige vaiksem aeg : komandeerituid oli vähe ja vahel olid mõned numbrid tühjadki . Siis oli elu väga rahulik , eriti päeval . Naine oli uhke ja ülbe . Niisugune karm iseloom oli temas säilinud veel sellest ajast , mil ta elu hoopis parem oli . Algul oli ta muidugi noor ning üsna armas tütarlaps – igal juhul etem kui need tüdrukud , kes õhtuti üleval televiisorit vaatasid . Hiljem läks ta mehele , mees tegi ruttu karjääri ja muutus austatud ning vajalikuks seltsimeheks . Mees oli ülimalt jäine , julm . Kaine arvestusega tõusis ta ametiredelil , valides endale kaaslasteks kasulikke ja tõrjudes eemale – peaaegu unustusse – kasutuid indiviide . Andestust ei palunud mees kunagi kelleltki . Ta polnud mingi moralist ega pühakirja järgi tegutseja , kes südant millegi või kellegi pärast valutaks . Kuna mees ametiredelil kogu aeg kerkis , siis on loomulik , et keskkondki , mis teda ümbritses , pidevalt muutus . Isikud , kellega oli tarvis läbi käia , vaheldusid . Ja naine võttis mehe taktika omaks . Peagi ei ütelnud ta endistele sõbrannadele ja nende lastele teregi . Samuti nagu mees , ei teinud ta välja mehe vanadest kolleegidest , kes teenistusjärjel madalamale olid jäänud , kui neid kusagil kohtas . Nainegi kalgistus kindlustatud elus . Loomupärane headus kadus tükkhaaval , kuni enam midagi järele ei jäänud – juurde tulemas aga polnud headust kusagilt . Ta õppis käima , pea püsti , nagu mees , ja pidas oma elu ajaloolises mastaabis väga tähtsaks . Mees suri järsku – infarkt . Lapsi järele ei jäänud , või jäi – seda ei teagi . Vähemalt lapsega jalutamas seda naist ei ole nähtud – aga niisugune asi jääb meelde , kui keegi lapsega jalutab . Naine oli järsku vaba . Aga endiseks lõbusaks , ausaks ja heatahtlikuks tüdrukutirtsuks ta enam ei saanud , ega tulnud tal mõttessegi saada tahta . Tema käitumine jäi endiseks . Naine läks tööle . Tema maja , kus ta praegu elas , asus hotellist mitte väga kaugel . Tema maja ja hotelli vahele jäi umbes kuusteist või seitseteist elamut , nii et kui seista hotelli uksel , siis tema oma näha polnud . Aga see maja , kus ta enne elas , plikana , oma vanematega , oli hotelliukse vastas . See oli piklik , ühekordne , maassevajunud vundamendiga barakitüüpi hoone . Maja ukse ees oli pink , pingil istusid mingisugused vanamutid . Vanamutid tukkusid . Kui läheks õige istuks nende sekka , mõtles naine . Keegi ei ajaks teda ära . Vastupidi , talle tehtaks ruumi . Kuid keegi ei lubaks , et ta koridori läheks , oma võtmega endise korteri ukse avaks – sest vanas korteris elasid arvatavasti uued inimesed , kes ei tundnud naise vanemaid ega teda ennast . Ja keegi ei ütleks talle seal õue peal tere . Märkamatult pimenes . Õhtu oli saabunud . Kell viis oli veel valge väljas , kuid kella kuueks oli juba pimedik . Päikeseloojangu koht taevas punetas läbi hõreda kuusiku . Mees kummardus jälle sea lihakeha kohale , mis oli tõmmatud aida ette mahavõetud uksele . Ukse all kummaski otsas olid kaks saunapinki . Mees alustas sea tükeldamist . Oli jaanuarikuu paras pakane , siga oli juba ammu jahtunud ning tarretanud . Lõigata oli hea . Mees lõikas lihakeha neljaks – iga tükk kaalus umbes kaks puuda . See oli tubli kevadine kesik , Rakvere turult viiekümne rubla eest ostetud põrsast kasvatatud loom . Ta oli kogu aeg hästi söönud ja tüli ning vaeva temaga oli vähe . Mees käis poest seale leiba ostmas , kodus lisas kartuleid ning sooja vett . See oli sea söök kõik need kaheksa kuud , mis teda peres peeti . Jõusööta polnud kesik kunagi saanud . Mees lehma ei pidanud ja liha ei müünud , jõusööta võis saada riigile müüdud piima ja liha eest . Ja kui mees olekski lehma pidanud , vaevalt oleks ta piima riigile saanud müüa , meierei asus üheteistkümne kilomeetri kaugusel ning piim pidi sinna viidud saama kella seitsmeks hommikul , mehe töökoht oli aga hoopis teises kandis ning tööle pidi ta jõudma kella kaheksaks . Mees oli üksik inimene . Kuid siga ta pidas – nii oli liha omast käest võtta . Pealegi polnud mees taimetoitlane nagu paljud õpetatud kaasmaalased pealinnas , mees sõi liha ja jaksas tööd teha . Täna oli laupäev , vaba päev , ja mees oli sea ära veristanud . Ta valis meelega külma päeva . Külmal ajal polnud tarvis liha sisse soolata , polnud vaja jännata soolvee keetmisega , liha seisis kaua värske ja süldi tegemisega polnud kiiret . Ainult verekooki tahtis mees juba täna õhtul teha . Siis kui lihakeha oli tükeldatud , kandis ta tükid ükshaaval aida ukseavast sisse . Aidas oli hämar , kuid mees teadis , kus siin miski asub . Ta asetas lihatükid jahusalve kaanele , aga ühe tüki , mis sinna ära ei mahtunud , liharaiumise pakule . Südame , maksa , neerud ja savikausi verega oli ta juba varem majja sahvrisse viinud . Sooled aga kuhjusid , korralikult puhastatuina , emaileeritud ämbris . Viimases järjekorras viis mees aita seapea ja -jalad . Siis pesi sooja veega aidaukse puhtaks ning tõstis hingedele . See uks ei olnud küll sellelt ruumilt , kuhu mees liha pani . Uks oli riideaidalt . Seal hoidis mees praegu igasugust koli . Näiteks hobukülvimasina kettaid ja kangaspuid . Riidekraami nii palju polnud , et seda veel aidas säilitada – teine asi , kui perenaine oleks majas olnud . Pealegi oli mees üleliigsed kodinad sügisel mustlasest kaltsukaupmehele ühe rubla ja kaheksakümne kopika eest maha müünud . Aga selle ruumi uks , kuhu mees liha pani , ei käinudki eest ära , see oli nii-öelda statsionaarne ja nii tugev , et enne võis ait mädaneda ( mida see ka tegi vähehaaval ) , kui uks häviks . Uks oli tehtud paksudest tammelaudadest ja varustatud sepa taotud lukuga ; selle võis lahti teha ning kinni keerata ainult eriline keerulise keelega võti , mille omanik mees ka oli . Kui oma isa-ema majapidamise pärija . Nüüd sulges mees kindla ukse ja hakkas , võti peos , maja poole minema . Punane loojak oli vahepeal kustunud , ainult taevas oli läänes ikkagi veidi veel hele . Tõotas tulla selge ning karge öö , pilvitu ja tuuletu . Mees pistis paberossi suhu ja tõmbas trepil tikust tuld . Ta vaatas termomeetrit , elavhõbedasammas oli langenud üheksa kraadi alla nulli . Mees astus kööki , kiskus niisked kummisaapad jalast , nihutas need laua alla ja jäi mõttesse . Verekooki polnud isu teha . Ja üldsegi polnud ta näljane . Mees valas laual seisvast pudelist klaasi sisse viina ja rüüpas suitsu vahele lonksu . Siis vedas aknale kardinad ette . Öö oli tulemas . Mees mõtles , mis toimetused teda homme , pühapäeval , ootavad . Kõigepealt oleks kirvele uus vars vaja teha , niisugune , mis on igavene . Siis tahaks saejagu laiemaks ajada ja saehambad ära teritada . Samuti oleks vaja seaaiast sõnnik välja loopida , sest mine tea , võib-olla võtab ta endale varsti jälle põrsa kasvama . Siis peaks lõua habemenoaga ilusasti siledaks kaapima . Tööpükstele oleks lapp tarvis tagumikule õmmelda . Õhtul tahaks aga televiisorist filmi vaadata . Kuid ka taskurätikuid ning triiksärke peaks pesema . Ja raamatukogusse " Bamby " ära viima . Nii et tööd oli . Kuid kõik võis ka tegemata jätta , sest sundijat polnud . Mees oli terve päeva õues veetnud , toad olid kütmata . Sea harjaste võtmiseks oli ta vett õues , kividele asetatud katlas keetnud . Ta tõusis nüüd ja tegi tule ka pliidi alla . Pliidiplaadil oli ainult teekann . Mees kavatses teed juua ja võileibu süüa . Seniks kui teevesi soojenes , istus mees taas laua äärde . Seatapuga oli ta ladusalt toime tulnud . Nüüd langes temalt järsku nagu mingi sisemist pinget tekitav koorem . Viingi tundus pähe hakkavat . Mehele meenusid taas äpardused töö juures . Ükskõik kui hästi ka oli laabunud seatapp , tööasjades oli palju viletsust . Eile pani ta naljaviluks vaaderpassi saeraami võllile , vaaderpassi ja võlli vahelt paistis valgust läbi , tähendab , saeraami võll on kõver . Ei saanud ju ometi vaaderpassi külg kaardus olla . Igal juhul , ülehomme viib ta kodunt saeveskisse pikema vaaderpassi , sellise , mis ulatub ühest võlli otsast teiseni , mõõdab veel kord üle . Siis on lugu küll hull , kui võll tõepoolest kõver ongi . Siis on nädalate töö niisama kui ilmaasjata olnud . Üksnes vana saeraami lahtimonteerimine ja mahavõtmine röövis terve nädala . Uus saeraam polnud ka uhiuus , osasidki oli puudu , endises kohas mitu aastat töötanud . Sai traktoriga läbi saeveski sara betoonist valatud alusele veetud . Kuid mees eriti siiski ei uskunud , et võll kõver võiks olla . Kuid ega see tähenda midagi . Enne kui uue saeraami tööle saab , möödub veel vähemalt kuu aega . Tuhat tihu palke aga ootab järjekorda , osa kevadest saadik juba . Teevesi hakkas keema , mees valas endale jooki . Väsimus tuli kallale ja võileiba mees ei teinudki , ta murdis vaid leiva küljest sõrmedega tüki ja pistis suhu . Mehele oli tema töö südameasjaks . Saeraam , millel ta kolhoosis töötas , oli vaja ideaalselt korda teha . Kogemused ütlesid talle , et palgivedamise ja -hoidmise rullid on uuel agregaadil liialt siledad , neile on vaja täkked sisse raiuda , et palk vahel seisaks ja ei libiseks . Vanale raamile laskis ta Ilmarises oma jooniste järgi rullid valada . Käis isiklikult kohal . Kuid uuele raamile need ei sobi . Samuti ei sobi uuele raamile vana raami rihm , sest uue raami hooratas pole nii lai . Rihm vaja koju vedada , kreissae peal kitsamaks lõigata . Mees jõi teed meega , sest suhkrut tal parajasti kodus ei juhtunud olemagi . Tee oli väga maitsev ja andis jõudu . Mees soovis mõtteis sellist teed sõdureile kaevikuis , siis muigas – naljakas tundus niisugune soov mitukümmend aastat pärast sõda . Kuid mälestus sõjast oli jäänud . Mees tõusis , kohendas kustuvaid süsi pliidi all , heitis lahti riietumata köögis kušetile pikali , et puhata . Ta ei mõtelnudki magama jääda . Kuid uni tuli kohe . Ta mõtles enne und veel seatapule , mis nii hästi oli õnnestunud , et töömuredki mõneks ajaks eemale viis . Ta mõtles veel meresõitjale Francis Chichesterile , kelle raamatut ta oli hiljuti lugenud ja kelle elukäiku ta kadestas . Kuid mees oli enesega rahul . Temagi oli noore mehena eluga riskides merd purjetanud , kui emalaevalt salapiiritust maale vedas . Tema pihta ei tulistatudki . Aga eks need olnud poisikese seiklused . Mis siin siis veel rääkida seiklustest sõjas . Pealegi mees uinus . Pabeross tema suus kustus ka nagu iseenesest . Hommikul oli mees varakult jalul . Ta ei imestanudki , kui leidis , et oli köögis riides maganud . Seda oli ennegi juhtunud . Ta läks õue , vaatas kraadiklaasi , külma oli kaheksateist kraadi , siis läks aida juurde , katsus lihaaida ust , uks oli korralikult kinni . Mees naasis majja , küttis pliidi jälle kuumaks , tõi sahvrist verekausi , võttis kapist jämedat rukkijahu , hakkas koogitainast segama , valas ühtlasi ka teekannu vett juurde . Kohvi jõi ta üldse harva . Mees praadis verekooki . Sõi . Jõi teed peale . Siis ta pani vatijope selga , kummikud jalga ja väljus õue ; läks seaaeda sõnnikust tühjaks ajama . Kõle ja külm oli tühjas laudas . Vaene kesik oleks siin igavuse ja külma kätte ära surnud , kui tema poleks vahele astunud , mõtles mees , kühvellabidaga jäätanud virtsa eemale loopides . Vanasti oli see aga soe ja hubane laut . Loomad ise kütsid lauda soojaks . Neid oli siin suur hulk . Pidevalt ikka kolm lehma , hobune , mõni vasikas ka , viis-kuus lammast , kaks siga , paarkümmend kana , kalkunid – kõik üheskoos hunnikus . Nüüd oli endine vägev laut kokku vajumas , katus laskis vihmavett läbi , aampalgid olid murdumas , hallitus määndas seinu . Aga kui seaaed jälle puhas ja puupõrand seasõnniku alt väljas – ei paistnudki laut nii troostitu hoonena enam . Uue põrsa võiks vabalt sisse tuua . Viskaks õuest niidetud heinu nurka , mis viga põrsakesel seal soojas pesas lesida . Äärmisel juhul võiks mõne nädala põrsast toaski pidada . Niikaua kuni külmad ilmad mööduvad ja põrsas suuremaks kasvab . Mees nõjatus labidale , vaatas laudas ringi , sõnnikut oli aastaga mitu koormat kogunenud ; kevadel ta küsib kolhoosi tallist hobuse ja veab selle orgaanilise väetise kartulimaale – seapidamisest kasudki sees ! Muidu näivad asjad siiski sedamoodi olevat , et laudale tuleb uus pilpakatus või ... eterniitkatus – ei tea kumb – peale teha ja aampalkidele toed alla panna . Sest ei ole ilus suurt hoonet hukka lasta minna . Remondituna võib lauda aga kunagi suvila pähe mahagi müüa , küll ostja ta ümber teeb – ehitab päikesepoolsele küljele rõdu , paneb veevärgi sisse ja elektriahjud seintele . Sinna , kus enne lehmade sõimed reas olid , tuleb telliskivipõrandaga kaminasaal . Nii . Üks vajalik toimetus oli tänaseks toimetatud . Mees läks aita , tõi sealt pool seapead , ühe jala , ühe kõrva , viis need tuppa , pesi puhtaks , pistis patta , hiljem kavatses sahvrist tuua ning lisada veel maksa ja südame , puhus pliidi all tule jälle põlema . Ise aga süütas mõnuga paberossi . Süldiliha võis pool päeva keeda , vaja ainult aeg-ajalt puid pliidi alla pista , teadis mees . Nüüd oli mehel jälle suhteliselt vaba voli . Kuid ta ei jäänud , käed süles , istuma , vaid hakkas tööpükste läbikulunud tagumikku jämeda niidiga kinni nõeluma . Lõpetanud selle töö , hakkas ta habet ajama . Ümmarguse köögilaua taga , peeglikillu ees , kaapis ta vana habenoaga oma jonnakat lõuga . Mees mõtles süldist , mida ta juba õhtul võib keedetud kuumade kartulitega süüa , ja vesi valgus sellise mõtte juures mehele suhu . Mees ajas habet aeglaselt , mõtteid kogunes pähe igasuguseid . Mees juurdles , kuidas uut saeraami veelgi täiustada . Tal oli ammu salajane kavatsus paigutada raami alla saepuruauku paar ventilaatorit , mis raami töötamise ajal saepuru sealt välja puhuksid . Seni tuli tal enesel , kui raam seisis , aeg-ajalt süvendisse ronida , et labidaga saepuru lõksuvale eskalaatorilindile kühveldada . Nüüd ta paneks selle töö peale ventilaatorid , mis viljakuivatis kasutamata seisavad . Kui neid talle ainult lubatakse ! Samuti mõtles mees , mida teha Saksa päritolu vana elektrimootoriga , mis vana saeraami hooratast ringi vedas . Selle peaks puutöökotta pukseerima ja seal kõik tööpingid erilise ülekandega tema külge ühendama . Aga mees ei teadnud veel , kuidas niisugust asja praktiliselt lahendada . Kui habe sai aetud , hakkas mees kirvevart tegema . Pliidi kõrval nurgas oli kirvevarreks varutud kuiv kasepuuhalg juba ammu meistrit oodanud . Mees tõi kuurist viienaelase lõhkumiskirve , millele oligi vart vaja . Pliidi ees pakul tahus ja voolis mees kirvevarre tunni aja jooksul valmis . Pärast läks pinumaale uut kirvevart proovima . Sellega võis rahule jääda . Siis tuli ta uuesti tuppa tagasi , kaasas vukssaag , saeviil ja saehammaste jagaja . Rahumeeli jagas mees saejao laiemaks ja teritas saehambad . Aeg oli juba lõunas , nüüd otsustas mees raamatukogus ära käia , enne kui see kinni pannakse . Raamatukogu polnud mehe elukohast õnneks kuigi kaugel . Mehel oli nailonjope seljas ja sooja voodriga poolsaapad jalas , kui ta sinna läks . Ilm oli õues külm , lumi krudises saabaste all . Mõnikord tuli mehele vastu mõni külaelanik , keda ta viisakalt teretas . Pühapäevariietes oli päris mõnus olla , pidi mees tahes-tahtmata tunnistama . Habe oli ka ilusasti aetud ning lõug Frigoga värskendatud . Küla aga lausa pakitses pühapäevasest elust . Peaaegu igas õues võis lapsi jooksmas ja mängimas näha , paljudes õuedes seisid sõiduautod . Tema eakaaslased , teised mehed või naised , käisid pühapäeviti ikka linnast oma raugastunud vanemaid vaatamas – kellel need veel elus olid . Mehel autot polnud , suvisteks sõitudeks oli tal mopeed . Sellegi oli ta alles möödunud aastal ostnud . Võõraid , õuedes mängivaid lapsi vaatas ta suure õrnusega . Väikesed lapsed talle meeldisid . Temal lapsi polnud . Talle oli küll kord osaks antud õnn armastada ja ka armastatud olla , kuid lapsi polnud see lühike möödunud aja armastus talle kinkinud . Midagi pole parata ! Peagi astus mees raamatukogu köetud ruumidesse . Noor prillidega tütarlaps tõusis abivalmilt laua tagant , et teenindada lugejat . Mehel endal oli tõesti raskusi huvitava raamatu leidmisega . Sarjad " Maailm ja mõnda " ning " Seiklusjutte maalt ja merelt " oli ta juba ammu läbi lugenud . Eesti Loodus , huvitav ajakiri , käis tal endal kodus . Prillidega tütarlaps soovitas võtta Konstantin Simonovi romaani " Relvavennad " . Pidi olema huvitav teos , sõjast ja puha . Mees kaalus paksu raamatut käes ja nõustus lõpuks . Kuid midagi kergemat palus ta ka veel . Kas ei ole midagi loodusest ja loomadest ? " Karupoeg Puhh " on , seletas tütarlaps , kuid see on lastele mõeldud . Las olla , vastas mees , " Bamby " oli ka lastele mõeldud , aga ometi väga hea lugu . Saanud kaks põnevat raamatut kaenla alla , mehe tuju paranes , ning ta asus koduteele . Jõudnud koju , liigutas mees kulbiga süldipaja põhjas konte . Magus lõhn tõusis pajast mehele ninna – sült tõotas tulla aus . Ja see oli juba küllalt keenud . Mees nihutas süldipaja pliidi servale , tõstis selle asemele poti , kuhu valas pool ämbrit vett pesupesemiseks , soojenegu veel siin viimastel sütel , sest puid mees pliidi alla enam ei lisanud . Ta läks nüüd tagatuppa , kuhu ulatus ka soojust õhkuv pliidi soemüür . Mees pani tagatoas televiisori mängima , varsti pidi algama film . Televiisoriekraan läks valgeks ja diktor rääkis vene keeles päevauudiseid . Mees sai vene keelest aru . Diktor rääkis töövõitudest ja töövalvest üle kogu suure maa . Kõikjal tehti innukalt tööd , mõistis mees ja noogutas peaga . Mees läks kööki , otsis kapist kümmekond sügavat kaussi ja taldrikut süldi jaoks . Õhtu hakkas jälle lähenema . Aga kartuleid tuli veel keeta , kartulid olid keldrist veel toomata . Mees võttis tühja kartuliämbri , taskulambi ja kobis sahvri alla keldrisse . Mis imelik asi see on , mõtles mees , et töö otsa ei saa . Kas hakkab vanadus tulema või ? Kuid vanadusest ta mõelda ei tahtnud , vanadus polnud temasugusele meeldiv teema . Vähehaaval said kõik tegemised tehtud , väike hulk pesugi pestud , ning mees sõi mõne aja pärast televiisori ees veel kallerdamata sülti keedetud kartulitega . Esmaspäeval , homme , peab ta varakult jalul olema . Juba kella seitsme ajal sõidab ta soome kelguga mööda metsavaheteed tööle , seljakotis vaaderpass , leivatükk ja praetud pekiviilakad . Tööleminemisest mees praegu unistaski . Film oli vilets . Tegevus hargnes Rio de Janeiros . Peategelased olid aristokraadid . Mehele film ei meeldinud . Vaadanud filmi siiski lõpuni , läks mees magama . Ta heitis krigisevasse reformpõhjaga voodisse lapilise teki alla ja püüdis uinuda . Ta keeras enda vasakule küljele , kuid uni ei tulnud . Ja mitte sellepärast , et mees oleks kannatanud unepuuduse käes või et liigseid mõtteid oleks palju pähe kogunenud , vaid – süda hakkas tal rinnus jälle puperdama . Seda ei juhtunud väga tihti , kuid täna öösel oli see vaevus mehel kohe kallal . Mees lamas vasakul küljel ja talle tundus , et rind nagu paisub ja klomp tõuseb pärast iga südamelööki vähehaaval kurku . Mees keeras enda selja peale ja katsus pulssi . Pulss lõi katkendlikult . Vahel ei olnud pulssi viie-kuue sekundi jooksul üldse tunda . Mehel seisatas hingaminegi , ta kergitas oma ülakeha patjadelt , ahmis hääletult õhku . Siis hakkas süda jälle töötama , kuid pulss oli veel kaua aega vaevalt kombatav . Ja hiljemgi , kui süda jälle hoo sisse sai , oli tema tuksetes selge arütmia . Edasi töötas süda mõne minuti normaalselt , siis algas kõik jälle otsast peale . Hood kordusid . Mehele polnud see muidugi mingi uudis , kuid ta unustas alati pärast häireid need katsumused ja kannatused , mis tal vahel öösiti tuli läbi elada . Ta ei olnud südame ega mõne teise elundi pärast veel arsti juures käinud . Apteegiski oli ta ainult hambapastat ning seepi ostmas olnud . Mees ei julgenud enam vasakule küljele heita , kuigi see oli tema lemmikmagamispoos . Aga ka selili asendis ei töötanud süda . Mees tundis mingit seletamatut enneolematut hirmugi . Ta hakkas närviliselt rinda südame kohal mudima ja masseerima . Ta keeras enda paremale küljele ja süda alustas tasakesi poolelijäänud tööd . Huvitav , kuidas tema elu küll sõltus sellest pisimootorist ribidest trellide taga , mõtles mees . Ja pole midagi peale selle pisikese mootori , südamekese , mis aitaks inimesel elada , kui ta elada tahab . Aga elada mees tahtis . Ta oli harva mõtelnud , et surema peab . Ta polnud mingi viriseja ega iriseja , kellele elu tüütu on . Ta polnud isegi saatusest sel määral veel mõelnud , et õnnetusi või edu oma elus saatuse kraesse määrida , teha saatus vastutavaks oma elutee ees . Kuigi nii oleks võinud teha . Mees katsus oma pulssi , pulssi polnud üldse tunda , kuigi ka süda arvatavasti praegu ei seisnud . Meest ajas niisugune korralagedus sisimas iiveldama , ta tundis liikmetes ja peas nõrkust . Ta masseeris veel südant , kuid see protseduur , mis varem oli aidanud , oli praegu kasutu . Ta tõusis voodist , käis mööda tuba , siis mõtles , võib-olla on tuba liiga palav , ja lükkas akna lahti . Akent polnud ta kaua avanud , raamidele kleebitud ajaleheribad ragisesid , kui ta akna lõpuks lahti sai . Tuppa tungis kohe värsket puhast õhku . Mehe enesetunne paranes , ta kallutas end aknast välja ja püüdis hingata täie rinnaga . Õhk oli külm . Õues praksusid aiateibad . Taevas oli tume . Mõni üksik täht ainult vilkus seal . Üks suur täht paistis mehele läbi aknaklaaside ennist voodissegi . Ta vaatas nüüd selle tähe poole ega osanud sellest midagi arvata . Ta mõtles vaid , et täht on väga üksi . Tähtedele on üldse omane mingi eriline kosmiline üksindustunne . Tähtede üksindus on lootusetu üksindus , inimene pole kunagi nii üksik . Mees mõtles enesestki , tema ei tundnud end kunagi üksikuna : teda ümbritsesid asjad , mis olid valmistatud inimeste poolt . Teisi inimesi polnud talle vajagi . Asjad säilitasid mälestusi teistest inimestest . Asjad säilitasid inimkäte puudet ja inimeste andeid . Vahest ainult puutumatus looduses oleks inimene üksi , seal ei meenutaks talle miski teiste inimeste olemasolu . Aga kodus , oma tares , ei olnud mehel kunagi igav . Mis see üksindus siis ka muud on kui igavus . Mees oli juba ammu sulgenud akna ja lamas jälle voodis . Täht vilkus talle läbi akna . Muidu oli toas pilkane pimedus . Kuid vaevalt jõudnud end teki all soojendada , hakkas süda mehel taas puperdama . Mees mõtles , tuleks juba rutem hommik , läheks tööle , seal poleks aega südamele tähelepanu pöörata – pealegi saaks seal keha tõelist sooja , veri hakkaks ihus korralikult ringlema . Rahulikult ei suutnud mees voodis lamada . Ta tõusis , käis köögis jaheda veega end vööst saadik pesemas . Justkui oleks parem hakanud . Kuid teki all hakkas mehel veelgi halvem . Süda ähvardas päriselt seisma jääda . Seisma jääda ja lõhkeda . Oleks tal nüüd kodus mingid arstirohudki . Kuid arstirohtusid polnud mehel kodus mitte mingisuguseid . Kui ema veel elas , oli emal arstirohtude hoidmiseks spetsiaalselt sisse seatud terve kummutisahtel . Ema võis alati öösel üles ajada , kui mingi tõbi ootamatult kallale kargas , olgu siis köha , nohu või kõhuvalu . Ema rohud aitasid alati . Mees tundis järsku suurt igatsust ema järele , keda ta siiamaani polnud muidu ammu juba meelde tuletanud . Ta oleks tahtnud olla väikene palavikus laps , kelle eest ema hoolitseb . Mehele meenus , et ema rohtudesse ja arstimisse oli tal alati usku . Niisugust usku polnud tal kunagi kellessegi teisesse inimesse olnud , isegi mitte oma naisesse , kes noorelt suri , aga kes teda siiski oli püüdnud põetada mõne juhusliku tõve või haava puhul veel oma eluajal . Kogu öö oli rikutud . Mees tõusis ja läks tegi köögis pliidi ees suitsu . Kell oli juba kaks öösel , siiani oli ümberringi olnud vaikus , ainult äratuskell tiksus tasakesi kapi otsas , nüüd aga kuulis mees õues koerte haukumist . Haukumine kostis väga kaugelt , kuid see võis ka oma küla koer olla . Mees suitsetas kaua . Ja näis , et süda väsis selle aja jooksul streikimast . Ta alustas jälle korralikku tööd . Mees läks lõpuks magama ja uinus kohe . Elu tahtis ju elada . Ees oli veel palju laupäevi ja pühapäevi ja muid päevi . Tuul ulub korstnas . Keldriakna taga mingi ... inimelu . Mingi hele latern raagus puuokste taga . Luuletajate hullutaja sajandeid – linnades just ! Seina taga mulksub ja haiseb veemõõdusõlm , seal elavad rotid . Päeval võib näha akna taga kellegi tikripõõsaid , kellegi õunapuid . Raamas , mahajäetud aed ! Vaene varakevadine-hilistalvine aiakene ... Musträstas elab selles aias – vististi talvitaski siin . Ja must kass käib vahel aknast mööda , vaatab ka sisse ! Pliidi all hõõgub kustuv turvas . Hõõgub lillaka leegiga . Veel on vara siibrit kinni panna . Akna taga ikka seesama öö , seesama latern , needsamad alasti oksad . Needsamad alasti oksad . See väikene maailm akna taga . Aga kaugemal on kõik juba teisiti . Seal on teisi maailmu . Selle maailma taga on teisi maailmu . Ka inimese hinges on teisi maailmu . Selliseid , kus inimene pole veel kunagi olnud ja kus ta võib-olla ei saagi kunagi olla , kuhu ta kunagi ei kandu . Karla sõitis linna . Pulma . Õepoeg Jaak oli vastas , viis onu hotelli . Liftiga mindi hotelli viimasele korrusele . Restorani . Hakati viina võtma . Karla viinavõtja ei olnud . Tema istekoht oli akna all . Karla vahtis aknast välja . Nägi merd . Merel sõitsid laevad . Laevad olid lastis , istusid sügavalt vees , sõitsid aeglaselt , must suits paiskus hääletult nende korstnatest välja , reelingute ääres seisid juteldes meremehed . Kajakad saatsid laevu . Oli kaubalaevu , reisilaevu , kalalaevu . Ja midagi kodust tungis Karla südamesse . Tal tekkis igatsus millegi tavalise ja vajaliku järele . Eemal oli linn . Õhtusest udust ja suitsust joonistusid ähmaselt kolmnurksed punased telliskivikatused , ja pikergused paplivõrad nende vahel seisid sirgelt nagu kõhnad kindralid riviülevaatusel . Päike loojus . Aga vaatamata hilisele tunnile , sõitsid laevad merele või tulid merelt . Ja võib-olla sellepärast , et tund oli hiline , olid laevade viled ettevaatlikud ja summutatud ning need ei hirmutanud kedagi , vaid vastupidi , neid oleks tahtnud lõpmatult kuulata . Kuigi peab ütlema , et üles oli laevade huilgeid üsna viletsasti kuulda . Osalt võis selles süüdistada ka pidukära . Päike oli lõpuks juba poolest saadik loojunud . Ta oli tulipunane nagu särtsuv süsi , aga ta kastus merre , ja Karlale näis , et vesi kustutab päikese ja jahutab ööseks maha tema hõõgvel hinge . Hommikuks peab päike aga jälle kohal ja vormis olema . Viimaks tuli Karla juurde õepoeg , viinapits käes . Ta ulatas selle onule ja ütles : " Joome siis ka noorpaari terviseks ... ! " Karla nuusutas pitsi sisu ja küsis : " Mis see sul siin on ? ! " " Piiritus ! " vastas tugevasti tuikuv Jaak . " Mispärast piiritus ? " küsis Karla . " Äh ! " vastas Jaak . " See seisab kaua sees . Ei lahtu ... " Ning tuigerdas eemale , unustades vestluskaaslase . Karla saatis teda pilguga , vaatles inimesi . Ühest lauast vahtis teda üks silmapaar , mille läige oli kuidagi lähedane . Karlale meenusid lõõmavad rukkilõikusepäevad kuumal suvel , soojust õhkuv maapind ja taevas , milles ujusid kergest tuulest juhituna heledad pilved . Pidu lõppes kella nelja ajal hommikul . Karla viidi ilusti autoga bussijaama , bussini oli veel aega . Ta istus rohelisel pingil , vahtis lahtisi silmi enda ette . Tuul keerutas ajalehti ja jäätisepabereid mööda tolmust asfalti . Päike juba tõusis , kuid siia majade vahele polnud teda näha . Siis saabus buss . Karla ronis sisse , kobis istmele . Ta sai tukkuda poolteist tundi . Varsti oli tema peatus , ta väljus . Hakkas astuma . Veidi maad sai ta ühe juhuslikuga edasi . Siis aga keeras suur maantee ära , algas külavahetee . Minna oli kaksteist kilomeetrit . Tee oli liivane . Ja liivas on inimesel raske kõndida . Pärast jõudis Karla jõe äärde . Praam oli parajasti sillas , sõitjaid rohkem polnud ja ülevedaja viis Karla kohe üle . Vedu maksis kolm kopikat . Kõige väiksem raha Karlal oli kolmerublane . Ülevedajal polnud tagasi anda . Sõidu eest jäigi tasumata . Linna minnes oli juhtunud sama lugu . Nii oli Karla kokku hoidnud kuus kopikat . Nüüd jäi Karlal minna veel kaheksa kilomeetrit . Tee kulges mööda ilusat männimetsa . Kuueristil tegi Karla väikese peatuse , puhkas jalgu , istudes pehmel kännul . Ümberringi õitses põdrakanep . Peale puhkust astusid jalad nagu iseenesest . Hingaminegi muutus kergemaks . Pool päeva oli ka juba möödas . Ning siis väljus Karla metsast , lagedatele põldudele . Kõik oli nii tuttav juba : hõreda rohu ja kassikäppadega põndakud , see looklev kivikõvaks tallatud rada nende vahel , see pilvitu sinine taevas , mis kõrgus pea kohal , ulatudes ei tea kui kaugele . Peagi hakkas küngaste varjust paistma ka kodu , kõige kallim paik . Naine saatis Magnuse aida taha , sealt läks teerada järvele . Aida taga kasvas palju koerputki . Need olid sama pikad kui Magnuse naine ja õitsesid . Naine aitas Magnusele puldanseljakoti selga , seljakotis oli lehma pea . Aida ees lõikas Magnus rauasaega lehma pea küljest sarved maha , muidu oleksid need seljakoti koest läbi tunginud ja välja paistnud . Sarvedel oli seitse rõngasringi , nii palju kordi oli Salme , hea lehm , vasikaid ilmale toonud , nii palju kordi oli ta piimas olnud . Magnus nohises ja asus teele . Naine jäi talle järele vaatama . Naisel oli kahju Magnusest ja lehmast . Lehm , kuigi ilma peata , viidi just kolhoosi sigadele söömiseks . Naist ei rahuldanud zootehniku arvamus , et lehmaliha paneb kolhoosi sead läikima – kahju oli oma lehmast ikka . Magnus tallas õitsvate kõrveköömnete varsi jalge alla , kui üle niidu läks . Järve ääres polnud ta juba terve aasta käinud . Teerada oli rohtu kasvanud ja Magnus astus silmalt läbi heina . Kui Magnus järve äärde jõudis , keeras ta oma vana , laudadest kokkulöödud küna korraks kummuli , kallas vee välja . Viskas seljakoti kuiva küna põhja , võttis laiast taskust tullid , kinnitas need , istus siis künasse ning asetas juppideks kulunud aerud paika . Roostikust krooksatas kurvalt järvekaur , kuskil pladistasid linnutiivad vett . Magnus ei silmitsenud järvepinda , ei näinud , kuidas sarvikpütt lähedal sukeldus . Selg vastaskalda poole , hakkas ta aeglaselt sõudma . Soni randialune oli juba higine , ta ei võtnud mütsi peast , et kammimata juustesse oleks õhku saanud , ta sõudis , ja seljakotis oli tal lehma pea , mille pidi viima linna , loomakliinikusse veterinaarbakterioloogia laboratooriumi . Järve vastaskallas ei olnud kaugel , ainult poolteist kilomeetrit . Seal kavatses Magnus küna liivale tõmmata ja jala edasi minna bussi peale . Bussiga sõidaks ta siis linna . Kärbsed ja parmud tiirutasid Magnuse ümber ja laskusid seljakotile . Nädal aega oli Salme-lehma saatus Magnuse hinges ja tegudes esikohal olnud . Lehm oli haigestunud harva esinevasse haigusesse – teetanusse , kangestuskramptõvesse . Isegi kolhoosi vet-arsti praktikas polnud sellist haigusjuhtu iial ette tulnud , ta ei osanud Magnuse lehma arstida . Aga kui erialasest kirjandusest asja uuris ja diagnoosida juba oskas , oli hilja , pühapäevane päev ja apteegid kõikjal kinni . Ning ega Magnuski kohe loomatohtri poole pöördunud . Lehm aga oli kange nagu pukkjalg , saba sirge , kõrvad kikkis , suu kõvasti kinni – pikali ta niiviisi esmaspäeva hommikul kukkuski . Tuli sooritada hädatapmine . Loomatohter pistis Magnusele saatelehe linnasõiduks pihku – ja siin , keset järve , Magnus oma lehma peaga praegu asuski , sest just pea oli käskinud väsinud tohter laboratooriumi viia . Magnus sõudis vähehaaval veekogul . Ta polnud seljakotilt õieti küll pilku tõstnudki , kuid alles nüüd – vähese hilinemisega – märkas : seljakoti alumine osa on juba lausa märg . Vesi künas oli tõusnud lühikese ajaga hirmuäratavasse kõrgusesse . Aga Magnusel polnud mingit topsikut ühes , et vett välja loopida . Nii hukas oli siis tema lamedapõhjaline paat , et nii ropult vett läbi laskis . Polnud sellega tänavu , jah , keegi sõitnudki . Ainult külapoisid olid kalal käinud . Aga nemad polnud Magnuse küna kohta ühtki halba sõna ütelnud , kalagi said . Magnus ise viimasel ajal enam kalamees polnud , sellepärast oli ka sõiduriist korrast ära . Bussi peale läks ta ikka jalgsi ümber järve , kui kandamit just ei olnud . Aga kui kandamiga oli , siis pani selle jalgratta raamile , viis jalgratta raamil bussipeatusesse , seal peitis jalgratta peatusepaviljoni taha põõsastesse . Kuid nüüd oli tal jalgratta väliskumm pikalt lõhki , uut ei olnud jõudnud veel muretseda ; täna ostaks , kui mahti saaks – raha oli kaasas . Magnuse küna hakkas lausa vajuma . Magnus sõudis rutates , et vähemalt madalasse kohta välja jõuda . Kaldani polnudki enam palju maad . Kuid vesi valgus järsku üle küna parraste , Magnus tundis tagumikku märjaks saavat . Mees heitis aerud käest , tahtis haarata seljakoti paelte järele , kuid seljakott kadus samal silmapilgul aegamisi kollaste vesikuppude vahele . Magnuski langes ninapidi vette . Puristades tuli ta veel alt välja , jalad ulatusid vaevu põhjamudale . Üks aer ujus veepinnal , Magnus krahmas sellest kinni . Siis hoidis pead kuklas , et vesi suhu ei satuks , ning kompas seljakoti väljatõmbamise eesmärgil aeruotsaga põhja oma jalge all . Seljakotti ta ei leidnud , komistas aga künarisu otsa ning käis sedaviisi vastumeelselt veel kord vee all ära . Vesi ei olnud läbipaistev , oli mudane ja sogane . Magnus sülitas kohvipaksutaolise järvevee lõugade vahelt välja , viskas aeru eemale ja hakkas kuivale komberdama . " Tont söögu seda lehmapead ! " sajatas ta ja tema sajatus kandus kajana mööda vett iga järvesopini , äratas seal vesikanade ja muude lindude tähelepanu . Magnus kalpsas kalda poole , varsti oli tal vesi juba vööni , siis veel mõnikümmend sammu kaislates ja konnarohus , ning tilkuv Magnus prantsatas kõrvale maakamarale . Alles praegu , lirtsuvaid kummikuid jalast kiskudes , märkas mees , et oli kogu aeg vaikselt nutnud ; pisarad olid voolanud üle näokortsude kui kevadine suurvesi üle kartulimaa künnivagude . Läinud oli lehm , läinud oli lehma pea . Kadunud oli inimese au , kuulsus ja väärikus . Magnus jättis teise lirtsuva kummisaapa jalga , koukis taskust portsigari paberossidega . Paberossid olid kuivad . Kuid tikud olid märjad . Ainult ühe korra oli Magnus nii nutnud – vaikselt , enesele teadmatult ; ligi kolmkümmend aastat tagasi oli see . Ta oli siis kolhoosi esimees . Kolhoos oli väikene , ainult üks küla , Tõukusi küla – kümme talu , liikmeid : naisi üheksateist , mehi kuus . Aga vili oli vägev , saak sügisel suur . See oli esimene kolhoosiaasta . Magnus organiseeris viljamasindamise talgud , lubas korraldada ka lõikuspeo . Läks kaheksa kilomeetri tagant jalgrattaga , lenkstangil kümneliitrine piimajahutusnõu , koduviina tooma . Eks viinameistri juures hakatud kaupa proovima . Magnusel oli kanapea . Selles oli süüdi magu : kolmveerandist maost jäi ta ilma noore mehena , kui hobune rautatud jalaga kõhukoopasse lõi . Allesjäänud magu ei suutnud vastu võtta suuremal hulgal ei viina , ei sakusmenti . Tagasiteel jäi Magnus ühel künkal toppama ja langes sügavasse joobnuunne . Kui silmad lahti tegi , nägi päikest loojumas , tõukas jalgratta endast räpakalt eemale . Piimajahutusnõult oli kaas kukkudes pealt ära lennanud ja kümme liitrit kallist peoviina liivasesse pinnasesse nõrgunud . Sealt ei saanud seda kätte enam ei jõuga ega kavalusega . Mida tehti peolauas rasvase lambaga , kelle Magnus oli eraldanud pruukostiks ? Kuidas see meestel niisutamata kõrist alla läks , oli Magnuse esmane mure tookord . Lõikuspidu peeti küla kõige suuremas majas , nädala eest oli seal surnud vanaperenaine , saunakatlas oli veel surnupesuvesi alles – selle sees lubasid kokad Magnust teele saates lamba ära keeta . Ning Magnus märkas , et tal olid pisarad silmas . Häbi ja valu , häbi ja valu ! Sama lugu oli ka nüüd siin peale lehmapea uppumist . Kui armsast lehmast Salmest polnud enam midagi järele jäänud . Ainult sarved aida ees . Aga parata polnud midagi . Magnus valas teisestki saapast vee välja , tõusis püsti . Pani saapad kaenla alla ning hakkas mööda järvekallast kodu poole minema . Madalal , mööda veepinda , tõmmeldes ärevalt tiibadega , põgenesid Magnuse eest vihitajad . Küll kodus asi laheneb , mõtles endine kolhoosiesimees . Küllap nad uue lehma saavad . Enese rõõmuks ja naise rõõmuks . Ja küll ta harjub uue lehmagagi ning hakkab teda armastama ja austama nagu endist lehma Salmet . Ükskõik kui raske ka poleks head lüpsilehma kasvatada , küll hakkama saab . Vilets ning kössivajunud oli Magnus , kui varsti oma õueaia värava taha ilmus . Kodukrantski ei tahtnud teda haukumisega tervitada . Krants pikutas kuudi ees . Üks nägemus piinab mind . Küll mitte nii , et ma kannataksin lausa . Üks maastik . Tolmune kivisild , ja linavabriku hoone – vaikne maja , sest välja masinate müra ei kosta . Ja õhus hõljub takupuru . Vasakul on paisjärv . Õieti on see jõgi , mis siin sillaaluse tammiga laiaks paisutatud . Aga seda ei pruugi kõik teada . Köögiviljaaiad kallastel on kaldu jõe poole ja kevadel ujutab neid suurvesi . Aga suvel on vesi taganenud ja jõekalda ning köögiviljaaedade vahelt viib looklev rada alevisse . Ehkki sinna saab ka mööda maanteed . Sinna läheb busski . Paljudel inimestel on paadid . Ühist paadisilda pole . Üks vana lagunenud on , aga see on poolest saadik vee alla vajunud , lauad on lahti , libedad , läigivad kuuvalgel ööl , ma olen sellel istunud , ma tean . Jões olen ma ka ujunud . Aga vesi on külm , põhi mudane . Ei saa täit karastust . Kord püüdsin ma selle jõe kaldal maipõrnikaid . Need lendasid mulle vastu mööda jõekallast , madalalt . Siis on seal veel kirik , roheluses , justkui ära peidetud . Ainult rist paistab üle puulatvade . Kirikuaed on väike , tihedasti haudu täis . Haudade ümber on tarad või kasvavad põõsad . Ilmtingimata leiad põõsaste vahelt mugava pingi , millel võid istuda , kui soovid . Kaugemal on põld , lõpmatu ja sile – justkui lennuväli . Ma olen sellel kõndinud . Põld oli roheline . Rohus ei õitsenud lilli , isegi võililli mitte . Ja siis mets . Noor männimets , hõre ja läbipaistev . Metsaalune on ära tallatud . Selles metsas võib filosofeerida , rääkida elust ja kunstist , aga kõneldes on nii elu kui kunst mõlemad jube elukauged , ja sellepärast tuleb tahtmine elada mitte ainult sõnades , sõnadega , vaid tegelikult , ihuliselt – ühesõnaga , tööd tehes , niiviisi tõelisi kogemusi omandades . Külavaheteed . Kõrgepingeliin . Ja pappel , mis otse kõrgepingeliini traatide all kasvab , nii et oksad traate riivavad . Ma olen selle otsas käinud kribinal-krabinal . Üks maja jõe ääres , köögiviljaaedade keskel . Kevadel pannakse kartuleid maha . Maja , valgetest silikaattellistest . Kõik nii tuttav : trepp , mis üles viib , aknad , millest valgust paistab , mille ees tuul kardinaid hõljutab . Maja on kahekordne , selles on neli , kui mitte kaheksa korterit . Öine jahedus . Jõelt õhkub külma . Koerad hauguvad mitmehäälselt . Ainult . Aga kellele seda maastikukirjeldust vaja on ? Kellele seda nägemust tarvis on ? See on vaid minus . Ja see kaob kord koos minuga . Valges linnajaos , ruudulises majas , seal elab üks naine , üksik naisterahvas , kes tihti aknast välja vaatab – nagu Valtonil " Mustamäe armastuses " . Naine on ilus . Kahju ainult , et ta töötab mingis kontoris , istub seal igav-liikumatult pikad päevad . Miks ei võiks ta huvitavam inimene olla . Miks ei võiks ta just olla Prantsusmaalt naasnud . Et külastas seal järgmisi linnu : Toulon , Avignon , Clermont-Ferrand , Lyon , oli läbisõidul Pariisiski , tuli tagasi koju läbi Šveitsi , Itaalia , Jugoslaavia – kaks päeva peatus muide ka Banja Lukas . Aga ei ! Ning sinna ei saa midagi parata . Ta ei tea jutustada , kuidas välismaalane armastab , kas kuumalt . Tal pole olnud möödunud sügistalvel Šveitsis ega Prantsusmaal ühtki kergemat laadi pealiskaudset – aga missugune epiteet oleks õigem ? – romaani mõne hispaanlase või kreooliga . Aga tal oleks võinud neid olla – sest ta on vaba . Kuid tal pole olnud nimetamisväärseid romaane kohalikegi meestega . Ta tahaks küll sõita Otepääle järgmisel talvel . Selleks ta kogub raha . Ja sõidabki – kui tuusiku saab . Ametiühing igal juhul lubas . Sellised on tema lähimad tagasihoidlikud plaanid . Aga liiga pikalt pole ta ise neist kunagi rääkinud . Selle ilusa naise nimi on Liiri . Loomulikult oleks mingisugust meest Liiri ellu vaja . Siis tekiksid dramaatilised kollisioonid . Asi muutuks põnevaks . Vahelduksid rõõm , mure . Oleksid kannatused . Need ühendaksid , õilistaksid . Ja peamine , igav ei oleks . Liiri saaks partneriga teatris käia , poeski – partner kannaks kilekotti leiva-saiaga , peetidega , majoneesiga . Õhtuti , kui õues tuiskab ja jalutada ei saa , võiks partner lugeda Liirile luuletusi , just neid autoreid , keda naine vähem tunneb , nagu näiteks Jaan Lõo või Valmar Adams , viimaselt ilusaid ridu : " ... et meid ei muljuks nüüdisaja tank " ja et " ... meid varjaks raamatute õitsev aed " . Või neid <arv>. aastal kirjutatud värsse , mis iseloomustavad juunipöörde-eelset aega Eestis : " hoidis vangis meid/ nälg/ ja nülg/ ja tääk/ ja kodanlik propaganda . " Samuti võiksid nad koos sirvida Jaan Kaplinski teoseid , arutada , mida siis õieti tähendavad ütlemised mõnedel lehekülgedel kogus " Õhtu toob tagasi kõik " ; ja nad oleksid kaua nende Sappho sõnade mõju all , mis kõlavad nii : " Õhtu , tagasi tood kõik , / mis pillas laiali kirgas koit , / tood lamba , tood kitse , / tood emale tagasi lapse . " Need sõnad jälitaksid neid võib-olla pikki nädalaid , kuid . Kuid ununeksid nagu muugi informatsioon , nagu ununevad kaugete riikide ministrite nimed , kui neist päevauudistes enam ei räägita . See kujutluspilt pole muidugi väga realistlik . Kes eestlastest siis nii väga luule tegemise peale aega raiskab , eestlane teenib raha ; eesti abikaasad on omavahel kaugeleulatuvate majanduslike plaanidega seotud , imelik , et nende vahel üldse abielulahutusi ette tuleb . Aga praegu pole Liiril veel niisugustki meest , kellega vastasmaja aknalt pilke vahetada saaks – nagu Arvo Valtoni jutustuses . Tahes-tahtmata Liiri vananeb niiviisi – aastad lähevad ; partii , mis noorpõlves oli , läks ... nojah , aga seda võiks meelde tuletada , kui dialoog käivituks , kui algaks vestlus Liiri ja uue mehe , keda veel pole , vahel . See meesterahvas võiks öelda : " Ma ei usu , et sul kunagi kedagi pole olnud ... " Liiri punastuks , kohmetuks , mõtleks , kas mängida välja see noorpõlve trump või jätta see välja mängimata – sest mida arvaks vastaspool ; kas kiita end üles , anda mõista , mida kõike pole lühikeses elus juhtunud ; või teeselda tallekest , olla süütu ning abitu ja unustatud , kas hirmutada või otsida kaastunnet . Kuid saatus pole Liirile leidnud vaba meest . Vahest Liiri arvab – selleks võiks olla tervisejooksja , kes igal õhtul , aga vahel ka hommikul Liiri akende alt mööda tuhiseb . Too mees elab kõrvaltrepikojas , tema ja Liiri aknad pole vastamisi . Liiri ei tea , kus ta töötab . Mees käib ka ujumas – seda Liiri nägi oma silmaga , kui viibis rahvaspordikeskuses ekskursioonil ning neid ujulasse viidi . Mehel oli õue peal maja ees auto , millest ta ei pidavat hoolima , sest see olla talle kingitud ; kuid sellega ta siiski sõitis , nii suvel kui talvel . Need andmed sai Liiri kojanaise kaudu , kes oli valmis jutustama kõike , ilma et Liiri oleks midagi küsinud . Kojanaine üldse teadis igasugu asju . Auto olla mehele kinkinud ämm . Seega oli sel mehel naine juba olemas , kuigi Liiri polnud teda üldse naisega näinud . Aega pidi mehel vähe olema . Sest oli vaja raha teenida . Kahetoaline kooperatiivkorter , selle eest tuli pidevalt maksta . Siis veel lapsed ! Kas tal olekski tahtmist Liiriga jännata , kui Liiri talle ligi lööks ... kui lööks ! Kas ei ole mehel sisimas juba kõik läbi põlenud – pole seal enam eost mingi uue tunde tärkamiseks . Ja veel : mees olla kaks infarkti läbi põdenud , vanust tal aga – viiskümmend kolm aastat , teine nooruski seega ammu lõppenud . Rumalad mõtted olid Liiril . Ühel päeval see mees suri . Liiri nägi õues matuselisi mustas . Varsti kadus ka mehe auto õuelt . Siis hakkas Liiri end rahustama niimoodi : inimene lihtsalt sõitis ära , vahetas korteri , vahetas elupaiga , ise aga on elus , ainult kaugel . Sest päris olematuks seda meest mõelda – see tundus liiga hirmus ! Ta on elus – sedasi tundus parem . Liiri unistas edasi : tema tulevane võiks olla mõni akadeemik või kaubandustegelane ... Aga tegelik elu läks hoopis teisiti . Kord hommikul , just kauaoodatud talvise puhkuse esimese päeva hommikul , kui Liiri valmistus prügiämbrit õue viima – kell oli alles kuus , peaaegu et öö veel – , leidis ta oma ukse tagant koridorist jalamatilt kerratõmbunud mehikese . See magas . Vähe sellest , mees oli purjus . Kuid sellestki oli veel vähe . Mees oli haavatud , teda oli pekstud , ta oli verine , õnnetu ; ta oli rahata , dokumentideta – mees oli Liiri hea tuttav , hea tuttav noorusajast , tema esimene ja siiamaani – viimane armastus , too partii , millele ta vahetevahel õnnelikult naeratades mõtles ja millest ta oleks meelsasti mälestusi rääkinud , kui keegi oleks ilusasti mõistnud küsida , keegi , kellele see poleks olnud ükstaskõik . Liiri ei olnud südametu inimene , ta ei maksnud kätte , ei lohistanud ohvrit naabri ukse taha , ei helistanud miilitsasse , vaid tassis mehikese oma tuppa , hakkas teda ravitsema , parandas ära tema pea , sidus tema haavad , toitis , rahustas kannatanut . Märkamatult möödus puhkus , läks vett vedama tuusik Otepääle . Liirist sai samariitlane . Tervelt kuu aeg ei tõusnud haige voodist . Igasuguseid vigasid oli tal küljes . Kõige vastu teadis Liiri rohtu . Pikad päevad olid nad kahekesi koos , Liiri ja see teine . Millest võisid nad küll vestelda , mida meenutada , millest uneleda – see on nii selgusetu . Liiri hakkas tööl käima . Väeti tõusis voodist . Kuid tervenenud mees ei lahkunud kuhugi . Tal oli Liiri juures hea olla . Liiri arvas , et see on võit . Kuid rängalt eksis ta . Aga Liiril polnud silmi ega aru mõistmaks tõde . Naine oli justkui pimedusega löödud . Ei julge öelda – et see oli armastus . See oli midagi muud . Kas tõesti oli Liiril meelest läinud , kui rängalt solvas see mees tema hinge viisteist aastat tagasi ? Kuidas pettis , uue leidis , toda uut-inetut Liirile eelistas ? Kõik toimus siis järsku . Nüüd on ammused ajad ununenud . Vist Liiri andestas . Või oli mehikesele enesele aru pähe tulnud . Kuid mees ei pärinud Liirilt : " Ma ei usu , et sul kunagi kedagi pole olnud ... " Ei pärinud . Dialoog jäi ära . Mees ravis end , kosus , sai inimeseks . Ta oligi põhja käinud . Enam madalamale polnudki laskuda . Perekonnata , töökohata , sissekirjutuseta , tagaaetav – ses mõttes , et alimente ei maksa – niisugune oli Liiri uus tuttav , õigemini – taasavastatud vana . Liiri tuli õhtuti töölt varakult koju , tõi toitu , ulatas kušetil lamavale isendile õhtulehe , küsis hoolitsevalt : " Mida õhtusöögiks soovid ? Kas ... ? " Järgnes söökide loetelu . Vastuseks ainult " äh ! " või " möh ! " . Nii kuid , pikki kuid , kuni aasta täis sai . Üks aasta . Hiljem veel teine otsa . Ja siis korraga , Liiri tuleb koju – kodu tühi . Külaline , juba omainimeseks saanu , on lahkunud . Kirjagi pole maha jätnud . Pärast Liiri avastab , et ka sada kaheksakümmend rubla säästusid on mehike kaasa võtnud . Aga kirja jätnud pole , ei aadressi . Epopöa lõppes . Pisarad . Ahastus . Ei ! Ei ! tahaks hõigata . Ahastusest ülesaamine toimus vähehaaval . Liiri elas edasi , ära ei surnud ; printsi ta enam ei oodanud , viskas mehed hoopis peast välja , näris kontoris sulepead ning maalis tähti ja arve . Oma välimuse eest enam nii kui enne ei hoolitsenud . Eluarvele sai justkui joon alla tõmmatud . Edasi ei võinud midagi tulla . Kuid see ei tähendanud , et elu nüüd hall paistis . Elu , vastupidi , omandas palju ilusaid värve . Liiri märkas jälle taevast , tähti – nagu laps . Hinnang elule oli aga kaine . Petta ennast enam ei lasknud . Ka ilu võttis Liiri vastu kainelt , mõistuslikult . Elu võis edaspidi ükskõik kui pikk olla , miski ei kohutanud , kompleksid olid kuhugi kadunud . Liiri tundis ennast saatuse peremehena ... perenaisena . Ta oli järsku küps , täiskasvanud . Kuid häda tuleb sealt , kust ei oska arvatagi . Samas trepikojas , vastaskorteris elas üks perekond , tavaline koosseis : mees-naine ja üks laps . See laps oli poeglaps . Poeglaps , kes kasvas vähehaaval suureks häbelikuks noormeheks . Niisuguseks noormeheks , kes sporti ei teinud , matkamas ei käinud , päikesevalgust pelgas ning kellest ei saanud punkarit . Sai hoopis lugemishaige , sai luulearmastaja . Luule ! Mis see ometi olgu ! Mis elu see niisugune ... ! On autoteenindus , kalalaevad , taksopargid , nafta , kivisüsi , põlevkivi , trammid-trollibussid , agronoomia , veterinaaria , filateeliagi , kõik mehelikud ametid ja harrastused – aga luule ! ? See ... midagi õudset ! Nii mõtles Liiri , kui poiss tema juures hakkas käima . Mitte televiisorit vaatamas , kui endal pildikast rikkis , et ei saa jalgpalli jälgida , mitte tuletikke laenamas , hoopis luuletusi ette lugemas , raamatutest rääkimas , mis lõppkokkuvõttes oli võrdne armastuseavaldusega . Aga seda Liiri algul , kui poiss oli nii umbes kuueteist-seitsmeteist-kaheksateistaastane , ei aimanud . Kui poiss kahekümneaastaseks sai , siis Liiri juba veidi mõistis . Seda poissi ei võetud sõjaväkke . Ta oli kõveriku kehaehitusega , nigela rühiga , kehva silmanägemisega . Tema vanemad sõitsid varsti välisriiki tööle , poiss jäi üksi tühja suurde korterisse maha . Ja ta jätkas endiselt Liiri juures käimist . Algul ta luges luuletusi püstijalu , lakke vahtides , kuid aeg nihkus , noor inimene arenes , varsti deklameeris ta juba põlvili diivani ees , millel Liiri näputööd tehes istus . Mida noormees luges , milline oli värsside sisu , selle laskis Liiri meelega kõrvust mööda , kuid kui etleja julgemaks läks – aga kas see oli üldse julgus ? – ja sosinal juba naise külmi põlvi embas , püüdes neid oma lõhkenud huultega suudelda ning luulelt üle proosale läks , pomisedes midagi Liirist kui muusast , siis sai Liiri mõõt täis , ta viskas poisi lihtsalt korterist välja . Kolm nädalat ei teretanud nad peale seda intsidenti üksteist . Tegelikult nad ei juhtunudki trehvama . Ei tea , kas poiss hoidis kõrvale . Liiril unus juba kogu lugu meelest . Endine elurütm taastus , isegi igavust sigis omajagu pikkadesse õhtupoolikutesse . Ja sellepärast , kui Liiri ükskord uksekella helina peale esikusse tatsas ust avama , oli ta päris rõõmuski , kui nägi noormeest koridoris . Ta lubas noormehel sisse tulla , keetis kohvi , ning viisakas kohmetu olend meeldis talle seekord . Rääkida millestki polnud , niisama pajatati – alustades ilmast ja lõpetades tervisega . Üldiselt oli see isegi tore õhtu . Neile järgnes veel mõni . Poiss oli edaspidi veidi elavam , impulsiivsem , kuid kallale ei tulnud , põlvili ei laskunud , luulet ei lugenud , ehkki silmad põlesid tal peas . Ja nende suhted oleksidki võinud jääda püsima saavutatud tasandile , kui poiss ühel päeval poleks Liiri juurde tulnud tõbisena ja palunud naisel talle poest leiba-piima tuua . Seejuures pakkus ta naisele oma palavikuliste sõrmede vahelt rasvast üherublast , mille Liiri instinktiivselt vastugi võttis . Poiss taarus koridori seinast tuge otsides oma korterisse tagasi , Liiri läks poodi . Ostis tellitu , viis poisile . Niiviisi sattus ta esimest korda võõrasse apartementi , mis polnudki nii luksuslik , kui ta oli arvanud . Korter oli väike , tühi ja kraamimata . Poiss lamas aukuvajunud välivoodil , otse akna all , selle täistoppimata raamide vahelt õhkus külma . Ta magas parajasti , köhis läbi une , ning mitme meetri kaugusele oli tunda , et tal on kõrge palavik . Liiril polnud vajadustki oma peopesa ta laubale asetada . Ta siiski tegi seda . Ja ta ehmus tõsiselt . Muidugi oleks võinud kutsuda kiirabi . Kuid Liiri polnud abitute pabistajate killast , tal oli rohtusid , ta segas tervendavaid kuumi jookisid , tegi kompresse , lühidalt – võttis haige oma hoole alla . Järgmisel päeval tööle ei läinud , istus kogu päeva tema juures , oma tuppa noort meest siiski ei transportinud , oma korteri ta lukustas . Ta mõtles , et saab päeva-paariga poisi terveks , kuid oh ei ! Haigus oli hoopis sügaval noore mehe sees , noor mees oli päris otsas . Sugulasi , kes väeti eest oleks võinud hoolitseda , poisil polnud . Paigutada teda haiglasse – ei tulnud Liiril mõttessegi ! Ja kas see oleks õnnestunudki . Liiri tegi ainuvõimaliku otsuse – ta võttis end mõneks ajaks töölt vabaks , sai palgata puhkuse . Kui noormees juba silmad lahti tegi , võis temaga juttu ajada . " Miks su korter nii tühi on ? " küsis Liiri . " Kus on mööbel ? " " Vanemad võtsid selle enesega kaasa . Laadisid konteineritesse , viisid raudteejaama , laadisid rongi peale , " vastas noormees . Liiri imestas . " Ja ühtegi raamatut pole sul . Ma mõtlesin , et teil on kodus terve raamatukogu , tuhandeid köiteid . " Raamatuid polnud tõesti kusagil näha . Mitte ühtegi . Selle-eest vedeles kõikjal kaustikuid , üksikuid täiskirjutatud paberilehti , sedeleid – neid olid põrandad täis , neist oldi poriste jalgadega ülegi käidud , Liiri küll polnud – aga siiski ... " Raamatud olen ma vähehaaval maha müünud , millest ma muidu elan , või siis niisama minema visanud ... " rääkis haige . " Ma ei taha neid näha . Need on võltsid . Ma kirjutan uued . Ma kirjutan uue raamatukogu . Sa ei usu ? " " Usun , " ütles Liiri . Seda oli nii lihtne öelda . Ta oli valmis ükskõik mida uskuma . " Aga ... " lisas Liiri . Talle näis , et vanemad ei hooli poisist vajalikul määral . Nad ei saatnud talle kirjasid , pakkisid , raha . Samuti ei tahtnud poeg vanemaid haiguse ajaks välja kutsuda , ei teatanud neile üldse oma tõvest , ei läkitanud telegrammi . " Sa ei hooli neist ? " " Nemad ka ei hooli minust , " vastas noormees . " Võib-olla ma olen võõras . Võõraspoeg . " Liiri noogutas . Ei tea küll , kui tõsi see poisi jutt oli . Poisi tervis ei läinud aga sugugi paremaks . Liiril ei tulnud pähe , et ta patsienti valesti võiks ravida ; ta oleks pidanud tohtritega konsulteerima , aga ta ei teinud seda . Vahel poiss sonis , aga siis , kui ta tervis jälle hooti parem oli , palus ta , et naine heidaks tema kõrvale pikali ; ja Liiri lamas tema välivoodil tekil ning poiss püüdis naisolevust siis kõhna käega emmata ; ta hakkas jälle luuletusi lugema , Liiri vahtis see aeg jäälilli aknal ning tema elu tundus hetkel millegipärast küllalt täiuslikuna . Sest radiaatorites mulksus soe vesi , autode mürin üles ei kostnud ning ümberringi oli vaikne , tööle polnud vaja minna – ja see kõik sarnanes puhkusega mingis välismaa kuurordis . Varsti poiss pomises jälle – et armastab Liirit , kuid Liirit see ei häirinud , pealegi ta ei uskunud pominat . Kõik oli siin elus valesti , valesti seatud , ikka armastati valet inimest ning poissi ei võinud ta ju jälle korterist välja visata – see oli poisi korter , sellepärast las kordab ta siin , mida tahab , arvas naine . Tal oli poisist kahju ja lasi ennast emmata , kallistada . Aga kui noor meesterahvas tulisemaks muutus , Liirit juba enda juurde teki alla hakkas tirima , siis läks rabelemiseks . Rabelemise hoos vajus välivoodi põrandale kokku ja nii see sinna jäigi , sest Liiri eemaldus , kohendas kleiti , ei tulnud enam käeulatusse , mis sest , et poiss nüüd nuttis ja andeks palus . Järsku oli Liiril kõigest kõrini . Talle teatati ka töökohast parajasti , tulgu tagasi , on vaja komandeeringusse minna , kedagi pole saata , Liiri on ainuke asjatundja lahendamist vajava küsimuse alal . Liiri tuulutas viimast korda tema tuba ja lahkus . Poiss just magas , Liiri ei hakanud teda äratama , jättis talle vaid mittemidagiütleva kirjakese , umbes nii et – pea vastu ! saa terveks ! – ja kõik . Tõesti , kõigest oli kõrini . Ta ei olnud enam plikakene . Algul pidi ta komandeeringus viibima vaid neli päeva , siis pikenes see nagu iseendast nädalale , hiljem palus Liiri veel ühe nädala ise juurde , sest allasutuses , mille tööd ta kontrollima pidi , oli suur korralagedus . Liiri unustas luuletajapoisikese täielikult , ju siis seda vajas ka kogu tema organism ja meel . Linnake , kus Liiri nüüd elas , asus mere ääres , siin töötas talviti ka mingi sanatoorium . Liiri pandi sinna toidule ja tema lauanaabriks sattus üks umbes viiekümneaastane mees , kes puhkas selles sanatooriumis . Nagu mehe jutust selgus , oli ta lesk , naine oli hiljuti surnud , mees töötas maal , majandis aseesimehena . Tal oli üks infarkt juba olnud , ka vererõhk püsis kõrgel . Sellepärast ta raviski end. Mees oli tõsine inimene , mitte mingi kergemeelne seelikukütt . Ta ei löönud lauanaabrile ligi . Ometi said Liiri ja mees varsti headeks sõpradeks . Tekkisid ühised jalutuskäigud , koos käidi kinos . Teise nädala lõpus tegi mees Liirile abieluettepaneku . Liiri oli nõus . Nad pühitsesid oma otsustamist kohalikus restoranis piduliku lõunasöögiga . Ja tantsisid . Liiri jäi ruttu purju – mitte viinast , vaid õnnest , ootamatust seisusemuutusest – ta oli nüüd ju nagu pruut ikkagi , tulevane abielunaine , mis sest et mitte verinoor . Ta nõustus kohe maale mehe juurde elama minema . Liiril said tööasjad aetud , ka mehel lõppes tuusik – nad sõitsid kumbki oma koju . Aga Liiril polnudki see enam nagu kojusõit , ta pidi enda töölt lahti võtma ja oma tulevase mehe juurde elama sõitma – linnakorter ei olnud vajalik , selle võis rahumeeli linnale tagastada . Kui Liiri rongis kodulinna poole loksus , pea uutest muljetest ja ootusest uimane , siis tuli talle luuletajapoiss jälle meelde , meelde tulid poisi loetud luuletused , tulid meelde üksikud sõnad , read , salmid . Need voolasid kergelt ja sundimatult läbi naise teadvuse . Ja tekitasid mingisuguse erilise meeleolu , eufooria . Seegi sündmus – see poisi ravitsemine – asetus nagu omale kindlale kohale Liiri eluloos , see polnud enam midagi täiesti juhuslikku või pealesunnitut . Ka see oli elu ise , kõik oli omal kohal ja omas ajas vajalik . Kui Liiri ligines kodumajale , nägi ta juba kaugelt , et tema korteri aknad on pimedad , see oli loomulik . Aga pimedad olid ka naabrinoormehe aknad . Võib-olla sai ta terveks , kindlasti pidi saama , ja teda pole kodus , mõtles Liiri . Kui üldse millestki mõtles . Sest ta seadis samme koduteel lihtsalt automaatselt ja ei vaevanud pead millegagi . Sellepärast läks ta esiteks oma korterisse , süütas esikus valguse . Korter tundus nii armetu . Eriti nüüd , mil kusagil oli olemas peig , tulevane seaduslik mees , kelle kodu saamas ka Liiri koduks . Liiri oli juba hingega , südamega seal , selles tundmatus paigas . Praegu oli oma kodu võõras , selles polnud hea olla . Varem oli hea . See oli kõige armsam koht . Siia võis kõik mured , halvad meeleolud peita . Keegi polnud tunnistajaks , kedagi polnud segamas . Praegu aga oleks kellegagi tahtnud vestelda , vaielda , oleks tahtnud avameelitseda , kiidelda , lõbus olla . Ta valas endale klaasikese likööri , seda tal oli , tal oli ka mitmeid veine , kuid ta soovis midagi kangemat , ta kobis diivanile , tõmbas ka jalad sellele , kuid televiisorit ei lülitanud sisse . Ta jõi väikeste sõõmudega likööri ära , elavnes , muutus energilisemaks . Midagi muud polnud teha , kellegi juurde polnud minna , tal polnud selles linnajaos häid tuttavaid ; ta suundus oma naabrit vaatama . Paljast uudishimust . Või sisemusse peidetud inertsist – tähendab , luulealdis poiss oli Liiri jaoks siiski olemas , omas teatud tähtsust . Naabri uks oli lahti , Liiri ei kõlistanud uksekella , ta oli nii juba harjunud . Liiri sisenes , süütas tuled . Kõik oli endist viisi . Toa põrand pabereid täis , neid oli veel juurde siginenud , vedeles kõikjal . Kõige rohkem oli paberilehti välivoodi all ja ümbruses , ka vooditekil , mille all praegugi lamas kõhnunud poiss . Liiri võttis mõned lehekesed , luges , vaatas neid , ühele oli kirjutatud , aga võib-olla ka rohkematele : " Kus sa oled ! Kus sa oled ! Kus sa oled ! Ma ootan sind ... ! " Liiri karjatas . Jah . Poiss ise oli surnud . Kindlasti juba mitu päeva tagasi . " Kus sa oled , kus sa oled ... " – ei ole teada , keda osatasid need sõnad , Liiri nime polnud kusagile kirjutatud . Vahest ootas poiss oma ema , kõik võib olla . Liiri korjas siiski need viimased paberid kokku , viis need ära oma korterisse , viskas prügikorvi . Ja jõi veel ära veerand klaasi likööri , siis väljus ja helistas maja ees telefoniautomaadist miilitsasse . Ta ei teadnud tegelikult ju , kuhu teatada , arvas – kõige parem siiski on – miilits . See õhtu täitus igasuguste sekeldustega , asjaajamistega . Liiri andis ka tunnistusi , kuid ülejäänu eest pidid juba hoolitsema teised . Liiri aga ei võinud enam sellesse majja isegi ööbima jääda . Ta pidi kuhugi minema . Ta ei võinud üksi olla , und poleks niikuinii tulnud , ta kartis mõistuse kaotada . Võis juua enda täis , aga ega sellestki midagi tulusat oleks tulnud , teadmata , millega niisugune asi lõpeks . Ja ta otsustas järgmist : sõidab oma tulevase mehe juurde , praegu kohe ; hea oligi , et too elas kaugel , teises vabariigi otsas , sinna võis sõita öösise rongiga , saab tee peal mõtteid koguda . Polegi paremat paika ilma peal , kui oma mehe kodu , iseenda tulevane pesa , olgu see ükskõik kus maailma ääres . Mõeldud-tehtud . Ja öö veetis Liiri juba rongis . Hommikul oli ta kohal , seisatas väikese linna pikal võõral perroonil . Ta pidi mehe juurde sõitma küll alles kahe nädala pärast , aga olgu pealegi , mees peab aru saama – naise igatsus oli suur . Niikuinii on ju nende vahel kõik juba otsustatud . Ja ka mees on kindlasti kodus , sest oli laupäev . Aga nüüd enam Liiri tegelikult ei kiirustanudki . Esiteks , ta ei tahtnud liiga vara mehe kodusse ilmuda , mees võib-olla magab veel . Teiseks , ta tahtis linnaga tutvuda , polnud varem siiakanti sattunud , tahtis poodides käia . Ta sõi hommikueinet väikeses , kuid väga puhtas kohvikus , kus oli vähe inimesi ja väga maitsev kohv . Ka salat oli väga maitsev , selles oli värsket kanaliha , õunu , spinatit , värsket kurki ning mandariinilõike , suures linnas polnud tavalises söögikohas midagi taolist kunagi – kõik oli maitsetu ja seisnud . Siit sai ta isegi külma apelsinimahla . Ja magustoiduks võinuks tellida šokolaadisuflee või saiavormi pohladega . Kõik oli olemas , vähemalt menüüs . Kuid ta ei tahtnud enam rohkem midagi . Talle meeldis see väikene mugav linnake . Siin keegi ei kiirustanud , kõigil paistis aega olevat . Kella üheteistkümne paiku otsis Liiri mehe maja üles . See asus linna servas , oli võrdlemisi uus , kuigi mitte eriti originaalse arhitektuurilise lahendusega . Kahekorruseline nagu peaaegu kõik uuema aja individuaalid . Mees oli kodus , võttis naise rõõmsalt vastu . Ta näitas naisele isegi toa kätte , kus võiks ümber riietuda , reisiväsimust puhata , samuti muud vajalikud ruumid . Nad pidid taas kohtuma lõunalauas . Lõuna ajal kohtus Liiri ka teiste majaelanikega . Keegi talle küll kätt ei ulatanud , end ei tutvustanud . Teda vahiti mornilt . Lauas istusid peale Liiri ja mehe – mehe ämm , see tähendab , mehe esimese naise ema , siis veel mehe lapsed . Et need olemas olid – seda Liiri teadis . Vanem tütar oli juba kahekümne kuue aastane . See oli salkus juustega õnnetu noorik , kelle näolt ei kadunud tigeduse ja kibestumuse ilme hetkekski ; ta oli riides lohakalt , ei rääkinud lauas sõnakestki , oli millegipärast viha täis ning näis ohtlik nagu lõhkemahakkav pomm . Ülemisel korrusel karjus tema väikene laps ; tütrel puudus mees , kunagi polnud olnudki . Teine tütar , samasugune kibestunud olemisega piiga , oli kuueteistaastane , ainult vanemast õest pea jagu pikem ; ta oli pikkade jalgade ning kätega aktselerant ja ei meeldinud Liirile põrmugi . Ka noorem õde ei rääkinud Liiriga sõnakestki , eelistas vaikida ; hiljem selgus , et noorem õde käis juba tööl , polnudki ülalpeetav . Noorim laps oli üheksa-aastane , poiss . Lõuna möödus halvasti , pealegi polnud toit maitsev , ja Liiril puudus isu . Mees oli küll lahke . Hiljem selgus veel , et ämm kasvatab lapsi , rohkem ämmal sugulasi pole ja ta elabki siin , on kogu aeg elanud , mujal tal elamist polegi . Liiri oli kohal kolm päeva . Tema tuba oli küll vaikne , aga ülejäänud ruumides käis kogu aeg riid ja sõimlemine . Kord oli see tasane , siis jälle paisus rajuseks , paukusid uksed , varises krohv ning kõlises köögiinventar . Lagedesse tekkisid uued praod . Kõige suuremad kädistajad olid mehe tütred . Liiriga üldse ei räägitud , temale heideti vaid piprasi pilke , kui ta majas end kusagil näitas . Mees oli suurema aja päevast tööl . Ja kuigi ta oli sõbralik inimene , ei kiirustanud ta Liirit tagant – et , kallis , lähme viime paberid perekonnaseisuametisse sisse . Neljanda päeva hommikul kutsus mees Liiri oma kabinetti . Liiri oli siin juba korra viibinud , ühel õhtul jõid nad siin mehega konjakit ja kohvi . Mees rääkis talle siis oma sugupuust – Liiri ei saanud millestki aru , ta vajus sügavale nahksesse tumedasse tugitooli ja vahtis ainiti raamatukappe , mida olid kõik seinad täis , raamatud lõhnasid , olid vanaaegsed ja tundmatud , võõrad ; ainult mõni tuttav raamatuselg torkas silma , nagu näiteks V. Truhhanovski " Winston Churchill " , N. Moltšanovi " Kindral de Gaulle " ja " Antiigileksikon " kaks tumepruuni köidet ... Liiri vaikis tookord kuulekalt , kuulas , kuid mehe sõnade asemel tungisid kõrvu maja muud helid : veesolin köögis , sisin ja sosistamine ning kirumine muudes tubades ; keskenduda oli raske , Liiri oli justkui krambis . Kuid mehe lahke olek ja targad sõnad suutsid Liirit siiski rahustada , lohutada . Nüüd , neljanda päeva hommikul , istus mees ise sellesse sügavasse tugitooli , kus ennist losutas õnnetu naine . Liiri seisis aga püsti kabineti keskel . Justkui ülekuulatav . Mees rääkis , tema kõne oli selge , esitus julge . Ta ütles niimoodi : " Liiri ! Meie abielust ei tule midagi välja ! Lapsed on vastu ! Sa ju näed ise , mis majas toimub . Sa ei meeldi neile , ja ega asi olegi selles ... Neile ei meeldiks keegi , ükskõik kelle ma siia tooks . Ämmaga ma saan veel hakkama , aga lapsed – nemad ei luba . Ja ma ei taha nendega suhteid rikkuda . Nad on ikkagi minu lapsed . Majandi autojuht viib sind jaama , ma ütlesin , et ta oleks poole tunni pärast siin , jõuad parajasti pakkida asjad . Ei ! Ära ütle midagi , ära ütle ! Ma ei taha , et sa ütleksid mõne labasuse ... " " Ma ei ütle midagi , " sõnas Liiri . " Nii et oleme kokku leppinud , " jätkas mees . Ta tõusis nüüd tugitoolist , läks oma tammepuust kirjutuslaua taha , millel valitses puhutus ja kord , ja istus seal lihtsale kõvale toolile , muutus kuidagi väikeseks ja haledaks . Ning Liiri lahkus . Ta sõitis jälle oma valgesse linnaossa , ruudulisse majja , hakkas sealt kesklinnas tööl käima ning rutiinne tegevuse rütm haaras ja neelas ta peagi jälle oma haardesse , sai tema käsutajaks , peremeheks , valdajaks . Enne oli küla suur ja võimas . Ehkki mitte inimeste arvu poolest , vaid põldude tõttu . Maa ägas kevaditi , ja sügiseti muidugi ka , kui teda künti ja äestati ning väetati . Vili kasvas ja inimesed olid nagu märkamatud keset neid põlde . Nüüd oli inimesi vähemaks jäänud . Põldegi on vähem – või pole neid enam üldse mitte – selles külas , millest jutt . Ja ei kasva põldudel enam rukis inimestest kõrgemaks , vaid lokkavad madalad kartulipealsed , levitades oma marjade mõrkjat lõhna . Iga inimene on nüüd kuidagi eriliselt märgatav . Neid sureb ka pidevalt . Iga talv sureb mõni vana inimene jälle ära . Igaüks viib endaga hauda – unustusse – kaasa oma mineviku . Kaob niiviisi mõtestatud tähenduslik elu ; elu , mis on inimestel küll niimoodi läinud , aga mis oleks võinud ka teistpidi minna . Kuidas kellelgi . Üha vähemaks jääb neid , kes mind tundsid , kui ma olin väikene , ja kes ülevalt alla vaadates jälgisid , kuidas ma kasvasin . Ka mina kaon koos nende inimestega . Iga inimene viib minust tükikese kaasa . Ma jään üha üksikumaks selles ilmas . Siis kui sügis algas ja puudelt lehed pudenesid , oli Hiiobil kurb tuju . Sest suvi sai otsa . Hiiob oli suvel tööd teinud , puhanud-päevitanud ning naisi armastanud . Nüüd oli tulemas kole talv ja inimesed pidid hakkama ennast harjutama külmade ilmadega . Hiiob käis ehituse peal tööl . Hiiob ehitas keldrit õunte hoidmiseks . Suve jooksul jõudis ta juba kaks keldrit valmis ehitada . Hiiobi paarimehed olid joodikud ja Hiiobil oli palju tegemist nende suunamisega ja sundimisega . Kuid see oligi Hiiobi amet , sest Hiiob oli brigadir . Hiiob oli poissmees . Vabal ajal luges Hiiob raamatuid , kuid nendes kujutatud elu talle ei meeldinud , sest see ei vastanud tegelikkusele . Sügisel Hiiob märkas , et on haigestunud raskesse haigusesse . Ta läks dispanserisse , tekitas seal oma ilmumisega palju segadust , ning teda hakati ravima . Siis kui lumi maha tuli , sai Hiiob terveks , ta lasti taas vabadusse , kuid Hiiobi hingel oli külm . Enne haiglast lahkumist oli Hiiob sunnitud mahalöödud silmi kuulama arsti arvamusi ja hoiatusi oma edasise elu kohta . Meeltes loosung – karskus , astus ta ettevaatlikult tänavale , kartes lume krudisemisega jalge all endale tähelepanu tõmmata . Talle ei meeldinud enam need paigad linnas , mis enne meeldisid . Ta käis silmad maas ja tundis – ta on muutunud tundmatuseni . Ta lõdises vilus tuules , ja kui koju jõudis , siis istus voodile ja embas ennast kätega . Tuba oli kütmata , kuid ta ei toonud kuurist puid ega kütnud tuba soojaks . Raha oli tal otsas . Hiljem suundus Hiiob hoiukassasse , uuris järele , palju raha arvel on , ning võttis kogu summa välja . Ta ostis selle raha eest endale palitu . Talle tulid meelde kenad daamid , kellega ta suvel kohtunud oli ja kellega ta vahekordi omas – osa olid lopsakad ja lõdvad , osa aga saledad ja pringid . Ta naeratas . Ta ostis pudeli viina , jõi selle pargis puu taga ära – restorani või kohvikusse ta ei julgenud minna . Pärast , koduteel , tuldi talle tänaval kallale . Mitu meest . Noort meest . Ühe suutis Hiiob jalust maha lüüa , kuid teised lükkasid ta enda pikali ja võtsid ära palitu ning rahakoti . Hiiob tahtis karjuma hakata , kuid vereklomp lonksas talle suhu . Ta ei jõudnud veel õieti vihaseks saada , kui tal kätest ja jalust kinni võeti ning läbi tiheda lumesaju läheneva lumekoristusmasina ette visati . Hiiob jõudis end kuidagimoodi lumesaha eest eemale veeretada . Ta tõusis istuli lumele , vahtis lumemasina punasele signaallambile järele ja sülitas laias kaares . Aga tuul tõi sülje näkku tagasi . Kui ta taas koju sai , pani ta ahju küdema . Sest talv oli , kahjuks , käes . Kui mees – Avo – ja naine – Leili – küllamineku teel olid , ütles perekonnapea Leili : " Ega me ei ole ju kaua , kallis ! " Aga ometi olid nad väga kaua külas . Pakuti head süüa ja palju viina ja veini joomiseks . Avo jõi enda ruttu täis , ta jõi mõlemat – viina ja veini – segamini , tal oli mõnus olla ja ta jäi kallutsi diivani seljatoele tukkuma . Leili tantsis aga teiste meestega tagatoas . Mängis muusika , üldine möll läks aina suuremaks , kuni paisus lõpuks ohjeldamatuks orgiaks . Avo nägi vastu hommikut , kui viinauim haihtumas , unes , et on maavärin . Maa avas oma lõuad , et neelata enda sisse terved majad , terved külad . Kellelgi polnud pääsu . Avo ärkas oma kodus – sinna oli ta öösel taksoga veetud . Ärkas , ja mingit maavärinat polnud . Kell näitas ainult pool kaksteist päeval . Avo tõusis üles ja läks naisega parki jalutama . Nad imetlesid luikesid tiigil ja sõid ühisel nõul koorejäätist . Siis läksid nad bussijaama oma üheksa-aastasele tütrele vastu , kes sõitis maalt tädi juurest . Tütar tõi kaasa seljakotitäie värskeid kartuleid ; Avo vinnas koti selga . Nad jõudsid koju – kodu oli bussijaama ligidal . Kodus , juba öösel , nägi Avo jälle unes maavärinat . Ta ärkas , ajas ka naise – Leili – üles . " Maavärin on , " ütles mees . " Maavärin ? ! " avas naine silmad . " Õigemini ... oli maavärin . Umbes üheksa palli . Ma nägin unes ... " Rohkem enam mees magama ei jäänud . Ta mõtles . Aga ikka nagu see öösine mõtlemine on : mõtled nii palju , kui tahad , pea jääb tühjaks . Avo mõtles ka külaskäimisest eelmisel õhtul ja talle meenud , et polnud peoperemehega peaaegu ühtegi sõna vahetanud – aga enne olid nad ju sõbrad . Siis kui olid koolipoisid , peale sõda , kui käisid internaatkoolis . Koos unistasid , olid avameelsed . Nüüd on kõik möödas . See , mis oli käes , sellest poldud kordagi unistatud . Ja teades , milline oli peoperemees noorena , tundus Avole , et nüüd on see tema sõber vist väga üksi . Võib-olla sama üksi ... kui mõni teine inimene maa peal . Kui läheks õige praegu , öösel , tema juurde . Võib-olla ta istub ka praegu voodil , mõtiskleb . Kuid aken on kindlasti pime , paraaduks eest kinni , lukus , aga kellanuppu õue pool pole – kuidas sõpra siis äratada . Ukse peale kloppida ? ! Avo laskus peaga padjale . Mõtles pidudest , mida ta pidanud oli . Naistest , kellega nalja oli saanud . Ja äratuskell tiksus tasakesi . Inimesed elasid ümberkaudsetes majades väga ühetaolist elu . Sõid väga palju . Pood oli ka väga ligidal . Seal nad käisid ikka mitu korda päevas ja iga kord ostsid midagi söödavat . See oli nagu rituaal ja kuulus elulaadi juurde . Üldiselt oli nende inimeste elu igav . Paljud olid hiljuti maalt linna tulnud , paljud olid aga linnas üles kasvanud ja eluharjumused ning hariduse samuti siin saanud . Kui keegi kusagil majades või isegi kõrvalkorteris suri , siis ei saanud tavaliselt sellest keegi teada . Matuseauto sõitis hääletult ette ja koolnu viidi surnuaiale linna taha , kuhu ta kui mitteelav ka maamulda lõplikult unustati . Mõningal juhul vaid palgati kedagi surnuaia personalist kalmu järele vaatama – et see liialt rohtu ei kasvaks . Muidu oli ikka nii , et elavatel oli elu ja eesõigus , nende nimel käis hool ja tegevus . Maa jäi tühjemaks , kõik inimesed valgusid maalt linna . Linnas aga imestati , miks turul järjest vähem kaupa müüdi – hooajal polnud sealt enam isegi kartulit saada . Inimesed unustasid maatöö , ja tegelikult ei osanud nad enam õieti midagi teha , naised ei osanud enam õmmelda ega kududagi , mehed ei osanud muidugi enam atra seada ega künda ning külvikordadest polnud nooremad – selge see – kuulnudki . Mehed käisid õues suitsu tegemas , siis kui prügiämbrit olid välja viimas . Laste elu oli kõige koledam . Neil polnud oma eluga õieti üldse midagi peale hakata . Sellepärast lapsed unistasid : saaks kooli läbi , võib-olla siis midagi muutub . Hakkavad elama iseseisvat huvitavat elu . Kuid see oli vaid illusioon . Sai kool läbi , sai ülikoolgi läbi , abielluti , aga elulaad ei muutunud . Kodugi ei jäänud enam alles . Korter , milles elati kunagi – lapsena – , vahetati teise , kolmandagi vastu , polnud enam neid koduseinu , mida paitada , polnud koduhaldjat , kes sind hellalt kaitseks . Oli vaid maailm ja sina selles . Ela , kuidas oskad , jõua , kuidas jaksad ! Ja jälle hakati elama igavat elu , milles kõige tähtsam oli söömine ja poeskäimine , elu ilma võitluseta , jumalata , eeskujudeta . Sügisene küla . Jõe ääres kollases mansardkorrusega majas on avar kõrge laega tuba . Suure akna juures on kitsas voodi , milles lamab Õilme . Ta lamab selili , käed rinnal risti , vahib lakke . Vahetevahel läbistavad vaikust uksekella helinad . Õilme ei reageeri . Siis on jälle vaikus . Niiviisi möödub tükk aega . Siis jälle uksekella helinad . Taas vaikus . Siis tuleb kooliõpetaja , vana mees , kohver käes ( selle paneb ukse juurde nurka ) , seljas soe lihtne palitu , peas müts – hiljem hoiab seda kokkukägardatult peos , lilledega . " Õilme . Kas tohib ? Kas võib sisse tulla ? " " Võib . Ma olen nii rõõmus , " sõnab Õilme . Kooliõpetaja ulatab Õilmele lilled . " Need on sulle ! " " Aitäh ! " ütleb Õilme . " Ma olen haige . " " Haige ... ? ! " imestab kooliõpetaja . Tema hääletoon on hoolitsev . " Aga nüüd saan ma terveks . Kindlasti saan , " kuulutab Õilme , endine õpilane . " Oi ! Palavikku on ? ! Hakkan sind arstima . Kas sa söönud oled ? " " Olen . Vähe , " vastab Õilme . " Mis sul valutab ! ? " " Hing . Hing valutab . " " Hing . Kas sa tõesti süüa ei taha ? " " Ei taha . Aga teie tahate ? Eks ole ? Ma tõusen . " Õilme proovib tõusta . " Lähen soojendan teile puljongit . " " Pole vaja . Hiljem . " " Kui hiljem , siis hiljem . Palun istuge siia mu juurde . " Kooliõpetaja istub . Tükk aega vaikivad mõlemad . " Sügis , " sõnab viimaks Õilme . " Sügis , " haarab kooliõpetaja sõnast kinni . " Õigus . Sügis . Sügis . Hiilib sügis , murdja nugis . Ma saan sinust aru . Ainult mul pole sõnu , et seda sulle väljendada . Sügisel hiilib ... üksindus , see heliseb vastu kõikjalt . See kumiseb meie ümber . Nii olen ka mina üksi . " " Ma olen sügisel nõrk , " ütleb Õilme . " Ja minu elu ... näib mulle nagu valge paber mu ees , tühi , sügav ja ilma ühegi reata ... kah tulevikus ... Õpetaja . " " Jah , mu laps . " " Miks on see kõik nii ! ? Noh . See kõik . See kõik . Koos ... Ärge mind kuulake , kooliõpetaja . Ma olen loll . Mis te tegite vahepeal ? Kaks nädalat ei käinud te mind vaatamas . " " Lugesin , " vastab kooliõpetaja . " Mida ? Keda ? " uurib Õilme . " Ah üht-teist . Oskar Looritsat , Kruusbergi , Mohrfeldti , ajakirja Eesti Noorus . " " Ah soo , " noogutab Õilme , " ja mina ... mina kirjutasin vahepeal . " " Mida ? " " Luuletusi . Aga ei tulnud välja ... Hästi igav . Ja polegi millestki kirjutada . " " Vanasti oli ... millest kirjutada – autoritel – ma olen jõudnud sellisele veendumusele . " " Aga miks teie , kooliõpetaja , nüüd vanas eas loete veel nii palju ? " küsib Õilme . " Selleks et leida vastused kahele küsimusele : kes on süüdi ? ja mida teha ? " " Ja kas olete leidnud vastused ? " " Ei ole . Aga ma jätkan uuringuid ... et lõppude lõpuks siiski ... " Paus . Ühtegi häält pole kusagilt kuulda . Ei lehmade ammumist , ei lammaste määgimist , ei kukelaulu . Ei rongi vilet , ei auto mürinat , ei lennuki undamist . Hauguks koergi kusagil . Aga ei ! " Kas tahate juba süüa ? " küsib Õilme . " Ega ma sellepärast ... tulnud . Tahan muidugi küll . Aga ega ma sellepärast ... " " Millepärast siis ? " " Kas tuled mulle naiseks , Õilme ? " " Hea kooliõpetaja , räägime sellest kunagi hiljem . Aasta . Paari pärast , " vastab Õilme leebelt . Kooliõpetaja sõnab aeglaselt , mõtlikult : " Ei . Mul pole aega , Õilme . Saa ometi aru . " " Ma saan . Aga mitte enne . Eks , oleme kokku leppinud ? " räägib naine . " Õilme ! Ära tee mind õnnetuks ! " " Õpetaja , ma ei ole seda au ära teeninud . " " Au ! Au ! Mis au see on , mul on võib-olla endal häbi ... Aga sina oled üksi . Ise kolmekümneaastane . " " Nii täpselt teate ? " " Miks ma oma õpilaste vanust ei tea . " " Kolmkümmend kaks olen . " " Keegi teine sind ju ei võta . Sul olid peigmehed , juba maal siin ... Ja linnas sa ka mehele ei saanud . Tule mulle ! Ma olen lesk . " " Alles ... mitu aastat ? " " Kaks ja pool . " " Nii vähe aega , ja juba ... Kooliõpetaja ! Mu vana hea kooliõpetaja . Lõpetame selle jutu . Pealegi lähen ma varsti jälle linna tagasi , puhkus lõpeb otsa . Ega ma igavesti siia jää . Teie aga jääte . Rahvavalgustaja . " " Mis ... ? ! Minu kool on ammu juba kinni pandud õpilaste puudumise tõttu . Au ! Mul on eneselgi piinlik . Nii et andesta palun ... " " Mis minul siin andestada ... " sõnab Õilme . " Minu pealekäimine . Minu ekstsessid . " Vaikitakse jälle . Siis ütleb Õilme : " Kooliõpetaja ! Lugege mulle veidi piiblist ette . See on seal ! " Õilme näitab käega . Kaaslane võtab seinalt väikeselt riiulilt muude raamatute hulgast piibli , küsib : " Mida lugeda ? " " Ah see on ükstaskõik . Tehke umbes lahti ja lugege esimeselt ettejuhtuvalt leheküljelt . " Kooliõpetaja loeb " Ei ! " katkestab Õilme . " Parem värsse ! " Kooliõpetaja loeb peast , nukralt , ilma vaimustuseta , justkui – või on see päriselt nii – sundkorras : ja Muidugi jalutas Simon tihti ka metsas . Paljude puude ning põõsastega oli ta juba ammu tuttav . Mõnda puud oli ta näinud või tähele pannud juba kümneid-sadu kordi . Mände ja kuuski ta armastas . Haab ei olnud ka ohtlik , see oli väga kindel puu . Väga majesteetlikud puud olid suure metsa kased . Kuid neid Simon kartis – ainukestena . Need olid väga kurjad ja rasked puud , riugastega . Nende eest pole pääsu , kui nad ükskord robinal murduvad , alla tulevad , neil pole latvades palju oksi , neid ei pidurda teised puud , nad sajavad alla , nii et maa müdiseb . Vana endisaegse metsatöölisena Simon teadis , et nende saagimisel peab ettevaatlik olema , nende tüvikuosa võib kännust kaugele karata , sest pole nad sugugi sirged , nagu alt paistab , nende tüvedes on varjunud jõudusid nagu pinguletõmmatud vibus . Muidugi – nii pikalt ja pidulikult Simon kunagi ei mõtisklenud . Temas oli vaid mingi aim , arusaam – et metsapuud on temast tugevamad , igavlikumad , loomulikumad – ja et nad lohutavad teda , suudavad teda lohutada , kui Simon lohutust vajab . Et metsapuud andestavad talle , mis andestamist väärib . Kuid ei andesta seda , mis andestust ei vääri – ikkagi . Metsast voolas läbi jõeke , milles oli väga puhas vesi . Küllalt kärestikuline jõeke . Sellegi ääres on Simon tihti viibinud , ta oli alamjooksust ülemjooksuni ja vastupidigi jõekaldad läbi käinud ning kõik käärud , koolmed ja hauakohad , suuremad kivid ning paigad , kus ainult jäme liiv jõepõhjas , olid talle enam kui tuttavad . See kuulus nagu tema eluloo juurde , kuigi polnud üheski ankeedis kirjas . Mõnikord häiris Simonit see fakt , et kõik nii tuttav oli . Ta ei suutnud lahustuda muljetes . Palju esines korduvat – kuigi aastaajad vaheldusid ning ootamatusi tuli ette : nii looduses kui Simonis eneses . Siiski oli igal asjal algus ja lõpp . Ja taoliselt kogu maailmas . Polnud nii – et võiks minna mööda metsa , mööda jõekallast , ja maastik vahelduks lõpmatuseni ning Simon eksiks , seda ta soovis . Et tekiks määramatuse tunne , et vaid teadmatus , uudsusevõlu või -hirm ärgitaks ning ergutaks närvikava . Kui hea oleks , kui kusagil ei teataks , kus lõpeb see mets , kus lõpeb või saab alguse see jõgi . Aga Simon ju teadis : jõeke saab alguse soodest , mis polnud siit kuigi kaugel . Ja sood asetsevad kõrgendiku jalamil , kunagi moodustasid nad võib-olla järvegi . Nii polnud üldse huvitav . Ometi oli see kõik parem kui muu ülejäänu siin elus . Lüpsja Anu elas keset laasi . Kesköö ajal oli ta veel üleval , vaatas aknast välja ja märkas , et naabri elumaja põleb . Naaber oli õhtul kogu perega tuttavatele külla sõitnud ning võtmed Anu tuppa toonud . Naabri maja asus kahesaja meetri kaugusel . Maja voodri vahelt käisid tulekeeled juba välja . Saun , kuur ning kasvuhoone olid tulest veel puutumata . Loomi naaber aga ei pidanud , lauta tal polnud . Ümberringi mitme kilomeetri raadiuses ei elanud ühtki inimest . Anu kargas püsti , riietus ja jooksis naabri maja manu . Ei , sinna sisse enam ei tasu tungida , päästmata jäävad mööbel , televiisor ning riidekraam . Ja kakssada rubla paberraha riidekraami all kapis . Anu pistis küla poole jooksma . Otse üle lume , mööda põldu . Poes on telefon , tarvis tuletõrje linnast välja kutsuda , mõtles Anu . Linn ei ole kaugel , kõigest viisteist kilomeetrit . Hingeldades jõudis Anu külasse . Oli pühapäeva öö , pood muidugi kinni . Poemüüja elas ise kaugel , sinna ei jõua joosta võtit tooma . Poe akna ees olid aga jämedad trellid . Poe ligidal elas kaupluse ruumide koristaja . Anu koputas tema uksele ja aknale . Kuid sellest pimedast majast ei vastanud keski , ilmselt olid needki inimesed sõidus . Anu jooksis edasi . Teispool mäge , siit viis kilomeetrit , elas kolhoosi esimees , temal oli ka telefon sees . Anu jooksis mäkke , lummetuisanud kibuvitste ja tikrite oksad rebisid ta palitut . Ta tõusis mäeharjale . Seal vaatas tagasi . Metsas põles maja kui küünal . Tuult ei olnud ja tuleleek tõusis takistamatult taevasse . Enam ei suudaks vist ka tuletõrje seda maja päästa . Ju oli see jooks mõttetu . Mis sest , et tuult ei olnud , tuli teeb ise tuult . Pahisev leek võib paisata tuletükkisid ka tema maja peale . Ehkki sel on lumi katusel . Aga majas magab Anu poeg . Anu hakkas nüüd tagasi jooksma . Ta tundis hirmu , sellepärast jalad nõrkusid . Ta kukkus tihti . Ta jooksis läbi küla . Kõik oli vaikne . Isegi koerad ei haukunud . Tulekahjukuma oli talle teetähiseks . Alles kodulagendikul pidurdas Anu sammu . Kena oli tulekahju öös . Kena oli vastukumav taevas , kuhu kadusid hõõguvad sädemed kui väikesed tähed . Tuli ei olnud Anu majale midagi teinud , kindlalt seisis madal hoone lumes , peas valge müts , mütsi otsas mustav tutt – korsten . Ja majas , jumal tänatud , oli soe ning seal magas väike poeg , kelle ta niikuinii hommikuti magama jätab , kui ise farmi lüpsile läheb . Anu lähenes tulele . Raksudes ja praksudes vajusid laed alla , veel mõnikümmend minutit , ja kogu maja varises kokku . Hävib inimeste ilus kodu . Ime ainult , et tuli kõrvalhooneid pole puutunud . Ja vist ei puutu ka enam . Praegu oleks ta juba kolhoosiesimehe majas , ajaks voodist üles torisevat ülemust , mõtles Anu . Aga kas oleksidki tuletõrjeautod paksust lumest siia jaksanud läbi murda ? Ja kust nad vettki oleksid võtnud , siinmail talvel kaevud pooltühjad . Anu lähenes veelgi tulele . Et end soojendada . Täna öösel ta enam magama ei heida . Vahib , kuidas tuli väiksemaks jääb . Aga pool neli , jätnud poja voodisse , ruttab farmi , kus viiskümmend lehma teda paisunud udaratega ootavad . Enne kella kaheksat on ta juba tagasi . Poeg põõnab siis veel , teadmata , mis vahepeal akna taga õues juhtunud . Oli sügis ja täiesti juhuslikult läks mööda seda teed , mis ühendab kahte küla , üks mees . Oli niisugune kuiv ja soe sügisene ilm . Aga ei olnud sugugi kaasaeg . Oli umbes aasta <arv> , või <arv>. Aga mitte hiljem . Taimed olid juba närtsinud ümberringi , need olid isegi külma saanud vahepeal ja nüüd olid kuivusest krõbedad . Heintaimed . Vihma polnud ammu sadanud . Mändide tüved olid kollased , peaaegu latvadeni , ja need olid ilusad puud , võimsad ning kindlad . Nad kasvasid noorte kuuskede keskel , õigemini – kõrgusid nendest kuuskedest üle . Need männid polnud siin siiski ei palgipuud , ei mastipuud , olid kõverikud , igaüks justkui isesugune , iseseisev ... Mehele tuli vastu naine . See oli väikest kasvu naine , aga inetu . Heledas jakis , tumedas poolde säärde seelikus . Jalgade otsas oli tal ka midagi . Sel naisel olid veel kõhnad närvilised käed , need hoidsid midagi pihus – kas sigarette , tikutoosi ? Naise seeliku allservas oli mitu rida tikandit , iga rida ise laiuse ja ise mustriga . Aga niisugustel detailidel pole tegelikult ju mingisugust tähtsust . Naise seelik polnud lai , kuid teerajal käimise ajal riivas see kogu aeg kuivanud pikki kõrsi ja tekitas teatud heli , kahina , nagu roniks rebane läbi kulu . Naise riiete külge oli takerdunud üksikuid takjaseemneid , oma kidadega olid need kinni jäänud kanga kudedesse . Mees ei olnud vana , aga juukseid oli tal juba vähe peas . Kuid ta ilmselt ei häbenenud oma paljanevat pealage . Tal oli kõrge otsaesine . Nad said kokku sellel kohal , kus karjakopli lagunev lattaed ulatus kõige lähemale teerajale , aga teisel pool oli järsk astang allamäge – märg , allikaline , savine . Mehel oli üks käsi taskus , teises käes oli tal tilluke kohver . Siin oli väga raske teineteisest mööduda . Kuna mõlemad kõndisid silmad maas , märkasid nad alles siis üksteist , kui peaaegu et kokku põrkasid . Siis seisatusid . Ja vahtisid kaua aega teineteisele otsa . Mees tahtis nagu midagi öelda , kuid loobus sõnadest . Kuidagimoodi nad siiski möödusid teineteisest , ilma et oleksid libisenud , kukkunud . Möödus ligi kaks kuud . Maa oli nüüd päris jääs , halliks tõmbunud rohi härmatisega kaetud , kuid lund veel ei olnud . Oli isegi väga külm . Umbes kaheksateist kraadi alla nulli ... Mõlemapoolse küla korstnatest tõusis üles suitsujugasid ja suits ühines taevases kõrguses pilvedega . Isa tuli pühadeks koju . Ta töötas lihakombinaadi ehitusel . Teises linnas . Ta oli insener . Isa käis koos emaga rõdul . Rõdul kuivas pesu . Isa suitsetas rõdul oma piipu . Embas seal ema õlgadest . Tütrel oli väga hea meel , et isa on jälle kodus . Kogu aeg oli lõbus . Tütar tahtis ka lihakombinaadi ehitusele minna . Riigis , kus ta elas , ehitati väga palju lihakombinaate . Tütrel oli keskkool läbi . Ta tahtis romantikat , igatses võõraste teede ja kaugete paikade võlu järele . Aga ta ei julgenud seda välja ütelda . Mõtles sellest ainult . Aitas emal pesu pesta , toitu valmistada . Tütar oli veel hirmus kõhn , talle meeldis vahel veel patse kanda . Pühade ajal lõunatati pidulikult koos . Söögid olid head . Joodi veinigi . Isa käis jälle rõdul piipu tegemas , ühtlasi värsket õhku hingamas . Pühade viimasel päeval sõitis isa ära . Tema naine läks teda vaksalisse saatma . Kui rong liikuma hakkas , liikus naine vaguniga kaasa . Viimaks hakkas vagun väga kiiresti liikuma ja naine ka . Ta jooksis peaaegu perrooni lõpuni . Lehvitas , lehvitas . Enam ei paistnud mehe nägu vaguni aknast . Rongi tuled jäid vaid vilkuma . Naine jäi seisma . Talle tuli nüüd meelde – ta on pensionär . Mitu aastat juba . Ta tundis imelist kergust liikmetes ja teadvuses . Võinuks justkui – lennata . Vaja ainult lehvitada veel kätega , ja ta tõuseb õhku – perrooni kohale . Kuid millegipärast ta ei lehvitanud . Muutus kurvaks , sammus tagasi mööda perrooni , lahkus vaksalist , läks eemale . Kadus rahvahulka , lahustus seal . Sadade ja tuhandete inimeste hulgas ei paistnud ta millegi poolest silma . Keegi ei märganud teda , kui ta läks . Ta kuulus ainult iseendale . Kodus vaatas ta vahel aknast välja – ja nägi , kuidas noored tänaval suudlevad . Millegipärast näis talle siis alati , et suudlemine – see on patt . Ta tõmbas järsult lahti tütre toa ukse . Tütar oli kodus , istus tugitoolis , jalad istumise all , luges ajalooraamatut . Tütar ei pannud ema tähelegi – raadio mängis toas kõvasti . Tütar luges ajalooraamatut sellepärast , et valmistus ülikooli astuma . Ema oli väga-väga rahul . Liisu oli kojamehe tütar . Kui isa vahel haigena voodis lamas , siis käis Liisu teesid lumest lahti rookimas , küttis internaadi ahjusid . Küttis poiste ja tüdrukute magamistubade ahjusid . Tassis puid süles puukuurist tubadesse . Ise ta käis ka veel koolis , kaheksandas klassis . Oli neljateistaastane , varsti pidi viisteist saama . Külmapühade ajal , kui tunnid koolis ära jäid , viibis internaadis ainult üks poiss , Mattias . Temal polnud isa-ema , polnud üldse kodu . Ta oli riigitoidul , direktor oli tema ka õppemaksust vabastanud . Liisu küttis ühte tuba , ühte ahju tema pärast . Ja viis kodunt Mattiasele süüagi . Isa käskis . Liisu armus Mattiasse . Mattias käis Liisuga suhkrusabas . Ei saanud , suhkur lõppes enne otsa , kui nemad leti äärde jõudsid . Veel käisid nad kirikus , päeva ajal. Sest vahel oli kirikuuks lahti . Seal rääkisid nad Jumalast . Aga Mattias Liisusse ei armunud , armus teise tüdrukusse , Dianasse . Liisusse suhtus ta küll ka hästi , kuid Dianasse armus ta sügavalt , jäägitult ja lõputult , nii nagu oma kogenematuse tõttu ikka armutakse . Tantsupidudel tantsis ta ainult Dianaga . Mattias oskas hästi tantsida , ema oli õpetanud veel enne oma surma talle tango ning muud tantsud selgeks . Aga Liisu ei osanud üldse tantsida , temal ema polnud , aga isa oli haige ja morn ning üksik meesterahvas , kes tavatses ka tihti viina võtta . Liisu pidi pealt vaatama , kuidas Mattias tantsis . Muidugi ta ei pidanud vaatama , aga ta ikka vaatas ... Ta nägi , kuidas Mattias temast eemaldus , Liisu oli äärmiselt kurb , kannatas . Ta tundis end alaväärtuslikuna . Need olid viiekümnendad aastat . Diana ema ning isa elasid välismaal , olid sinna põgenenud sõja ajal , ja nüüd saabus luba , et Diana võib nende juurde sõita . Ema kutsus teda . Iga laps võis sõita , kui ta polnud veel kaheksateist täis . Seni oli vanaema Dianat kasvatanud . Liisul viibis ka ema välismaal . Kuid teda ema ei kutsunud . Liisu ema oli välismaal uuesti mehele läinud ja tal oli uus perekond . Ta isegi ei kirjutanud . Liisu teadis ema käekäigust teiste inimeste kaudu . Isa vist sellepärast jõigi palju viina , sest eks ka tema olnud mahajäetu . Mattias loomulikult ei tahtnud , et Diana ära sõidab . Kuid Diana tahtis ise väga ära sõita . Viimasel ajal ei käinud Mattias enam üldse Liisuga läbi , ei märganudki teda . Ükskord Diana ütles Mattiasele , et Liisul on isa ära surnud . Siis läks Mattias Liisu juurde koju . Liisu elas alevi servas , nende käsutuses oli kaks tuba . Õigemini köök ja tuba , ühest eramajast , seal nad elasid vaikselt . Nad olid külast alevisse kolinud , sest Liisu isa ei tahtnud kolhoosi astuda . Liisu oli nutetud näoga . Isa lamas puusärgis . Ka koolidirektor oli seal . Koolidirektor oli Liisu isa sõber . Ta istus praegu laua taga . Kui ta Mattiast nägi , rõõmustas , võttis asuniku taskust , tegi selle lahti , jõi ise ja pakkus Mattiasele . Mattias ka jõi . Viimaks sõitis Diana ära . Sõitis niimoodi , et Mattiasega isegi hüvasti ei jätnud . Mattias oli vahepeal nädal aega tädi juures Petseris . Sest Mattiase tädi elas Petseris , tema mees oli setu . Oli parajasti koolivaheaeg . Kui Mattias koolivaheajalt tagasi internaati saabus , ütlesidki poisid , et Diana sõitis minema , välismaale , et sõitis Stockholmi . Mattias sööstis õue , ei teadnud isegi , miks . Seal lendas just lennuk . Mattias jälgis lennukit nagu põrunu . Poisid rahustasid Mattiast . Ütlesid – loll , ega Diana lennukiga sõitnud . Hoopis rongiga Leningradist . Ta on ammu juba kohal . Mattias läks magamistuppa , prantsatas silmili voodile . Liisu mõtles , et pärast Diana lahkumist pöördub Mattias tema juurde tagasi , hakkab teda jälle märkama , hakkab temaga jalutamas käima . Kuid ei ! Kui nad juhuslikult kokku said ja Liisu tema käest midagi küsis , temaga rääkis , siis Mattias justkui ei kuulnudki Liisu häält , ei mõistnud teda , vahtis hoopis mujale . Mõnikord vaatas küll ka Liisu silmadesse ja siis oli Mattiase pilk süüdlaslik – vähemalt nii paistis Liisule . Aga tegelikult Mattias lihtsalt ei näinudki Liisut . Vähehaaval lühenes kooliaeg , lõppes õpiaeg . Mattias õppis hästi . Tema pilt oli isegi autahvlil . Aga Liisu jäi haigeks – armastuse pärast . Suvel püüdis ta end uputada , kuid ta päästeti . Siis ta viibis ravil , linnas , asutuses , mida rahvas hüüab hullumajaks . Mattias oli jälle Petseris , käis seal tööl , teenis endale raha elamiseks ja riiete ostmiseks . Tal tekkis seal tutvusigi tüdrukutega . Kuid kõrgkooli ta õppima ei tahtnud minna . Ta oli muutunud apaatseks , elul polnud järsku eesmärki ega midagi . Tuli minna sõjaväkke . Mattiasel polnud midagi selle vastu . Ta oli Venemaal viibinud , tema isa-emagi olid sinna maetud , tal oli vene keel suus , ta ei kartnud Venemaad ega kroonut . Hilissügisel – jah , detsembri keskel , see oli veel sügis – pidi ta minema kutsealuste kogunemispunkti . See oli samas alevis , kus asus tema endine koolgi . Sest alev oli ühtlasi rajoonikeskus . Hilja õhtul jõudis ta alevisse kohale . Oli vaja kuhugi öömajale saada . Mattias ronis sisse koolimaja esimese korruse kemmergu aknast , sest see oli irvakil , ja läks üles kolmandale korrusele , kus oli tema kunagine magamistuba . Heitis isegi enese kunagisse voodisse pikali . Nagu peaks sel mingi sümboolne tähendus olema . Laupäeva õhtul polnud internaadis , teadagi , kedagi . Kõik lapsed olid koju läinud , et siis pühapäeva õhtuks või esmaspäeva hommikuks tagasi tulla . Sellepärast oli tuba kütmata , aga külm Mattiast ei heidutanud . Ta võttis võõrastelt magamisasemetelt mitu tekki peale ja magas nende all täiesti rahulikult . Magas peaaegu pühapäeva lõunani . Ja ärkas alles siis , kui kuulis kolinat . Kolin ajas Mattiase ülesse . Tuba oli tuldud kütma . Toas oli ju ahi , vana ahi , silindrikujuline , plekk-korpusega , mis kunagi alumiiniumvärviga heledaks oli võõbatud , nüüdseks oli värv aga maha varisenud . Ahjukere oli veel muhuline , mõhuline ning arme täis . Poisid olid kirvest ikka ahju loopinud . Kõige usinam loopija oli piirivalve kordoni ülema poeg Paša , tema ei kuulanud kellegi keeldu . Mattias polnud kirvest kunagi loopinud . Pašal meeldis kirvest eriti öösel lennutada ; õigemini õhtul , kui tuli oli toas juba kustutatud , siis hakkas Paša märki viskama , poisid aga peitsid oma pead padja alla või pugesid hoopis voodi alla . Praegugi tolknes kirves ahjukeres . Kütja sikutas seda sealt välja . Kütjaks oli Liisu . " Tere , Liisu , " ütles Mattias ja ronis tekkide alt välja . " Tere , Mattias ! " " Sa jälle kütad ? " " Jah ! " " Eks sul ole raske puid kolmandale korrusele tassida . " " Ah pole viga , " vastas Liisu ning lõi kirvega puuhalust laastusid . " Uus direktor jättis mu siia tööle . " " Noh , siis on hea , " lausus Mattias . " On küll hea , " ütles Liisu . " Poisid tulevad õhtul siia , siis on tuba soe . " " Jah ! " vastas Mattias , vaadates , kuidas Liisu tule süütas . Talle tuli meelde , et Liisut hüüti Puukoristajaks . " Sa oled puukoristaja , " ütles Mattias . Aga Liisu ei vastanud , talle oli see nimetus võib-olla solvav . Liisu oli samasugune väike ja nääpsukene kui ennegi . Temast ei saagi võib-olla täiskasvanud inimest , täiskasvanud naist , mõtles Mattias . " Kas sa nüüd jäädki siia tööle ? " küsis Mattias . " Jah . Kuhu ma ikka mujale lähen ... " " Keskkool jäi sul siis pooleli või ... ? " " Jäi pooleli jah , ei mina seda jaksa lõpetada , " vastas Liisu . Rohkem ei rääkinud nad enam millestki . Liisu istus ahju ees järil , lasi leekidel oma näol kajastuda . Ta istus soojas valgusesõõris . Leekide väreluses tema nägu justkui elas . Ta lükkas villase rätiku juustelt õlgadele . " Jaa ... " ütles Mattias . Varsti tuli Priidu . Nad olid Mattiasega omavahel varem kokku leppinud , et saavad siin kokku ja siis lähevad koos kroonusse , sest ka Priidul oli kutse . Priidul oli akordion kaasas . Ta hakkas kohe mängima . Ütles – hüvastijätuks . " Jää jumalaga , vana hea koolimaja ! Hüvasti , internaat , kus nii palju nalja saanud ! Nägemiseni , seinad , mis meie noajälgi täis , sest tapeet on ikka veel vana , vahetamata ! Jah , mida siin kõike enne ei olnud ... Oli Jossif Vissarionovitši piltki paksu raamiga , selle raami sisse sai noaga märki loobitud ! " Priidu mängis , suits suus . Vana katkine vatijope oli tal seljas , sest eks sõjaväkke pidi ikka minema vanade riietega . Vatijope tasku oli tal punnis , küllap võis seal olla pudel . Mattias kutsus Liisu tantsima , ja Liisu tuligi . Liisul tuli tants hästi välja . See oli esimene kord tegelikult , mil nad kahekesi tantsisid . Ja mõlemal oli hea ja lõbus . Priidu neid ei vaadanud , tema asetas oma pea poolpõigiti pillile , uneles , küllap tal olid omad mured , probleemid – ei tea , kes tal maha jäi . Mattias ja Liisu tantsisid üle poole tunni . Kui Priidu ja Mattias ära läksid – sest järsku hakkas neil kiire – , siis Liisu lehvitas poistele läbi akna järele ja tal oli väga hea meel , et poisid vastu lehvitasid ja et see koosolemine siin – siiski – aset leidis . Tal oli kohe palju parem tuju . Mis aga poistest saab – seda ei teadnud Liisu . Kuidas läheb nende elu ? Kas nad tulevad tagasi ? Tüdruk ei rääkinud Adole armastusest sõnagi . Kas see niisugune asi saab üldse võimalik olla . Kas võib niisama koos tahta olla , teineteisele meeldida , teineteist tegelikult armastadagi – aga sellest mitte rääkida , mitte mingisuguseid avaldusi teha . Milleks siis üldse elu , milleks siis üldse olemine , kui seda pole sõnadega kinnitatud , tunnistatud . Vähemalt Adole näis nii . Et armastad sa või ei , aga armastusest rääkima pead ; kui temakesele kuulud ja temakegi sinule kuulub – ja peamine – tahab kuuluda , siis peab sõnu tegema , ennast väljendama , sõnadest endale justkui tuge leidma . Nagu oleks vaja ennast õigustada , end välja vabandada . Või on siis kõrvadele nii kena kuulda , mida süda sees tunneb . Muidugi . Ado oleks võinud ka rääkimata olla , aga ta ei saanud aru , miks tüdruk vaikib , miks vaikib õrn habras olevus – ja ei luba Adolgi suud avada , kui too tundmusist tahab kõnelda . Ta ei valetaks ju . Või valetaks . Või valetaks tüdrukki , kui huuled pikkadeks tähtsateks sõnadeks , pika tähtsa fraasi ütlemiseks paotaks – justkui halastust paludes ... Kord viibis Ado raudteejaamas , seisis perroonil , saatis tüdrukut , kes oli juba vagunis ja nüüd sealt läbi aknaklaasi välja vaatas . Rääkida enam omavahel ei saanud , niisama jõllitada ka ei olnud mõnus – ning Ado silmitses taevast ning jäigi seda vahtima , sest sealgi toimus olulist . Pistrik ajas pääsukesi taga . Kuid pääsukesed olid vilkad linnud , pistrik neid kätte ei saanud , nad põikasid röövli eest kõrvale ja asusid vaenlast hoopis ise taga ajama . Ning ega jäänudki pettunud pistrikul midagi muud üle kui lennata depoo katuse alla ühte nišši tagasi , kust ta ilmselt väljunud oligi . Ning ega tasugi tollest juhtumist rohkem rääkida . See aeg , kui Ado taevast võitlust jälgis , sõitis rong tüdrukuga minema ja Adol oli hirmus kahju , et nii juhtus . Tegelikult oli Adol väga vilets kõrvakuulmine , sellepärast pole imestada , et ta veduri lahkumisvilet ja rongirataste lõksumist ei kuulnud . Ju oli vilets kuulmine talle looduse poolt kompenseeritud hea silmanägemisega . Ta tahtis rongile järele joosta , võib-olla oleks selle enne perrooni lõppu kättegi saanud , kuid ta jalad ei kuulanud sõna . Ta jäi kujuna seisma ja vahtis eemalduvale monstrumile järele . Perrooni otsast tulid aga tema pilgule vastu , jaama poole , teised saatjad , igasugused mehed ja naised , kes olid millegipärast väga rõõmsad ja elevil , nagu oleksid nad lõppeks lahti saanud kutsumata külalistest . Tema aga jäi nüüd ilma veel sest viimasest pilgust , aga võib-olla ka puudutusest , mis oleks võinud toimuda , kui tüdruk oleks osanud kupeeakna klaasi alla lasta ja oma käe sealt välja sirutada – võib-olla ta tegigi seda viimasel hetkel . Ado nii ei teadnudki . Ado seisis veel mõne hetke perroonil , varsti oli see päris tühi . Kõik saatjad , ka need , kes rõõmsad ja elevil , olid kadunud . Ado vahtis veel ikka lahkunud , või õigemini öelda , lahkuvale rongile järele . Sest rongi viimane vagun veel paistis . Ja siis mõtles Ado selle rongi tagasi sinna perrooni äärde . Mõtles : rong tagurdab ja peatub täpselt samas kohas , kust startis viie minuti eest . Nii tegigi rong Ado kujutelmades . Ja sedaviisi sai Ado oma tüdrukule siiski veel pilgu heita ja tema sooja kättki oma pihus pigistada . See oli seda enam vajalik mõlemale , Adole ja tüdrukule , sest et – millal nad jälle muidu kokku saavad selles suures maailmas . Kord said nad siiski veel kokku – tänaval , rahvasummas – ei mäletagi , kus see oli , Ado oli siis väga väsinud , pikk tööpäev seljataga . Ado oli passiivne , ta oli mahajäetu ... Tüdruk tundus nagu kellegi teise oma olevat , Ado ei uskunud , ei võinud uskuda , et neiu tahab temaga olla ja kutsub tema kaasa . Aga nii just oli , toimus . Nad eemaldusid rahvasummast , tipptundide rüsinast – ja embasid teineteist vaiksemas kohas , vaiksemates paikades – kus inimesi vähe . Nad seisid sõnatult teineteise embuses . Ilusad hetked . Noormees ei olnud küll pealetükkiv , sest tüdruk tundus olevat kellegi teise oma . Tüdruk kutsus Ado kaasa oma tuttavate , oma sõbranna juurde . Nad sõitsidki . Bussiga . Sõidu ajal noormees tukkus . See oli nagu sõit välismaale . Ja tütarlapse tuttavate , sõbranna juures viibimine oli justkui viibimine teise rahva hulgas , teise rahvuse aladel . Adosse suhtuti muidugi hästi . Tüdruk väljendas oma käitumisega igati – tal on noormehesse tõsine suhe . Midagi vandeseltslaslikku oli nende vahekorras seekord , väliselt . Aga noormees ei uskunud enam eriti millessegi . Nad olid võõras asulas , ühes majas . Selles oli palju inimesi – tüdruku sõbranna , sõbranna mees , siis – veel mingid onukesed , sugulased . See oli heasüdamlik ühine pere . Ado vahtis aknast välja . Kui kaugele nägi ! Maja asus kõrge mäekalda peal . Täiesti serva peal . See oli väga järsk mägi . Alla sest aknast oli isegi kõhe vaadata . Aga kui kaugele nägi ! Aken oli kardinateta , ei varjanud midagi . Taevas oli sinine-sinine . Kõikjal – tundmatud kohad . Rohi ja mäeveerud olid küll mingi pruunika tolmuga kaetud , nagu asuks läheduses söekaevandus . Ja tüdruku tuttavad olidki kõik kaevurite moodi , väga lihtsad , heasüdamlikud , tugevad inimesed . Näis – niisugustelt inimestelt saab alati abi kui vaja . Igasugust abi . Tüdruk muudkui rääkis ja rääkis oma sõbrannaga salajuttu . Ado muudkui vaatas süvenenult aknasse , püüdes haarata avarusi , varje ja valgustatut , ja samas – püüdis unustada tegelikkust . Pruunikate mäeveerude vahel , orgudes , võis märgata küpseid viljapõldusid kollendamas . Kuid noormehe silm proovis samal ajal ka kõne katkendeid , mida tõi esile tüdruku suu , kinni püüda , lugeda . Parajasti seletas ta sõbrannale midagi niisugust , umbes : " Tundmused , mis on hinges , neid on ju nii palju kirjeldatud . Ei saa ju olla , et veel midagi seal kellelgi peidus on . Viha ja armastust on kirjeldatud kõikvõimalikke nüansse arvestades , pole vist ühtki pooltooni vahele jäetud . Uudsust sinna juurde on andnud ainult asukohtade ... geograafiliste asukohtade vahetumine ... sotsiaalsete olude muutumine ... vast . Eks ole ! Ka kõlbluse mõistete muutumine ... või religioonide arvestamine ... Eks ole ! " Tüdruku hääletoon kord kõrgenes – energiliselt , siis jälle langes . " Aga põhiline on korduv loost loosse ... romaanist romaanisse . See on huvitav , kuid ühtlasi ka ebahuvitav . Lõppude lõpuks ... Eks ole ! " Sõbranna noogutas . Tüdruk jätkas , Ado luges ta huulilt : " Mis aga veel kirjeldamist vajab , ja on kirjeldamata lõpuni – see on ükskõiksus . Selles on midagi uut , näib – seniolematut . See on põhjatu ala , haaramatu asurla . Hirmuga suundud sinna . Patt pole mitte armastuses , aga seal . Ja see tõmbabki ligi . Mis on seal ? Ja miks ? Kus on selle juured ? Sest õied , ja ka viljad ... on ju teada . " Taavet oli kahekümne kahe aastane ja käis koos ühe teise mehega metsatööl . See oli väga sõbralik mees ja temaga oli koos hea töötada . Juba varahommikul , kui veel pime väljas , kõndisid nad koos metsa ja tegid seal tööd videvikuni , tihti aga jäid metsa veel kauemakski ja tegid tööd lõkkevalgel . Sest ainult niiviisi võis rohkem raha teenida . Kui nad pilkases pimeduses lõpuks koju saabusid , sõid nad kaua põhjalikult oma köögilaua taga , erinevais paigus muidugi . Nad sõid ära paar pannitäit praetud sealiha ning kanamune . Siis alles taastus jõud neis meestes . Taaveti paarimehel oli peale einestamist veel tuhat tegemist ees : ta lüpsis lehma , söötis sea , tõi puid ja vett tuppa . Ja hommikulgi tõusis ta varem kui noormees , viis veel piima kella kuue ajal potkukelguga meiereisse . Siis ta rääkis veel oma haige ämmaga ning kuueaastase tütrega juttu , tundis huvi nende vastu , hoolitses nende eest . Sest naine oli tal surnud , kodus puha ülalpeetavad . Niiviisi kulges elu . Kevadel Taavet lahkus töölt , jättis paarimehe üksinda laande . Taavet tahtis kõrgkooli astuda . Talle oli iseloomustust vaja . Tal oli tarvis metskonda minna . Metskond asus kolmeteistkümne kilomeetri kaugusel Taaveti kodust . Taavet läks joostes sinna , ketsid jalas , dressid seljas . Mai lõpus . Ta vältis suurt maanteed , selle pärast läbis ta enamgi kilomeetreid . Ta polnud enam ammu inimeste hulgas käinud . Väike alev , milles asus metskond , oli tema jaoks justkui suur linn . Siin olid mõned suured kahekorruselised valged kivimajadki . Palgapäevadel ta siin ei käinud , raha toodi ümbriku sees talle metsa kätte . Metsnik tõi . Saabus metsa kenas väikeses saanis , kuhu ta ainult üksi sisse mahtus ja aiste vahel oli tal suur tugev , laia , sõidu ajal lehviva lakaga hobune . Seljas oli metsnikul soe kõrge kraega riidest jope , millel oli aga lambanahast vooder , mis ulatus muidugi ka krae ülemise nukini . Peas oli metsnikul kährikunahast müts , jalas valged kõrge säärega nahktaldadega ja naharibadega kaunistatud ilusad vildid . Kui ka metsavaht saabus metsnikuga ühes , siis tema koht oli saani jalastel . Praegu polnud metsnikku kohal ning Taavet jalutas teda oodates alevis veidi ringi . Alevi servas oli kena puhas paistiik , sellel aerutasid poisikesed vaikse vestluse saatel . Läbipaistvas vees võis näha ujumas priskeid karpkalu . Tiigi kallastel kasvasid siin-seal võimsad jämedatüvelised männid ; juurikad , justkui varbad , ulatusid neil vette . Tiigi keskel asetses aga sump , selles pidi kasvatatama forelle suurte sakste jaoks . Taavetist mööda tiheda kuusemetsa poole kõndis porist teerada pidi lühikest kasvu musta habemega mees . Habe oli tal pikk , peaaegu nabani . Taavet vaatas talle kaua järele , kuni too inimene ära kadus , teda enam näha polnud . Ta kadus nende põliste kuuskede alla , millest igaüks oleks võinud isegi tollele eakale mehele vanaisaks olla . Oo , seda meest Taavet austas ! See oli kuulus metsalõikaja , kelle nimel olid kõik võimalikud rekordid . Taavet ei teadnud tema nime , õigemini – tema nimi ei seisnud Taavetil kuidagi meeles , selle lihtsuse tõttu vist . Tema liignimi oli Karu või Kask , emb-kumb ; eesnimi aga Ants või Aadu . Ants-Aadu Karu-Kask lõikas metsa koos oma abikaasaga , teenis hästi , tema tööpäev pidavat kestma poole ööni . Tema tegi tööd mõnu ja himuga , tema oli metsade kuningas . Ja habegi polnud tal tules kõrbenud , kuigi just tema oli kuulus tulevalgel töötaja . Tema ei teinud sanitaarraiet või harvendamist , temale kui teenelisele anti ikka kätte lank , millel palgimets peal . Selle langetas ta nii kiiresti , et sama ajaga ei jõudnud mehed kahe hobusega lõigatut välja vedada . Metsnik kirjutas Taavetile ruttu iseloomustuse , ei vaadanud talle seejuures kordagi silma sisse , nagu oleks Taavet lihtsalt mingisugune putukas , ja ei küsinud ka midagi , kuigi Taavet palus iseloomustuse kirjutada vene keeles , sest ta tahtis Lätimaale , konkreetsemalt Riiga õppima minna . Väga soovis ta seal siis läti keele selgeks õppida . Iseloomustus taskus , alustas Taavi tagasiminekut . Iseloomustus oli sisult kuiv ja korralik . Mainitud oli , et Taavet on kõlbeliselt tasakaalukas – kust metsnik seda teadis – ja poliitiliselt arenenud ning võtab aktiivselt osa ühiskondlikust tööst , millest ta tegelikult muidugi osa ei võtnud , polnud aegagi . Aga küllap need sõnad olid kirjutatud igaks juhuks , mingeid eeskirju silmas pidades . Olgu ! Koju tagasi otsustas Taavet minna läbi metsa , otse . Nii ta tegigi . Ja nägi teekonnal palju huvitavat , nägi loomi ja linde , nägi ilusaid maastikke . Ühel liivikul , ühel endisel kõrgel kumeral liivaluitel kasvas hõre männik . Puud olid peenikesed ja kidura kasvuga . Männikualune oli täis põdrasammalt , mis värvilt helehall , peaaegu valge . Muud taimestikku polnud üldse . Põdrasamblik krõpsus kogu aeg Taaveti ketsitaldade all . Taavet jäi seisma , siis istus , vahtis ringi . Paitas ühe peenikese männi krobelist koort . Mänd oli väike , aga tegelikult juba vana . Tema koore küljes rippus ka samblikku , kuid see oli teistsugune , oli nagu hall habe . Mänd oli justkui habemesse kasvanud . Päike paistis männikust läbi , siin ei pakkunud ükski puu varju . Kuid eemal orus olid juba tumedad kuusikud , niisked alad lodumetsaga , sinilillede ning ülastega . Seal , selle koha peal soovis Taavet iseendaga rääkida . Oli ju , vaata et – kokkuvõtete tegemise aeg . Sest Taaveti sünnipäevgi oli maikuu lõpus . Aga millest sa ikka iseendaga vestled ! Kui küsida enda käest , kas oled eluga rahul ! Kas oled rahul möödunud aastatega ? Mingit vastust ei mananud pea temas esile . Soe tuul hoopis puudutas Taaveti laupa ja tungis ka dresside alla . Ja silmad nägid hoopis mände ning samblikke , ei vaadanud nad tagasi minevikku ega edasi tulevikku . Ja siis mõtles Taavet : " Endale ei saa esitada ühtegi küsimust ja ei tea , kas teistelegi tasub . Sellepärast et vastust sa enda käest ei saa . Sellele , kes sinus sulle vastata võiks , on kõik niigi selge . Sina võid küll tagantjärele arutleda , aga tema sus – on olnud juba unustanud või tehtu õigeks tunnistanud , ta ei taha sinuga kahevõitlusesse astuda , või sinuga tagasiteele asuda , ta karistab niiviisi sind , sa pead kuuletuma , sellepärast kannatad vahel , mõnikord õige kõvasti . " Ning edasi mõtles Taavi nõndamoodi : " Saladused on kõik sõnaraamatud . Kunagi ei tea , mis oleks olnud siis , kui see või teine asi oleks ennemalt olnud ... või oleks praegu muudmoodi . Kunagi ei tea ... Sellele pole vastust . Ometi peab teadvustama endale kogu aeg , pidevalt – kõik sõltub sinust , kõik sõltub sinust , isegi siis , kui midagi sinust ei sõltu . Samas on isevoolutee ! Kes on selle loonud . Isevoolutee ? Kuhugi ikka lähed ! Kuhugi ikka jõuad ! Ainult eemaldud iseendast justkui ? Mitte justkui . Aga täpselt ! Sest tead , kes sa oled . Tead , tead , tead ! Aga kõik kindlasti ei tea . Mis asi on aeg ? Mis mahub selle sisse ? Mitu korda sa mahud aja sisse . Ja millal lõpeb aeg ? Ja kuidas ta sujub ja kulgeb ? Ja kas sina , kes sa siin seisad – oled üldse mateeria ? Kas sa oled katsutav , kombatav , kättesaadav ? Kas sind võib vangi panna ? Ja kui sa kannatad , kes siis – üldse tunneb valu ? Kas sina ise ? " Ja siis Taavet laskus selili soojale maale , sulges silmad ja mõtles jälle edasi : " Kui lihtne on iseendast mööda vaadata , iseennast mitte märgata . Ja ka see on nii loomulik . Saladused on sõnastamatud tõepoolest . " Neljanda klassi lõpuaktusel sai Ants kiituskirja . Veel kinkis koolijuhataja , palja pealaega vana mees , talle raamatu " Wilhelm Tell " . Ants pistis kiituskirja raamatu vahele ja läks koju. Oli parajasti kahekümne viies mai ja ilm väga soe . Antsul olid jalas lühikesed traksidega püksid . Koju pidi ta minema üksi , sest kedagi teist sinna kanti , kus tema elas , polnud minemas . Oleks tahtnud küll veel jääda , sest lõpus oli väga lõbus , kuid teisest küljest – ka koju kiskus väga , algas ju suvevaheaeg ja oli suur tahtmine kiituskirja vanematele näidata . Pärast aktust mängis koolijuhataja klaverit ja lapsed , kes oskasid , tantsisid nagu täiskasvanud . Ants tantsida ei osanud , aga Virve , üks tema klassi tüdruk , viis viiemehe vägisi põrandale ja keerutas temaga seal . Pärast oli isegi kahju , kui koolijuhataja lõpetas mängimise ning läks oma elutuppa , mis oli kooliga ühe katuse all , jättes lapsed jälle omapead . Ants sai ainukesena oma klassist kiituskirja ja tal oli veidi piinlik – nagu oleks head hinded talle ilmaasjata välja pandud . Aga kaasõpilastel polnud Antsule mingeid etteheiteid . Ants mõtles algul : võib-olla lapsed arvavad , koolijuhataja on Antsu vanemate perekonnatuttav – nii tegelikult oligi – , sellepärast saab Ants häid hindeid . Ta koguni ootas , et keegi nii ütleks . Kuid see kartus oli asjatu , klass oli väike – kaheksa õpilast – ja lapsed omavahel sõbrad , samuti oli koolijuhataja tuntud kui õiglane mees . Ja Ants ruttas koju . Jalad olid kerged , astusid justkui iseenesest . Päike soojendas . Nõmmelõokesed laulsid raiesmike ja metsalagendike kohal . Taevas ujusid paksud valged pilved . Püsis kena päev . Meeleolu oli Antsul ülev , hinges tunne , et tema , Ants , on saanud järsku otsekui vanemaks ja mehelikumaks , kuigi vanust oli poisil vaid üksteist aastat . Ants oli õnnelik . Ta teadis kindlasti , et pole veel kunagi nii õnnelik ja vabagi olnud . Ikka oli teda näägutatud : tunnistus võiks parem olla , suvelgi peaks veidi õppima , siis on talvel koolis kergem . Aga nüüd ta näitas , kes või mis ta on . Kodutee oli kuus ja pool kilomeetrit pikk ning kulges läbi paksu metsa . See polnud mingi jalgsikäimise rada , vaid hobusetee , ning nüüd kevadel oli see tee väga porine ja vankriga käidi siitkaudu harva . Tee oli längu kodu poole – see tegi käimise kergemaks . See-eest oli koolimaja poole raskem minna . Kuid kooli poole astudes Ants raskust ja väsimust tavaliselt ei tundnud , sest kõht oli hommikusest söömisest täis . Õhtul oli aga Antsu kõht juba väga tühi ja mehikesel raske marssida . Küll ootas ta siis hobusemehi , kes sõidule võtaksid . Eriti talvel . Vaevalt liigutas ta siis jalgu ja istus puhkuseks igas lumehanges . Ta oli alamates klassides ikka nõrk poiss , ei olnud temal mingit vastupidavust . Ka suuskadega polnud kergem . Suusad , mis isa andis , olid rohmakad , sidemed nahast tehtud , need said märjaks , siis külmusid kivikõvaks , ning too rihm , mis ümber kanna ulatuks , lihtsalt puudus – suusad ei seisnud jalas . Suusad oli isa noore mehe eas ise teinud . Hiljem andis üks külamees Väi Meinhard Antsule oma suusad kasutada , aga päriseks siiski ei kinkinud ; need suusad olid sõja ajal Soomest toodud , tugev vedru käis saapa kanna tagant läbi , see hoidis suusa jala küljes kõvasti kinni ; vaat nende laudadega oli mõnus mäest alla kihutada . Isa suusad oligi Ants selleks ajaks juba ettevaatamatult puruks sõitnud . Kui Ants niiviisi kodu poole ruttas , hakkas tal ka ühtlasi kahju , et kooliorjus otsa lõppes . Asi oli selles , et nende kool pandi nüüd kinni . Võib-olla ka sellepärast ei jätnud koolijuhataja kedagi teiseks aastaks istuma . Koolijuhataja oli vana , läks ise ka pensionile . Korter koolimajas jäeti talle alles , kooliaeda pidi ta edasi hakkama harima ja lilli võis ta kasvatada . Ning kõiki lapsi kutsus ta suvel ikka kooliaeda vaarikaid sööma nagu varemaltki . Enne tunnistuste kätteandmist tehti ka pilti . Linnast sõitis külgkorviga mootorrattal kohale koolijuhataja poeg , kel oli fotoaparaat . Ta pani sellele jalad alla , heitis musta lina endale pähe-õlgadele , ning koolijuhataja käsutas lapsed rivvi . Ka see oli erakordne ja pidulik sündmus . Aga siiski . Mitte kunagi pole tal enam asja sellesse koolimajja , kus neli aastat sai käidud . Kuhu pidid minema need õpilased , kes kooli veel lõpetada ei jõudnud ? Kes kuhu . Kes V. alevikku , seal oli seitsmeklassiline kool ; kes L. alevisse , seal oli äsja avatud keskkool . Mõlemad kohad asusid kodust üsna kaugel . V-s polnud Ants veel kordagi käinud , see koht oli talle tundmatu . Peale koolijuhataja oli koolis veel üks naisõpetaja – noor ilus inimene , hea südamega , Koidula juustega . Kuhu temagi läheb ? Kuid kodu jõudis kogu aeg ligemale . Ja niiviisi , mida ligemale kodu jõudis , seda väiksemaks jäi õnnetunne hinges , ja varsti asendus see lihtsalt ükskõiksusega . Pidu oli läbi , see ei saanud igavesti kesta . Mets lõppes otsa , veel alla mäest ja juba algasidki lagendikud , mille keskel seisis Antsu kodutalu . Siin olid ümberringi suured kivised ja liivased põllud . Praegu polnud neile küll midagi külitud , need olid söötis , polnud ka taliviljaorast kusagil haljendamas , ja ainult eemal , maja taga , oli üks värskelt küntud ala – kartulipõld , kuhu alles möödunud nädalavahetusel kartul maha pandi , ka Ants oli abiks , kuigi see töö talle eriti ei meeldinud . Kui Ants muretult lagedale väljale astus , nägi ta kohe suurt lambakarja , keda koduõue väravast sisse aeti . Kaugelt polnud päris hästi näha , kes need ajajad-mehed olid , aga tema isa oli kindlasti nende hulgas , seda ta märkas küll . Ants seisatus hetkeks . Niisiis – lambakari oli juba kohal . Ja Antsule pole antud mahti tunnikestki hinge tõmmata , kohe peab karja minema . Kogu kevade oli ju räägitud : kolhoosi lambad tuuakse neile ja Antsul tuleb karja minna . Ja et karjasele makstakse palkagi , ta hakkab saama normipäevatasu nagu täiskasvanud kolhoosnikud . Ants tahtis väga olla suur inimene , käia tööl ja saada töö eest palka . Tema eneseteadvus tõusis juba üksnes taolise mõtte juures . Nüüd oli siis see aeg kätte jõudnud . Ants lähenes kaugelt nagu tähtis isik . Kuid temale ei pööranud praegusel hetkel keegi tähelepanu . Kõik olid ametis kangekaelsete lammastega . Need olid tundmatus kohas ähmi täis , naised piirasid neid igast küljest , vitsad käes . Veidi eemal seisis tõsise , tervisest punetava näoga , hiiglaslikku kasvu kolhoosiesimees Soolaan . Ja kellelgi ei tulnud meelde Antsu tunnistust näha küsida . Tegeldi lammaste lugemisega – selgus , et kaks lammast oli puudu . Kolhoosi esimees sõimles . Ema tuli Antsu juurde , ütles : " Pane ruttu teised riided selga , lähed kohe lammastega Koplimetsa karja . " Loeti veel ... Siis tuli välja , et üks lammas on üle . Siis lugesid ema ja Ants kahekesi , said paraja , vajaliku arvu . Nii ka jäi . Ja Ants läkski kohe karja . Koguni süüa unustati talle anda . Sügisel läks Ants alevi kaheksaklassilise kooli viiendasse klassi ja puutus seal enesele täiesti ootamatult kokku rahvusküsimusega . Koolis õppis kümmekond vene poissi , kes olid omavahel suured sõbrad , vihkasid eesti poisse ning kaklesid nendega . Väiksemaid kaklusi esines kohe üsna tihti , kuid <arv>. oktoobril <arv>. aastal toimus suurem kaklus , milles said nii kehaliselt kui hingeliselt kannatada paljud eesti poisid . Einvaldi Karlal visati alumine huul kiviga lõhki . Koressoni Villu , kes end venelaste eest jooksuga püüdis päästa , komistas ja väänas labajala liikmest välja . Ka Ants sai tunda rusikalööke ja vänget sõimu enese kui eestlase aadressil . Eestlased kaotasid lahingu . Kaotuse üheks põhjuseks oli muidugi asjaolu , et nende ridades ei valitsenud üksmeelt ja mitte kõik eesti poisid ei võtnud lahingust osa . Muidugi , väiksemaid marrastusi oli ka venelastel , kuid see ei takistanud neid võidurõõmu maitsmast . Samuti puudus eestlastel üldjuht . Pärast häbistavat lüüasaamist läksid Einvaldi Karla , Koressoni Villu ja Ants kooli direktorile venelaste peale kaebama . Direktor , prillidega paks rahulik mees , kuulas kabinetis Lenini , Stalini , Marxi ja Engelsi piltide all poiste halamise vaikselt ära ja ütles , et poisid on valel seisukohal , kui nad venelaste karistamist ootavad . Hoopis vastupidi . Tema , kooli direktor , soovitab poistele just head läbisaamist venelastega , sest venelased on nende vennad , nendega peab sõbrustama ja mingisugust rahvuslikku vihkamist ei tohi praktiliselt ega teoreetiliselt nende koolis esineda . Pealegi ei pidavat vene poiste elu alevis niikuinii väga roosiline olema , nende isad ja emad töötavat lihttöölistena tellisetehases , nad elavat barakkides , ja pigem tuleks neile kaasa tunda , aidata neil eluga kohaneda ja eestlastega ühte sulada kui minna nende vastu sõjakirvega . " Hea sõna võidab võõra väe ! " lausus õppeasutuse juhataja lõpetuseks , kui ta tooliga kolistades kirjutuslaua tagant püsti tõusis . Tema murelikku silmavaadet ei osanud õiguseotsijad , ka Ants , tähelegi panna . Poisid tulid direktori kabinetist pettunult välja . Ja kõmpisid internaadihoone poole , sest tunnid olid juba lõppenud . Einvaldi Karla läks magamisruumi , viskas oma voodile pikali , surudes verist taskurätti lõhkise alahuule vastu , ja tõotas , et ta hakkab ennast tugevaks treenima , siis pole talle ükski venelane enam hirmus . Ta hakkab kodus vana jõelaeva ankruga tõsteharjutusi tegema , ning siis , kui ta on juba nagu Lurich , läheb ja maksab venelastele oma haavatud rahvusliku uhkuse eest kätte . Koressoni Villu läks longates , sest väljaväänatud jalalaba ei saanud ta hästi maha panna . Koressoni Villu mõtles , et ega tema seda asja ka nii jäta , tema räägib kõigest oma isale ja vanemale vennale , ja need tulevad ning lahendavad valusa tüliküsimuse Villu kasuks ära . Hoopis masendatud meeleolus oli Ants . Tema ei läinudki internaati . Tema läks internaadihoone taha märga metsa ja istus seal niiskele kännule maha . Ta mõtles seal nördinuna , et ega venelaste vastu nad , eestlased , ikka tõesti kunagi ei saa . Kui hea oli elada kodus ja käia kohalikus neljaklassilises külakoolis . Seal ei tülitanud teda keski võõras ja rahvuslik uhkus polnud kunagi riivatud seisundis . Ants mõtles , et peab olema visa ning vaikne ja venelaste solvamised välja kannatama . Oma isikliku kannatlikkuse tahtis ta teistele eesti poistele eeskujuks tuua . Kuid poisid ei teadnud veel , et sellal , kui nemad direktori juures olid , toimus järgmine vahejuhtum . Suurekasvuline ja pikatoimeline Meelis Kiviregi , kes eestlaste ja venelaste lahingut vaid pealt oli vaadanud , haakis siis , kui võitlustanner tühjaks jäi ning vastased kobarasse kogunesid , et koos koju minna , oma barakkidesse , kooli majandusala juhataja vankri eest aisa lahti ja jooksis sellega , kole sõjakisa suus , muulastele üle spordiväljaku järele , tungis neile ootamatult kallale ja peksis viimaste read laiali , kusjuures mitu venelast sai aisahoopidest väga raskesti vigastada . Kõigest sellest said poisid teada alles järgmisel hommikul , kui kooli teadetetahvlil rippus direktori käskkiri Meelis Kiviree koolist väljaheitmise kohta . Kuigi Meelis elas ka internaadis , oli ta oma tegu salajas hoidnud ja õhtul rahulikult magama heitnud , nagu poleks midagi juhtunud . Kuid venelased olid tema peale vist kaebamas käinud või oli mõni õpetaja ise seda hilist madinat pealt näinud ja direktorile teatanud . Imelikud mõtted ja arvamused siginesid poiste pähe . Nad mõtlesid paljust , kuid üks oli selge : samal ajal kui nemad olid meelt heitmas ja käisid kõrgemalt poolt abi palumas , oli Meelis Kiviregi neid oma julguse ja kangelaslikkusega üle trumbanud , ning tõsiasi , et ta nüüd koolist välja heideti , tõstis ta järsku ihaldatavasse märtriseisundisse . Saatus tahtis , et just selle päeva hommikul , kui karistav käskkiri üles riputati , tuli Meelise isa internaadikööki poja toidunormi natuuras ära tooma . Meelis aitas isal , vanal talumehel , piimanõusid ja kartulikotte köögilattu tassida ja rääkis oma süüasja nagu ausa mehe poeg kunagi töö ajal isale ilusasti ära . Pärast väikest arupidamist käskis isa pojal põhukott ja kast magamisetoast ära tuua ja vankrisse paigutada . Seda viimane ka vaikides tegi . Ning kui koorem oli korras , alustati kojusõitu , mida poisid enam alanud tundide tõttu pealt ei näinud . Aga venelased jätsid edaspidi eesti poisid rahule ja ei otsinud enam kaklusevõimalusi . Neid tuli ka alevisse hulganisti juurde ja nende jaoks hakati alevi teises otsas omaette koolimaja ehitama . Nüüd on Karla , Villu ja Ants juba ammu suured mehed ja neil on endil pojad kooliskäijad , kuid Meelis Kivirege pole nad siiani unustanud . Kuigi nad ei tea Meelis Kiviree praegusest elust midagi . Kus kolhoosis ta töötab ja kellena – seda sõbrad ei tea . Aga nad arvavad : kuna Meelis on kindlasti tugev mees , nagu poisikesenagi juba paistis , siis on ta endale väärika ja tasuva töö leidnud . Kui Augustin istus mahavarisenud puu tüvele , oli tema ees kumer põndak päikeselõõsas , millel liigutasid oma kängujäänud lehti kuivuse käes kannatavad arukased . Nende all ei kasvanud rohtu , see oli suve jooksul ära põlenud , maapind oli punakaspruun ning katkenud kõrtes polnud siin varju ei hiirele ega muule loomakesele . Isegi mõnel ussil võis siin liiga palav olla . Siiski heitsid kased tema , Augustini peale nii palju armu , et katsid oma hõredate võradega vähekenegi päikese kinni . Augustinile meeldis siin . Eriti sellepärast , et vaade , mis põndaku taga , oli tal veel vaatamata , seal võis taas olla midagi uut . Küllap seal olid aga madalamad , niiskemad kohad . Sest künka tagant lohust , lauskmaalt , paistsid samuti arukased , kuid nende ladvad olid lopsakad ja rohelised , puud olid prisked , terved ja värsked . Mitte sellised nagu siin . Siin polnud kased isegi võrseid ajanud , polnud suutnud seemendada pinda , millel kasvasid , nendest polnud maha jäämas metsa , noort salu , mille keskele oleksid ise võinud ükskord magama heita , oma kõduneva ihuga järeltulijaid väetades . Siin olid nad väljasurev sugu . Paar tükki olidki juba surnud , lehtedeta , oksteta , seisid nukralt , oodates jalalt kukkumist ... kui ootasid . Võib-olla olid nad tema , Augustini sarnased , võib-olla ei olnud . Loodus oli mitmekesine , sellesse mahtusid igasugused vormid . Kuid kas Augustin üldse millestki mõtles . Vaevalt . Ümberkaudne loodus oli nagu kinofilm , kaadrid vaheldusid , pilt muutus pidevalt , ja vaatleja , Augustin , elas vaid selle vaheldumise rütmis . Teine asi , kas ta suutis orgaaniliselt sisse elada sellesse vaheldumisse , saada selle osaks . Aga seda polnud ka vaja . Seda ta ei taotlenud . Kellelgi polnud temaga pistmist . Jumal tänatud . Polnud tögajaid , soovitajaid , teejuhte , polnud tal kellelegi võlgu tegematajäänud tegu , polnud tal tarvis kellegi ees põhjendada oma praeguse rännaku ja muude rännakute otstarvet . Ta ei väljunud ju maailmast , ta oli kogu aeg selle sees , ta teostas võib-olla selle , mille paljud teostamata olid jätnud ... Ei , teistest ta ei mõtle , teisi ta ei puutu , teisi ei olegi , ta ei tohi kedagi puutuda – niimoodi arutles ta , niimoodi otsustas ta ruttu , kui aimas , et pea on tööle hakanud , on asunud võrdlusi ja õigustusi otsima , justkui peaks ta kellelegi aru andma , kohe . Hommikul kell neli oli ta alustanud oma reisi , mille siht pidi olema – mis asi ? Surm ? Lõpp ? Või mitte midagi . Igal juhul , ei mingit tagasitulekut enam ! Iga samm , mis teda edasi viis , lõikas ära võimaliku taganemisraja . Raudteejaamaesiselt platsilt , kus kõrgus vabastajate ausammas , oli ta leidnud rublase rahatähe , selle eest oli ta ostnud pudeli mineraalvett , see loksus tal praegu seljakotis . Ning kaks kuivanud lihapirukat oli tal ka veel sealsamas käteräti , kampsuni , õhukese jope ja mõne raamatu ning kirjutamisvahendite seas . Siis oli ta sõitnud elektrirongis jänest nagu üliõpilaspõlves , tundmata vähimatki kartust kujuteldavate kontrolöride ees . Mööda libisesid eeslinnad , lihakombinaat ja õlletehas ning keemiatööstuse vabrikud , millel olid imelikud salapärased nimed nagu põrandaalustel ajakirjadel , mis omal ajal ebaregulaarselt ilmusid . Ühes tähtsusetus teivasjaamas väljus ta rongist ja seadis sammud sinnapoole , kuhu ei suundunud mingit teelinti . Ta ees oli vaid lage põld , mida ta isegi esimest korda nägi . Selja taha jäi kõik , mis selja taha pidi jääma . Kõik . Ainult – kas ta suudab ka iseennast oma minevikust välja , kaasa kiskuda , seda ta ei teadnud ... midagi räbaldunut jääb ikka sinna maha teda meenutama . Aga tegelikult – jääb või ei jää , see oli üks ja sama . Liiga kaunis oli ümbritsev maailm , liiga terve , kooskõlaline ; ei suuda inimeste vead , pahed seda täielikult ära rikkuda ; maailma haavad kasvavad kinni ning halva südametunnistuse kustutab-hajutab ta oma heatahtlikus ääretuses nagu muuseas . Esimesed paar tundi kõndis Augustin mööda aasasid ja põldusid , siis sattus kollasele kitsale maanteele , mis viis siira-viira kõrgendikule , kus kasvasid vaid tuulest räsitud männid . Juba seal oli niivõrd ilus , et Augustin mõtles , kas ongi juba jõudnud pärale . Kaugusest paistis isegi meri , kuigi Augustini teada poleks merd tohtinud nii ligidal üldse olla . Aga meri oli ja selle tumerohelisel veel märkas Augustin punast purje laperdamas . Ja lillad pilved kui lambukesed ründasid selle mere kohal ühest paigast teise , kandes endis mingit teadmist , mingit vastust , mida oli vaja viia kuhugi ja kellelegi . Augustin pöördus maismaa poole . Kõndis palju kilomeetreid . Ja mida kauem ta matkas , seda suuremaks , tugevamaks muutus tema eluisu . Teisel pool põndakut , selle küljel , avastas ta vana taluaseme . Midagi erilist küll märgata polnud , mõnigi möödunuks , silmamata midagi , kuid tema pani tähele sisselangenud reheahju , mis oli ammu kattunud mullatolmuga , samblike , rohu ja noorte puude ning põõsastega , kultuurikihiga . Võis ka leida mitme hoone vundamendi jälgi . Kuid vundamendikivid olid vajunud juba parasjagu maasse , end ära peitnud , nende kohale olid moodustunud mättad , mis muust maapinnast kõrgemale ulatusid . Võsa ja kõrge hein olid aga ammu juba hävitanud õuna- , marjaaia . Tema pani kõike tähele . Ja selle tõsiasja märkamisel – et siin talu oli olnud – oli ju tegelikult määratu tähtsus . Siinsamas tema pilgu ees oli elu kinnikasvav , kinnikasvanud haavaarm . Selle abil , selle najal võis teha üldistusi ... Fantaasia elustus ... kunagi jooksid siin ringi lapsed , lõid varbaid vastu kive ära . Ja põndaku kaskedest oli lastud mahla . Siin kilkasid koerad , siin ruigasid sead , ammusid lehmamullikad . Vanataat tatsas ringi kühmulise kadakase kepiga . Õhus võis tunda käärimata sõnniku , vastlüpstud piima , küpsenud õunte lõhna . Lõhnasid viljapeksumasina õli ja vankritökat , puhastatud kraavidest võis ninna tungida mudahõng . Praeguseks polnud enam muidugi midagi säilinud , oli vaid võimalus ette kujutada . Ja Augustin kasutas seda võimalust . Ta leidis kaevu . Sellel olid maakividest rakked , sellepärast oli see alles . Ja seestpooltki oli kaev vooderdatud kividega , sellepärast polnud sisse varisenud . Luuk raketel polnud päris vana , võib-olla paarkümmend aastat tagasi tehtud . Vast käidi siin siis lehmi karjatamas veel kusagilt kaugemalt ja karjane kasutas kaevu lojuste jootmiseks . Eemaldanud luugi , vahtis Augustin kaevu sisemusse . Vett oli kaevus palju . Augustin nägi iseenda kujutist veepeeglil . Üks konn hüppas vooderdise õnaruselt sulpsti alla ja kadus . Nii tuttav oli see kaev , nii kodune . Kaev oli nagu tumm , aga see-eest mõistev vestluskaaslane , kes siin kasutult olesklenud . Ainult kellelgi polnud tema teeneid vaja läinud . Ning ega Augustingi siit vett juua tahtnud . Tal oli seljakotis seni veel avamata mineraalveepudel . Kuid kaev näitas mehele , milline on tema nägu . Kaev oli nagu tunnistaja , ainukene tunnistaja , ning tema tunnistuse erapooletuses ei saanud kahelda . Kaev näitas Augustinile , milline ta tõeliselt on , ei ilustanud midagi . Kaev vastas talle tõega . Ning Augustin lausa ehmus . Kes talle siis sealt sügavast , niikui põrgust , vastu vahtis ... ? Tal oli pass , selle oli ta saanud mõniteistkümmend aastat tagasi , passipildil oli ta teistsugune , lootustandev . Ta oli kena , sile . Tihedad tumedad , peaaegu süsimustad juuksed olid tal . Ja sama värvi habe ning vuntsid . Ning kulmukarvad . Ning tema pilk oli aval , julge . Veidikene küll kedagi-midagi süüdistav , kuid mitte pealetükkiv , jultunud . Mitte mingil juhul küüniline . Pigem analüüsiv , sellepärast parajalt uje . Kuid mitte komplekside pärast , mitte salamõtete , täitumatute unistuste pärast . Vaid niisama , nooruse kogenematuse tõttu . Ning tume ülikond oli tal siis alati seljas , ja valge särk , puhas särk , alati pestud särk . Ja moekas lips . Vahel kandis ta isegi kikilipsu , see sobis talle . Temas oli intelligentsust , loomulikku intelligentsust , ehkki ta polnud kuigivõrd haritud , lihvi saanud . Kellega ta siis ennast identifitseeris , samastas . Ei mäletagi . Paljudega . Väga paljudega . Ta koondas endasse kümneid ilminguid , kümnete isiksuste avaldusvorme . Ta ehitas ennast üles mitmete eeskujude najal . Seda enesele teadvustamata . Nüüd ta muidugi juba teadvustas endale seda , otsis süüdlasi , püüdis eristada verstaposte , mis tema arengujätke tähistasid . Kuid seda muuseas . Ta polnud kohtumõistmise tuhinast haaratud . Vahel ta lihtsalt proovis mõista iseennast , proovis lahti mõtestada iseenese vegeteerimist . Kuid tulemused olid kesised . Murdekohti ta ei leidnud . Ta ei mäletanud , kus olid pöörangud , kus ta oli vigu teinud või kus ta oli õigesti toiminud . Päris võlts polnud ta siiski küll kunagi olnud , ükskõik mis mõjutusi ta ka ei omanud . Ta oli alati kandunud teatud suunas , see oli paratamatu . Ning sellepärast jõudis ta lõppude lõpuks ikka välja just samasse punkti , kuhu ta igal juhul oleks kandunud , ükskõik mis ka tee peal ei juhtunud . Praegu näis – siis , mõniteistkümmend aastat tagasi ei otsinud ta midagi , kõik oli , vastupidi , väga selge , ja selles selguses oli lootus , usk ja armastus , üks komponentidest tingimata , ja see tugines tema rikkumatusele , kasvatusele , toetus lapsepõlvele ja ei tea veel millele . Aga praegu ? Ta ei tundnud end , ei tahtnud end ära tunda – kaevus , kuigi oli enesele tuttav , nii tuttav . Samal ajal aga võõras , tundmatu . Ja ta sai aru – keegi ei armasta toda inimest , kes temas on , tema ise vaid peab ennast armastama , peab enesele toeks olema . Seda oli vaja Jumalale enesele ! Sest Augustin oli ju Jumala-näoline , sellega peab arvestama . Ta oli peaaegu Jumal ise . Sellepärast hirmutaski ta enesest muid olevusi eemale . Olevustel hakkas tema kõrval kõhe . Ja sellepärast küllap viibiski Augustin praegu siin , ei viibinud mujal , kus viibisid teised tsiviliseeritud kodanikud , alamad . Ega ta praegu teisem olnud ? Oli . Ta oli sirgem , ta oli ennast justkui püsti ajanud , ta oli nagu humal , purjus taim , mis ennast päikesele vastu sirutab , patune , meeletu . Aga põlvkonnad olid vahetunud . Ta oli juba vana . Muuseas , ta oli varsti ... aastane . Aga paistis vanemana . Enda jaoks kindlasti . Nägu kaevupeeglis oli talle tundmatu , vastik . See ei sobinud temale , tema hingele . Aga tegelikult ei olnud muutunud ei juuste , ei habeme värv . Polnud nii , et juuksed tumedad , aga habe-vuntsid hallid , või ruuged , punased . Vaid kortsud ... näonaha värv . . . reetsid toimunud moondumist . Ja enam polnud tal seljas musta ülikonda , oli vaid mingi värvita kuub , igivana ürp , millist kandis võib-olla vaid Peetrus ise , kui põgenes iseenese südametunnistuse , see tähendab Jeesus Kristuse usutunnistuse eest ... Ja milline särk oli tal pintsaku all ? Mitte enam valge , vaid värvita , pleekinud , sama tooni kui ta näonahkki , mis oli päikesevalgusest ja halvast verevarustusest punetunud ja põletikuline . Lipsu asemel oli tal kaelas mingi võidunud rätt . Tema alahuul oli alla vajunud , justkui tahtejõuetust märkides . Niiske erk alahuul paistis habemest välja kui alistumise sümbol . Tema ninal laamendus kestendunud nahk . Jah , see oli tema , Augustin , inimeste poeg , teadmiste edasikandja , järjepidevuse tagatis . Niisugune oli kaevus nähtud nägu . Augustinil oli tundmus , et ühiskond on ta juba ammu enesest välja visanud , eemale tõuganud . Ainult – ühiskond polnud see kõige õigem sõna ; ühiskonnal polnud temaga just mingit pistmist , pigem võinuks tarvitada väljendit – seltskond ... või inimkond . Kuid ka niimoodi sõnadega manipuleerides ei saa täit tõtt kätte . Üleliigsena tundis ta end küll tõesti . Kontakt teiste inimestega , lähikondlastega , oli kadunud . Polnud enam ühiseid kinnisideid , mis sidunuks . Ja sellepärast suhtles Augustin enam maastikega kui inimestega . Inimesed vahetasid värvi nagu kameeleonid , aga maastikud püsisid muutumatud . Ja kui neis mingeid muutusi toimuski , siis oli see vaid rõivaste vahetus , mitte sisu metamorfoos . Augustin kollektsioneeris maastikke oma mällu lausa väsimatult . See oli tema ainukene varandus . Ainult see ei torganud silma . Ja poes polnud selle varandusega ka midagi peale hakata . Kuigi kohati oli Augustin nagu laps , kes tahtis , et lepalehed oleksid rahad ja et nende eest võiks kauplusest šokolaadi osta . Kiindumus maastikesse sai alguse vist lapsepõlves , varajases nooruses , kui Augustin oli sunnitud paiksena elama kaua ühes ja samas kohas – kõrge tara taga , peaaegu et okastraadi varjus . Justkui oleks kardetud , et Augustini või mõne teise lapse võiks keegi varastada . Seespool tara oli ilm muidugi väike ja tüütas ruttu nii lapse kui täiskasvanud . Aknaks välisilma ei olnud aga aknad ise , vaid üks pilt klubi seinal , üks maal , mis rippus otse klaveri kohal . Selleks et seda maali lähemalt vaadelda , pidi pisikene poiss Augustin ronima klaverikaanele . See tegevus oli loomulikult keelatud . Sest klaverikaas oli õhukene , nõtkus lapse keha raskuse all ja võis iga hetk puruneda . Mida laps küll ei uskunud . Ta ronis tihti klaverikaanele , kui kedagi ligidal keelamas polnud . Sellel maalil kujutati salapärast ligitõmbavat maastikku . Salapäraseks ja ligitõmbavaks jäi see ka hiljem , kui poiss oli juba täisealine . Mingit teavet selle pildi kohta polnud . Ja ega teavegi oleks saladust hävitanud . Poiss isegi ei pärinud , kes selle kunstiteose siia majja oli toonud . Algul ei huvitanudki see teda üldse . Võib-olla õpetas see pilt poissi mõistma , et on olemas teistsuguseid maid kui siinne . Et ümbritsev maailm on päratu suur ja lai . Ning mujal on majad teistsugused , samuti mäed ja veed . Maalil oli järv või merelaht kaljumägede vahel . Selles järves või merelahes oli saar või poolsaar , ja sellel asetses palee , suurejooneline ehitis . Saar või poolsaar oli nii väike , et ehitis haaras enda alla kogu ala . Ei mahtunud ümber hoone aedu ega põldusid , ainult mõned suured puud kasvasid veepiiril või päris vees . Maja avarad aknad särasid tuledes . Sest oli öö . Ja akende taga peeti vist balli . Aga paistis ka kuu ning see heitis rohekaskollast valgust . Laiad trepiastmed tulid palee juurest alla , otse veeni , laskusid vette , kadusid sügavikku , ei tea kui sügavale . Järvel , täielikus tuulevaikuses , liugles paat . Paadis istus mees , kelle käes olid mõlad , mõlad ulatusid vette . Aga paadi ninas istus naine , uhke inimene , tema põlvil oli kalavõrk . Ta vist laskis seda võrku vähehaaval vette . Midagi tavatut , midagi niisugust , mida muidu Augustini maailmas polnud , kandus sellest kunstiteosest valusa kajana , nukra lööklainena südamesse . Siis veel Augustin ei teadnud , aga hiljem sai pooljuhuslikult teada , et maal oli William Turneri graafilise lehe reproduktsioon . Ja kulus veel aega , kui Augustinini jõudis teade selle kohta , et kunstnik Turner suri kui vana vares , üksi – majas , mille ta oli salaja Londoni äärelinnas ostnud , et hoida eemale sugulastest ja tuttavatest ; aga juba enne seda oli ta kodunt lahkunud ja elanud ühe meremehe lese juures , kus keegi ei teadnud ega osanud kahtlustadagi , et ta on kunstnik , ja mitte tavaline poesiltide maalija , vaid too kuulus , kes alles mõne aasta eest oktoobriööl maalis rahvasummas vesivärvidega Parlamendihoone põlemist , jõudes teha sündmuse jooksul üheksa pilti , mida hiljem on hakatud pidama harukordseks dokumendiks , mõned asjatundjad isegi ooperiks värvides , sest vaatepilt – põlemine – lõppes ju toreda aplausiga , siis kui Parlamendihoone lagi kannatamatu rahvahulga ees lõpuks sisse langes . Lesknaise juures elavat , joonistamise jätnud Turnerit nimetati tagaselja admiraliks , sest arvati , et ta on ka meremees nagu naise esimene abikaasa . Ligi sada viiskümmend aastat oli möödunud tollest ajast . Kuid päris üksi Turner siiski oma surmatunnil polnud , tema juures viibis arst , kes oli pühendatud kunstniku isiku saladusse . Arst nägi , kuidas järsku ilmus päike korraks pilve vahelt välja – muidu oli pilvine päev – ja saatis oma kiire Turneri näole , ning samal hetkel lahkus hing kunstniku kehast ja kiir taganes kiiresti päikesesse ning päike pilve sisse ; ja arst jäi suure kunstniku surnukehaga kahekesi . Miks siin mitte meenutada , et Turner oli päikesekummardaja , jälgis iga päev katuselt päikesetõusu ja -loojangut – vähemalt siis , kui ta veel kunstiga tegeles . Ju ta oli udusel Inglismaal see mees , kes päikest teistest enam oli uurinud-austanud ja keda päikenegi teistest rohkem oli meeles pidanud . Jah . Pilt rippus seal saali seinal ja sarnanes Turneri tööga . Üks oluline erinevus siiski oli . Turneri originaalil , mille ta oli valmistanud Samuel Rodgersi poeemi " Itaalia " kaunistuseks , puudus naine paadis , too , kes lappas võrku . Võib-olla oli Turneril ka selliseid gravüüre . Aga neid polnud Augustin näinud , loomulikult polnud talle pihku sattunud ka " Liber studiorumit " , toda Turneri maastikuentsüklopeediat , milles sada kompositsiooni . Võib-olla polnud Turneri joonistusel naist sellepärast , et ta oli vanapoiss ja vihkas naisi , aga võib-olla vihkasid naised hoopis teda , sest ta oli lühikest kasvu ja nende arvates inetu . Võib-olla oli ta Augustini moodi . Koopia tegija maalis pildile naise juurde , muus osas aga jäljendas täpselt Turnerit . Poiss mõtles – see naine seal paadis on tema ema . Sest vanasti oli neil kindlasti paat ja isa-ema käisid kalal , nad elasid ju veekogu ääres . See pilt oli siis nagu mälestus tollest ajast , kui merel võis käia veel oma paadiga , mälestus tollest ajast , kui ema oli veel noor , julge ning hakkaja , ning kui kuu paistis sileda merevee kohal ja kaldalt kostis pillimängu ning vaba rahva laulu ja naeru . Isa vajutas ema selja taga aerudele ja ema laskis vähehaaval võrke vette , neil polnud vaja isekeskis rääkidagi , sest meri oli oma ja tuttav , isa teadis täpselt , kuhu kalaparved kogunevad . Siis oli selle Turneri kohta teada veel niipalju : öeldi , et ta maalis oma rahvale , järeltulevatele põlvedele . Järeltulevatele põlvedele , sest kaasaegsed unustasid ta kohe . Ta oli vist tüliks oma tuhandete akvarellidega ja muude töödega . Neid oli liiga palju , need olid jalus . Neid olevat keeratud rullidesse ja laotud keldritesse kui portveini pudeleid , ja küllap rändas osa ka lihtsalt kaminaahjudesse ... niiskel külmal Inglismaal ! Isepäine Turner pärandas pildid oma rahvale , aga muu varanduse , mida ta oli jõudnud koguda , määras järgmiselt : osa vaeste ja vanade kunstnike toetuseks , et neile ehitataks pansionaat , vaestemaja või vanadekodu – kuidas täpselt nimetada , ei tea , sest ehitamata see hoone jäi ; teine osa maastikumaali klassi avamiseks Londoni kunstiakadeemias – see klass jäi avamata ; kolmas osa pildigalerii loomiseks tema enese teoste tarvis – see jäi samuti tegemata . Kauged sugulased , kellega Turner läbigi ei käinud ja keda ta ei teadnudki , keda ta kogu elu oli vältinud , andsid pärandusasja kohtusse ... ja võitsid , said varanduse seega endale . Väga tavaline , totter lugu . Isegi igav võib-olla ... Muidugi oli hoone teistes ruumides muidki pilte Augustinile vaatamiseks , aga need ei olnud nii huvitavad . Olid portreed . Rohkem maastikke polnud . Muudel piltidel kujutati kindraleid ja marssaleid ning ka erariides tähtsaid isikuid . Neid võeti aeg-ajalt maha , vahetati uute tundmatute vastu . Nii kulges elu . Majandusjuhataja sekeldas taoliste kampaaniatega . Ise ta oli suurt kasvu punaste juustega mees , karastunud talisupleja , kes talvel ka kõige kangema pakasega kõndis paljapäi ja -käsi , üksnes pintsaku ja eest lahtinööbitud särgiga , mille alt paistis karvane rind . Palitut ta ei tunnistanud , ei tea , kas tal seda oligi . Lastesse suhtus too mees hästi , vestles nendega kui täisealistega ja viskas igal võimalikul juhul kahemõttelist nalja . Oli tal endalgi neid lapsi , isiklikke lapsi , terve kari . Alles hiljem , aastate pärast , avastas Augustin ühel surnuaial , et tema vanavanaema ja majandusjuhataja vanaisa , kes oli olnud kindral , puhkasid kõrvuti hauaplatsidel . Oli veel üks maal seal seinal – natüürmort homaari ja lillkapsaga , kuid Augustin ei teadnud siis veel , et neid asjandusi ka süüakse . Sealt , lastekodust , oli pärit ka Augustini esimene suudlus . Üks tüdruk oli seal , nimeks Iris , kes laskis ennast Kleopatraks kutsuda . Ja tüdruk soovis , et Augustin laseks ennast Antoniuseks kutsuda . Augustin polnud nõus . See on ainult mängult , lausus tüdruk . Aga Augustin polnud ikka päri . Kleopatra oli majandusjuhataja tütar , tema kõige vanem laps . Miks see Egiptuse kuninganna valis kurameerimiseks välja just Augustini , on teadmata . Aga kas oligi siis algataja just tema ? Augustin sai tütarlapsega lähemalt tuttavaks sööklas , kui ta seal korrapidajaks käis ja söögilaudadelt mahaloksunud suppi ja leivakoorukesi pidi pühkima . Nimelt käisid majandusjuhataja lapsed söömas siis , kui teised lapsed olid juba söönud . Direktori lapsed oleksid võinud ka söömas käia , kuid direktoril lapsi polnud , vähemalt selles vanuses , kes veel kodus isa-ema hoole all elutseks . Kleopatra-Iris oli pika musta patsiga tüdruk . Ise oli ta ka pikk , vibalik ja hea südamega . Ei elanud nagu oma ajas ja kohas , vaid justkui kusagil eemal , kaugel , tulevikus , kus valitsesid teistsugused , normaalsed inimsuhted ja oli teistsugune , parem eluolu . Ühesõnaga – tüdruk oli tõsiseltvõetav , mitte mingisugune kekats . Ei olnud Augustin talle võrdväärne partner . Temas olid hing ja ideaalid veel selginemata . Tal oli küll unelmaid , aga need ei kõlvanud kuhugi , võrreldes Irise omadega . Augustini isegi solvas , et selline korralik tüdruk tahtis temaga tegemist teha . Aga mis valikut sel tüdrukul siis ikka oli . Võib-olla meeldis talle omaenda isa , aga teisi isataolisi mehi või mehehakatisi küll silmapiiril polnud . Minuski pead pettuma , kahetses Augustin . Sellepärast ta ei armunud Irisesse , ning ega Iriski vist temasse . Polnud paikagi , kus käsikäes käia . Vaid kusagil pimedas , nurga taga , võis hetkiti kahekesi olla . Ning ka siis pidi kartma , et keegi satub peale . Aga ei satutud . Sest Iris ning Augustin olid ettevaatlikud . Seal , kasarmusarnaste magamishoonete nurga taga , akende all , aga ka kaugemal , tiigi ääres , kus lapsed päeval võisid ujumas käia , rääkis Augustin Irisele üht-teist oma elust ja tulevikuplaanidest . Mida täpsemalt , seda enam ei mäletanud . Igal juhul midagi rääkis , Irisele meeldis kuulata . Ja Augustinilegi meeldis kuulata , mida tütarlaps omakorda pajatas , hoides noormehel käsivarrest ja paisates tema poole sooja hingeõhku . Nagu iseenesest ühinesid mõnikord siis huuled . Kas see oligi päris suudlus . Aga Augustin ei kahtlustanud , et Iris suudleb ka teiste poistega , Augustin polnud niisugune armukade kahtlustaja . Kord , mõnekümne aasta möödudes , kohtas ta jälle Irist . Siis ei tundnud kunagine Kleopatra enam oma Antoniust ära . Sest Antonius oli ikkagi muutunud . Ta nägi välja kui kaltsakas . Vähemalt enda arvates küll . Kuigi tal olid seljas päris talutavad hilbud , neis polnud ühtegi katkist kohta . Aga Iris polnud üldse muutunud . Ta oli samasugune vibajas , kõhn , vormis . Augustin teadis , et Iris oli õppinud arstiks . Sest ta tahtis inimesi aidata , juba lapseeast peale , tahtis leevendada nende kannatusi . Tegelikult toimus see juhuslik kokkusaamine alles hiljuti , alles eile , linnaliini bussis . Iris ei märganud Augustini . Või ei tahtnud märgata . Küllap ei tundnud lihtsalt huvi enda ees istuva meeskodaniku vastu . Võib-olla endast märku anda , käis mehel mõte läbi pea . Aga milleks ? Et näha Irise pettunud silmavaadet . Häbigi võib tal olla . Kas ta enam oleks tahtnud kuulata , mida Augustin jutustab . Aga see selleks . Augustin marssis edasi . Iris , naisolend . Vastassugupool . Tema visa saatja viimasel ööpäeval . Kuid kus ta ise on täna , Iris ? Miks Augustin ei tüdinenud temast . Ning miks ta ei haihtunud . Irise pilk ... ettekujutus Kleopatra näolapist oli Augustinil igal pool kaasas . Nagu karistus . Või lunastus . Kas oli siis Augustin ta kunagi maha jätnud ? Ei . Augustin polnud kunagi kedagi hüljanud . Võib-olla oli keegi tõesti kunagi temast maha jäänud , sest ei suutnud sammu pidada , aga hüljanud polnud ta kunagi kedagi . Ka Irist mitte . Aga tänase mineku taustas polnud tal siiski mitte mingit kohta . Tema , Iris , polnud taganttõukaja . Tema polnud süüdlane . Ilma Irisetagi oleks Augustin praegu sel teekonnal . Iris oli iseseisev . Ja kui Augustin olekski ennemalt ta kätte saanud , kas siis Iris oleks teda nagu kord ja kohus armastama hakanud , see oli veel teadmata . Aga armastus oleks ikkagi Augustinile raskeks koormaks olnud . Armastus oleks Augustini vastu maad koolutanud . Mitmed naised olid püüdnud end Augustini külge kleepida . Ei tea , miks ? Ta oli ju lootusetu . Tal polnud aimugi , mis on truudus . Ta ei suutnud kedagi usaldada . Abi polnud talle kellestki . Ta oli elanud viimasel ajal linnas . Suures linnas , pealinnas . Mida seal kõike polnud . Aga Augustin oli eemalolija , kõrvaltsaabunu . Ta elas , pesitses tagasihoidlikult . Ühes kohas takerdusid Augustini jalad okastraati . Siin oli olnud karjamaa piirdeaed , nüüdseks olid aiapostid mädanenud ning traadid vedelesid maas , kus nendesse võis veelgi nii inimene kui loom kinni jääda . Millal traadid päris läbi roostetavad , mullaks saavad , mõtles Augustin peatudes . Millal ? Mida nad praegu veel tähistavad ? Kelle karjamaa äär see on ? Missugused olid need lehmad või hobused , kelle rinda või külge kord selle traataia kidad olid torkinud , hoiatanud minemast võõrale territooriumile ? Minevik jäi aegade hämarusse . Polnud sellel kohal vist juba aastakümneid tammunud ühegi inimese jalg . Augustin on esimene ja vast ka viimane , kes siia sattunud . Tema satub igale poole . Aga teised ei satu . Tema sattus siia ja teistesse kohtadesse seepärast , et tal polnud kindlat tegevussihti . Ta sattus igale poole juhuslikult . Ja igal pool mõtles millestki – kas siis kaduvikust või millestki muust kaugest , millestki niisugusest , millega käegakatsutavat kasu ei kaasnenud . Tema mõtted ja teod ei toonud raha sisse , ei kandnud ka protsente . Kes veel peale tema oleks taoliste pikkade jalutuskäikude peale aega raisanud . Ta ei korjanud isegi seeni , ei otsinud tarbepuud , ei talletanud mällu detaile , millega oleks võinud mõnel loengul välja tulla , kui ta oleks olnud loodusteaduse õppejõud . Augustinis ei olnud ratsionaalsust , ta oli isegi päris abitu tüüp , küllap ühiskond oligi ta endast eemale heitnud , välja sülitanud , sest ta ei sobinud üldisse saginasse . Aga teisest küljest polnud Augustin ka midagi kaotanud , ta ei nutnud kedagi-midagi taga , ning ega tedagi keegi taga nutnud . Kui ta praegu siin hukkuks , traatidele maha kukuks , siis ei leiaks teda kunagi keegi . Liha võiks luude küljest lahti tulla , luud võiksid päikeses ära pleekida ja vihm ning lumi lihviks neid , kuni nad kattuksid samblikega – kellel oleks asja tollesse unustatud paika ... unustatud paika , mis kord polnudki unustatud . Aga mis sest . Tähtis polnud , kus kondid . Tal oli kõiksugu ameteid ja hobisid olnud . Augustin oli ka sõjaväes teeninud , naaberriigi sõjaväes , nagu tavatseti hetkel öelda , nagu kirjutati ajalehtedes . Augustin oli ka vangis istunud . Seega oli temas justkui mitu inimest , mitu inimsaatust ühte liitunud , ühes pundis . Siit-sealt oli ta kaasanud võõraid elusid , kilde nendest . Ja talle oli külge hakanud kogu saast , mis ujub ühiskonna pinnal , saast – just nimelt , ja tema olemine kulus võitluses , et sellest saastast vabaneda ; võitlus oli kestnud kaua , oli võrdlemisi lootusetu , sest Augustin oli juba omamoodi märgitud mees ; temast ei saanudki kõik pahed mööda minna niisama , kuigi ta seda soovis ; kui taheti leida halva teo sooritajat , siis pöörati pilk ikka tema poole . Kahjuks . Ei tulnud kellelegi pähe , et tegemist on hoopis tagasihoidliku sõbraliku jumalakartliku inimesega . Ei võidud arvata , et juba ammu on ta loobunud isegi õllest , viinast , suitsetamisestki . Kui ta edasi läks , siis meenus talle veel üks episood seoses ... Kuid järsku tundis ta väsimust . Niisugust väsimust , mida kiirgas suisa maailmaruum . Ta oli ju veel ehmunud oma peegelpildist , oma kujutisest süüdimatul veel , mis tuli maa seest ega teadnud midagi tema sisimast , tema eluloost , tema tegevusest , tema headest ja kurjadest ettevõtmistest . Augustin poleks tahtnud olla selline , nagu ta oli . Ta tahtnuks olla parem ... Aga ... temas oli juba kahtlusi . Ta oli kõigile andestanud nõrkused , kuid ise sellest tugevamaks polnud saanud . Või oli ? Ta oli tark , aga hirmunud . Või polnud see nii ? Kes teadis ! Teda ei võinud enam millegagi üllatada – see oli lõpptulemus , lõppkokkuvõte , niisugune oli tema portree , üks miljarditest . Portree omanikul oli tihti oma maski , oma välimust raske kanda . Sest hing ei vananenud , jäi temast maha , jäi kuhugi noorusikka , härdameelsete kujutelmade valda pidama . Ja sealt oli teda tihti võimatu lahti rebida , edasisele retkele kaasa kutsuda . Nii et hing oli noor , aga keha oli kulunud . Kuid kõigest sellest ei mõtelnud Augustin sugugi . Ainult tundmusi tekkis temas . Kuid ta ei sõnastanud neid . Kui oleks sõnastanud , siis oleks need umbes taolised olnud , võib-olla . Võib-olla . Aga praegu unustas ta ka tundmused . Ta heitis põndakule kaskede alla magama . Ta magas mitu tundi . Ilma unenägudeta . Ning kui ta ärkas , oli päike juba loojunud , ainult valguskuma paistis silmapiiri tagant . Ning nõgudest hakkas ülespoole tõusma udu . Udu ilmub suvel pärast päikeseloojangut põõsaste vahelt hiilides lagedale väljale kui ehalemineja , vargsi ja kummargil , justkui lootes , et niiviisi keegi teda ei märka . Või sarnaneb udu pigem kurjategijaga , tema hiilib samamoodi . Ja eks udu tundubki kuri olevat . Kui lähed talle vastu , siis ta isegi taganeb sinust , läheb eest ära , või püüab sind sisse mässida ja uinutada oma niiske jaheda hingeõhuga . Sõbraks ta sinuga igal juhul saada ei soovi . Ja tavaliselt on udusid veel mitu . Nad lähenevad mitmest kaarest , mõni tõuseb justkui maa seest lausa ja jääb ühte kohta paigale kogu ööks , kusjuures madalaks – nagu oleks talle inimese kasv määratud , ja võib-olla ta ongi inimene , vahimees . Mõned udud , nende kogumid , laamad on aga üsna püsimatud , seiklevad , muudavad asukohta , või lahkuvad hoopis areenilt , teistele nurmedele . Ega tihe mets neile meeldigi . Udude tantsisklemine toimub vaikselt . Nende peale ei haugu koergi . Ja ei tea , mille kõigega nad öösel hakkama saavad . Hommikul aga , kui tõused vara , hästi vara , näed : udud on alles , paigal , igaüks oma platsil , öö jooksul on nad maa-ala vist vennalikult ära jaganud . Kuid päikesetõusuga koos lõpeb ka udude pidu . Tõusev päike mõjub nendele kui kukelaul vanapaganale , neil hakkab järsku kiire . Enam ei kao nad põõsastikku , kust tulid , vaid kerkivad kähku metsa kohale , hargnevad kõrguses laiali , hõrenevad ja püüavad pugeda puie taha , seejuures tundub , et ladvad kriibivad-kraabivad neid ja purustavad päriselt : ei tea , mis sinna metsa taha õieti jõuabki , vaid riismeid endisest uhkusest . Samamoodi põgenevad ju ka kurjategijad kuriteoplatsilt , samamoodi kiirustab hiline ehaltnaasnu kodu poole , kus teda juba ootab vikat ja luisk heinamaale niitma minekuks . Udu justkui vabastab koha töötegijaile , päeva poegadele . Mõni udu aga ilmub ootamatult päise päeva ajal. Eriti need , mis tulevad merelt . Need ei ole nii ujedad kui õhtused-öised külalised , need ei oota kurjategijate kombel videvikku ega päikeseloojangut , ja nemad ei jää pidama ka kuhugi nõkku või nurmele , vaid kanduvad kiirelt edasi maismaa poole , nad on eriti külmad ja palju hõredamad kui ennist kirjeldatud , kuid jõulisemad , ja näib – otsustusvõimelisemad ; neil paistab isegi mingi ülesanne olevat , nad on kas maakuulajad või kogunisti mingid salakaubavedajad ; neid ei pea ka mets , nad lähevad puude vahelt läbi ja täidavad soojenenud männikud oma jahedate jälgedega , nad jahutavad teekonnal omaenese radu . Kes on nad merele ? Vee ülejääk . Koor ? Minemapuhutud vaht . Mine tea , kust nad tulnud . Nad on lihtsalt üle vee libisevad haldjad , kes ei küsi millekski , ka liikumiseks , luba . Igal juhul ruttavad nad üles mandrilavale ning alles mitme kilomeetri kaugusel veepiirist haihtuvad , lahustuvad kusagil avaratel heinamaadel . Mälestuseks neist jääb vaid mõni kristalne kastetilk rohu sees . Kümme paari raudteerööpaid . Kõrvuti . Mis nende taga – pole isegi näha . Kuid nende taga on pood . Postkontor . Siinpool – väike maja mõne pihlaka varjus . Kehvavõitu maja , ka arhitektuurilise väljanägemise poolest . Lihtne ja lagunenud , selline , mis talvel sooja ei pea . Kas tal omanikkugi on ? Kes tahab elada pidevalt sellises ebamugavas hoones , kui kõrval vilistavad ööpäev läbi rongid , kolksuvad vagunid , õhk on täis tolmu , liiva , prahti , nõge , lõhnu , mida keerutab üles hetkekski taltumatu tuul . Siin on omaette maailm . Selline maailm , mida pole mitte kusagil mujal . Maja ümber on madal lattaed , aia sees lauake , pingikesed . Elatakse vaid maja ühes otsas , teises otsas on kunagi tulekahi olnud ning hoone on taastamata jäänud . Nüüd elutsevad taastamata osas vist kassid , küllap närilisedki , seda poolt tasub karta , aknaavad mustendavad , võib oodata varingut , ja kas ei võiks seal pesitseda tondidki , muud koledad ebasoosingus elukad . Aga nagu juba öeldud , terves pooles elatakse . Kes seal siis elavad ? Kas õnnestub elanikke näha , nendega tuttavaks saada . Muidugi – raske on öelda , mis aastaaeg parajasti käsil . Tahm on katnud puulehed ja -oksad , ka rohu , ei saagi aru – peavad need olema rohelised või on sügisesed , närtsinud . Aga kui hakkab sadama lobjakat , märga tihedat lund , mille räitsakad kleepunud üksteise külge juba õhus , ja kui need langevad lausa kamakatena potsatades maha , mõistad – talv on ligidal . Võib veel rääkida lume maitsestki , kui püüad seda suuga , mekid keelega oma huulilt ; võiks rääkida lume värvist , selle muutuvast jumest maa peal . Kui jätkuks sõnu ! Aga raudtee ja selle ümbruse kirjeldamiseks sõnu jätkub , vähemalt mõningasi on . Ehkki neid on juba rohkesti ära raisatud ka . Ainult midagi ei juhtu , sellepärast saab ülesõidukoha tunnistada väljasurnuks . Isegi ronge ei tule – millegipärast . See , kes siin käinud , taganeb lumepimedusse ilma mingi informatsioonita . Jah ! Ära siit ! Ära siit ! Viljatute nägemuste maalt ! Lumi matab , matab nüüd kõik enda alla ja varsti polegi muud igas kandis kui vaid talv , hanged , ja elutus ; pilt , mis alles äsja paistis , justkui konserveeritakse . Aga kas seegi aitab . Järgmine kord , kui siia kanti asja – võib vaade olla juba teistsugune ja ka sina ise oled juba teine , täitsa teine inimene . Mis asi on vaikus ? Kas seda on võimalik kuulata , kombata , näha ? Tunda ? Kas vaikus kõneleb ? Või on ta tumm ja kurt ? Kus on vaikus , kui kaugel ? Kas meis või väljaspool ? Vaikus on kättesaamatu . Vähemalt selles maailmas , kus meie asume . Ainuke võimalus on – õppida teda nägema , kuulama , tundma . Kui õpid vaikust tundma , saad tugevaks . Sinusse maabub tasakaal . Võib-olla ka rahu , kuid see on hoopis midagi muud . Mitte rahu me ei otsi . Vaid me otsime vaikust . Ja kui ta leiame , siis ... me saame teada , et vaikusel on oma hääl . Aga see ei ole kära ega kriiskamine . Vaikusel on oma hääl , vaikuse hääl . See ei ole mitmehäälne , -keelne . Vaikusel on üksainus toon . Vaikuse oma on üksainus noot heliredelil , viie rea peale üksainus täisnoot , nagu tilk , mis väriseb , võbiseb ja kumiseb , hoides kramplikult kinni oma reast – justkui linnukene telefonitraadil , kartes kukkuda , libastuda , sattuda mõnele teisele reale , valesse kohta . Jah , see ei ole surnud märk , see elab . Ja helab . See on justkui meie hinge hääl , üksinduse hääl , kumin , tuksumine , pulss , mida meeltega tunnetame , meie sisemuse muusika . Mõni ei kuule seda üldse , ei oska , ei tahagi , ei suudagi leida . Mõni ei vaja seda . Sest on mürast halvatud , mürast toidetud ja nuumatud , mürast sõltuv . Ja vaikus kohutab teda . Mõni vihkabki vaikust . Mõni kardab . Mõne tapab vaikus maha . Kuid ta jääb alles , too vaikus ... Sest ta oli enne meid olemas , on surematu . Muidugi , vaikus armastab iseennast . Teisiti ei saakski olla . Kuid see on püsiv armastus , see on eneseteadlikkusest tekkinud . See on muutumatu suurus . Ehkki ... Päris nii see ka ei ole . Kuid seda teavad ainult vähesed , asjasse pühendatud . Kui palju on sellel vaikuse näiliselt ühelainsal toonil siiski kõlavarjundeid . Kui ülemeelik on ikkagi see erak täisnoot , kuidas ta turnib ja keerutab end talle määratud noodijoonel hasartselt ringi nagu võimleja kangil , hoides vahel kinni ainult ühe sõrmega ... Talle kohe meeldib riskida . See on sümpaatne . Kuid ta ei väärata . Kui vääratab , siis vaikus lõpeb . Vaikus saab haavata . Vaikus võib surma saada . Kes on süüdi ? Vaikus riskib , ta on tõeline köieltantsija . Tema liikumise pisikestest kõrvalekalletest tekivad pooltoonid , veerand- ja tuhandiktoonid . Ühesõnaga – muusika . Seda tahaks kuulata lõpmatuseni . Üks kirjanik on vaikuse kohta kirjutanud umbes nii , tema kangelane arutleb ( senini avaldamata ja lõpetamata teoses ) : " Mis siis tegelikult juhtub ... toimub inimestes , kas nende kehas või hinges . Kui käia seda uurimas ... kui kõndida nende südameid pidi ? Kauge marsi kaja on ammu vaibunud , kustunud , nüüd lõikab vaid vaikus kõrvu ... kohatu ebakõlana ... vaikuse rasked täisnoodid ripuvad nagu jääpurikad kuulmises ja kõlisevad ohtlikult , omavahel juhuslikult kokku põrgates ... Aga võib-olla ka mitte juhuslikult . Nagu oleks kauge söerong eemaldunud , samas kui alateadvuses , relsijätkudel tuksuvad ikka veel vagunite raudrattad , pannes oimukohtades paisuma vere . Siis muutub vaikus tantsumuusikaks , kutsub justkui põrandale , aga keegi ei allu taktile , keegi ei järgi rütmi – on see helistik siis vastuvõtmatu , vastik ? Või ei kuulegi seda keegi ? Või tekitab see hoopis nutuvõru ümber suu , niisuguse nutuvõru , mida igaüks niikuinii varjab ... mitte ainult teiste – vaid ka iseenese eest . " Kas see tõesti on nii , ei tea . Võiks vaielda ! Vaikus on õigupoolest ju plussmärgiga suurus . See tähendab : vaikus kingib inimesele rõõmu , ulatab ta poole ohtrasti kõikmõeldavaid ande , mida ta ei oska oodatagi , külvab lausa elustavat jõudu . Mõnikord vaikuse hääl tõepoolest kohutab . Siis kui satud ootamatult tema lainele , oled ettevaatamatu ja ei suuda keskenduda , kuigi tahaksid . Seega on vaikuse kuulmiseni ja kuulamiseni pikk tee . Kõik ei satugi sellele teeotsale . Ja rada iseenesest viib ju kaugele tundmatule , nii palju kisa , mitmehäälsust , võltse noote ja rämedaid tausthelisid on osasaajat igast kandist saatmas , ründamas , et sa haarad võib-olla hullununa peast ja pistad jooksu , teadmata kuhu . Jooksed kaugele , kaugele ära , ja alles pidurdades , väsinuna peatudes , kui hingeldamine ja vasardamine peas lakkavad , hakkad järsku kuulma : laotus ise laulab sulle vastu . Jah , liigsete helide eest pead sa põgenema kui vähegi võimalik . Vaikuse kuulamine – see on kunst . Vaikus on kõige algus ja lõpp . Vaikus on elu . Sa pole kümme minutit ... minu poole ... mitte vaadanudki ... Ma pole ka endal su pilku nagu ... nagu – kohanud ... Või siis ... Ma saan aru . Sinuga on midagi juhtunud viimase tunni-poolteise jooksul . . . Aga võib-olla ka varem ... Juba teel ... olid sa kuidagi teistsugune . . . Aga praegu ma pean ... ometi ahju kord küdema saama ... Ei tõmba ju ... Me pole siin kuu aega käinud ... korsten on umbes , vist lund sisse sadanud . Kuu aega ... ? Jah . Kas sa üksinda pole siin käinud ? Millal ? Või mõne teise ... Kellega ? Naisolevusega . Millal ma seda veel oleksin jõudnud teha ? Ma ju peaaegu kogu aeg su silme all . Helistame teineteisele ... peaaegu iga ... tund ... Ma olen kogu aeg kohal ... olnud . Sa ju tead ... Öösiti ? Öösiti ? Linnast on siia sada kilomeetrit . Rongid ... tead isegi , kui harva käivad . Autoga ? Siia ei tule ju õiget teedki . Autoga ? Siis oleks mingid jäljedki näha ... Nii et ... mis me räägime ... Ja üldse oled sa ... täna vaiksem ... Olen küll vaiksem . Ei kosta su naeru ega ... Ei , ei , ma ei sekku ... Aga ma tunnen . Näen . Mõistan . Mida sa mõistad ? Mõistan ... midagi niisugust , mida ma sõnadega ei suuda väljendada . See tundmus on ... uus . Uus ! Jaa . Mis jaa ? See tundmus on uus . Mis ... ? Uus . Minu jaoks on uus ! Minu jaoks ka ... Tähendab ... midagi on õhus ... On . Kuuled , ahi köeb ! Tule ligemale ! Tule ! Sul on ju külm ! ? Ma lähen toon vett veel . Paneme teekannu tulele . Siis sööme ... Sa ei tahagi süüa ? Teed ikka jood ? Konjakit ? Ei ! ? Jah , lesi pealegi selles kiiktoolis , ahju lähedal . Ah sa mõtled öösekski sesse kiiktooli jääda ? Jaa . Pole halb mõte . See on ahjule palju lähemal kui kušett . Kušett on seina ääres . Ma võin seina pool magada . Ei . Mis ? Las ma võtan su saapad ära . Ah , villased sokid tahad ka ära võtta . Las ma soojendan su jalakesi oma ... peopesadega . Ah ei taha ! Ei . Pole vaja ? Siis ma ei puutu sind ... Aga kellega ma konjakit joon ? Üksi ma ei oska juua . Ausõna . Minu pärast ... võib see konjak olla mu kõrval aasta aega avamata , aga üksi ma ei võta ... Kuidas ma üksi joon ... ma ei kujuta ette ! Nüüd joo ! Ei ! Ei ! Ära tee lahti . Las olla . Anna parem pudel mulle . Ma viin koju ! Vahel , kui kurk haige , on hea võtta . Mul ka . Teeme nii , et sa kinkisid selle konjaki mulle . Teeme ! Ei tee ! Anna siia ! Anna ! Nii ! Väevõimuga ... ? Ma joon selle üksi ära . Peab ometi kord proovi tegema ! Seda enam , et ... Mis seda enam ... ? Ei ! Ära joo ! Sa jääd purju ! Ei jää ! Oled sa mind kunagi purjus peaga näinud ? Ei ole ! Ei ole . Muidugi ei ole . Ma kaalun üheksakümmend seitse kilo , niisugusele ... kehale ei mõju . Üheksakümmend seitse kilo ? Ma ei teadnuki , et sa nii palju kaalud ! Olen ju vana kuulitõukaja lõppude lõpuks . Ma tõukasin viisteist meetrit . On seda palju või vähe ? Vähe ... ? Oleneb ... Mis asi oleneb ... ? Oleneb kuuli raskusest ... Kuule on ... Mis sa nüüd teed ? Joon . Jäta järele ! Jäta ! Kas sa siis ei tea , et daami juuresolekul ei jooda viina otse pudelisuust ! Õigus ! Anna nüüd see pudel siia ! Ei anna . Ma enam ei võta ! Ausõna ? Ära tee enam nii ! Miks sa nüüd vait oled nii kaua ? Sellepärast ... Sellepärast ... ? Sellepärast ... et kõik on lõppenud ... Meie vahel ... Sellepärast ... Mille pärast sina nii kaua vait oled ? Ka sellepärast , jah ? Jaa . Minu poolt pole midagi lõppenud . Minu poolt on . Millal see ära lõppes ? Hommikul ei olnud veel lõppenud ? Ega ? Ei olnud . Aga ... Aga ... ? Rongis . Mis ? Rongis lõppes kõik otsa . Neetud rong . Rongis sa magasid , pea minu õla najal ... See ei loe . Ma ei taha sinuga enam rääkida . Mina ka ei taha . Mis kell läheb rong linna tagasi ? Poole tunni pärast . Sellele ma ei jõua . Järgmine ? Mis kell läheb järgmine rong ! ? Linna ? Linna ! Hommikul kell viis . See mulle sobib . Hommikul kell viis lähen ma minema . Sina mind ära saada ! Kuidas ! ? Lõppes ära . Kõik lõppes ära . Midagi murdus ... mu sees . Ausõna ! Aga ma ei taha sellest kõnelda . Sellest ei saagi kõnelda . Mis sellest seletada ! Kui ma rongis ... tukkusin ... pea sinu õla najal , siis ... lõppeski kõik otsa . Just siis , kui mööda libisesid ... lumised maastikud ... kuusikud , kaasikud ja lepikud ... jõed , ja kui rongirattad sildadel eriti kõvasti pekslesid , ja siis , kui hämardus , kui pimenes ... ja siis , kui pärale jõudsime , kahekesi vaid tühjale perroonile astusime ... siis ... oligi kõik lõppenud ... igaveseks ... meie vahel ... ära . Ja parata pole midagi . Usu mind ! Ma olin nii õnnelik , kui aru sain . Vaba ! Iseseisev ! Sa ära mõtle , et ma nutan – et ma olen kurb . Ma olen rõõmus , sellepärast nutan ... Nüüd on edaspidi kõik teisiti . Mu elus . Ma tean , enam ei juhtu muga midagi . Ja mis siis ! Vähehaaval saan vanaks . Mulle pole kedagi tarvis . Vanaks saada ... üksi olla ... las nii ! Selles on teatud võlu . Kogu võlu ongi selles ! Ma ei tahagi , et mõni ... mingi mees mulle ligi tikuks , tulevikus , ma ei tee temast väljagi . Miks ei tee ! Ei tea . Ma ei taha . Sina pole selles süüdi . Mina olen selline . Mulle ei meeldi näiteks sinu töö . Ise sa tahtsid , et ma sellele tööle läheksin . Aga sa teed seda liiga andunult . Andunult ? Aga miks sa nii kauaks selle töö peale jäid ? Olid veidi aega ... Aitab . Oleksid pidanud edasi püüdma . Kuhupoole ? Ega mina tea . Kuidas ... teised ... Mis ? Teised . Püüavad . Ohverdavad end. Ei säästa end ... Mulle ei meeldi sinus mitte miski . Hambad ei meeldi . Nägu ei ... Kõrvad . Koledad . Juuksed . Soeng ei sobi sulle . Ise sa ... Jalad . Varbad . Küüned ! Mulle ei meeldi su rääkimisviis . Toon . Sõnavara . Ja mulle ei meeldi , kuidas sa vaikid ! Kuidas ma ... ? Kõnnak ei ... Kehahoiak . Poosid . Kuidas sa istud ... Lamad ... Magad ... Mitte miski ! Mulle ei meeldi su vanemad . Õed-vennad ! Ma olen aus . Vaat milline ma olen ! Sa võid mind vihata , mul ükskõik . Täitsa ükskõik . Ma ei tule sulle naiseks ! Ma võtan oma jaasõna tagasi ! Ma olen halb . Ma tean . Ma sellepärast nutangi . Ei saa ennast teha kunstlikult teistsuguseks , kui oled ! Aga sina oled hea . Liiga hea ! Võib-olla olekski parem , kui sa oleksid mingi ... mingi paadunud kaabakas . Lurjus ! Ühesõnaga ... ! Siis ma võib-olla jookseksin sulle järele , aga ... sina ... Issand , milline lobiseja ma olen . Mul polnud kavas seda kõike sulle üldse rääkida . Oleksin pidanud enesele hoidma . Aga ei hoidnud ! Oleksime tagasi linna sõitnud , oleksime tänavanurgal või minu maja ukse ees hüvasti jätnud ja ... Mulle vist meeldivad rohkem vargad ! Igasugused kurjategijad ! Kes vangis istuvad . Kes julgevad ... Olgu nad siis kas või poliitilised ! Vabadusvõitlejad ! Dissidendid ! Teisitimõtlejad ... Ma võiksin neile pakke viia , neid oodata ! Oodata ! Ma pean kartma ! Ma tahan karta ! Elada hirmus ... ! Põnev peab olema ... Ma olen rikutud . Las ma olen . Tegelikkuses ma muidugi pole selline , nagu ma praegu jutustan ... Ma tahaksin teistsugust elu , mitte seda igavat , aeglast ... mis mitte kuhugi ei vii , mitte kuhugi ... Sellise elu ma olen juba justkui ette . . . ära elanud . Ammu ! Sellist ma ei taha ! Enam ... Ma ei armasta sind ... Ma ei tea üldse , missugune see armastus on . Sina ka ei tea ! Teistel see justkui on , aga meil ei ole mitte ! Meil ei ole ! Kuuled sa mind ? Kuulad ? Jah . Sa ära kuula ! Ära kuula ! Miks ? See on monoloog . Ma räägin iseendaga . Sina ära mõtle midagi ! Ja ära ütle midagi ! Ära hakka minuga vaidlema ! Ära hakka sõnu loopima ! Tead , mina ei ole sina ! Ja sina ei ole mina ! Nii , nagu me varem arvasime . Sina arvasid ... Mina olen mina ! Mina ! Sa ära ava suud ! Ära ütle enam – et armastad mind . See ei ole see ! See ei ole armastus . Armastus on hoopis midagi muud ! See on justkui torm ! Orkaan ! Kaksteist palli ! See viib majadelt katuse pealt ! See ajab jõed üle kallaste , uputab linnad ja ... purustab ! Armastus purustab kõik , peab purustama ... ! Jäävad ainult varemed ... Valu . . . ja ... mälestus ... Nagu ajalugu ... Inimeste elu – see on ajalugu . Kus me kommid on ? Sa ostsid ju šokolaadi ! Anna ! Anna mulle ! Aitäh ! Ei ! Ei ! Teed ma ei taha ! Pärast . Pärast ! Võib-olla ... Homme algab uus elu ! Homme ! Õigemini ... vana elu jätkub . Vana , kallis , harjumuspärane ... Lapsepõlv , lapsepõlv jätkub ... Ma tahaksin , et lapsepõlv jätkuks ka täiskasvanuna . Aga see on ju võimatu , eks ... ? Ma tahan üksi töölt koju sõita ! Üksi ! Ma tahan kodus istuda ! Ma ei taha kuhugi minna ! Rutata ! Hilineda ! Pabistada ! Olla kohustatud ... ! Ma tahan vedeleda voodis ja raamatut lugeda . Mind ümbritsevad ajakirjade virnad ! Ei ! Ma ei taha televiisorit ! Selle ma viskan homme välja ! See näitab vaid haledaid filme ! Ei taha ma su särke pesta ! Üht su valget päevasärki ma pesin varem tihti ... alati ... kui sa mu juurde tulid ... siis see meeldis mulle ... ma kallistasin seda salaja vannitoas ... enam ei taha ma seda nähagi . Ma ei taha oma käsi määrida ! Sinuga ei ole huvitav . Sind vaimustab ainult sport . Seened . Koerad . Linnud . Astronoomia . Sümfooniad . Sa tahtsid nüüdki tulla vaatama , kas käblikud juba haohunnikutel hüplevad , pesakohti otsides . . . Et neile on vaja vähemalt kaheksat , üheksat pesa . . . Vali- kuks . Mind need ei huvita , ei eruta . Sa ei eruta mind enam , kuuled ! Ma ei taha sind enam . Võib-olla kui sa oleksid kaugel-kaugel , lausa silmapiiri taga , siis ma kaugelt-kaugelt võib-olla suudaksin armastada sind , sind nägemata ... sind kohtamata ... Sa oleksid ideaal , kui ma teaksin ... et ma mitte kunagi , mitte kunagi ei suudaks sind enesele võita ... Siis võib-olla , kui sa oleksid kellegi teise oma ja ma teaksin , et ma kunagi sulle kuuluda ei saa , siis võib-olla ... Nüüd aga ... Homme ! Homme kell viis ! Rong ! Viimane ! Viimne rong ! Muide , kas ei ole nii ... nii ... et homme kell viis hommikul algab kevade ... Täna on tegelikult talve viimane päev . Nii karm ! Ligi kolmkümmend kraadi külma . Peabki karm olema . Elu on raske . Sa tead seda ju isegi . Ka sina tead . Hüvasti ! See sõna vabastab köidikuist . Hüvasti ! See sõna peletab eemale vale ! See sõna puhastab su meeled , annab tiivad su vaimule ! Hüvasti ! Ma olen halb , aga ma ... aga ma kõnelen tõtt ! Tõtt ! See on vabanduseks . Ilma selleta , ilma tõeta , ei saa elada ... Sina ka ei saa ! Ma ei tunne sind . Loomulikult ei tunne ma sind . Võib-olla oled sa parem , ma pole osanud sind näha , avastada ... Aga olgu ! Issakene ! Šokolaad määris mu sõrmed ! Tule pühi need puhtaks ! Pühi lapiga või taskurätikuga ! Aga mitte ... ! Ma ei taha , et sa mu sõrmi jälle suudleksid ... Tee oli vankriratastest roopaliseks sõidetud juba siis , kui mööda seda veeti koormaid nimetuisse eemal asuvaisse paigusse . Praegu oli tee veelgi rõhutatumalt roopaline , sest traktorid , ka linttraktorid , olid siit nüüd läbi roninud , roopad olid laiemad . Mõningates kohtades roobaste sees ei kuivanud veeloigud kunagi ära . Mitte kunagi . Ka kõige kuivema suvega . Kahel pool teed kasvas üsna lopsaka taimestikuga , kuid liigiti vaene võpsik . Ette jäi remmelgaid , need murdusid tihti , tömbid tüükad aga sünnitasid uusi laialehelisi oksi , mis sirgusid vaprateks ja haprateks harudeks , vanad , ärakasutatud vedelesid samas puu all ning najal aastakümneid , kuni viimaks pehkisid või mädanesid . Mõni pihlakas levitas marraskil tüvelt kirbet haavavedelikuhaisu , sest vahel riivas neid sõiduki karm metallkülg . Ühesõnaga – tee oli mudane ja igav , kuid meelitas nagu voolav vesi ... enesega kaasa minema . Siira-viira libises musta värvi teelint taamale . Aeg-ajalt lodumets harvenes , tekkisid päikeselegi ligipääsetavad lagendikud , neil kasvasid tumerohelised , niiskusest üleküllastunud rohud , teelint liugles kõrge heina sees , mis niitmata püsinud aastaid , siis jälle mets . Vaikus ümberringi . Ainult linnud laulsid . Edaspidi võis kohata veelgi avaramaid maastikke , kuid õhustik tee kohal jäi ikka endiselt rõskeks ja pinnastik allpool sama roopaliseks kui ennist . Tee ääres võis märgata iidseid okastraattarasidki , kunagisi tarvilikke tõkkeid , praeguseks olid traadid roostest pruunid , nende küljes ripnes lambavillatokerdisi ning muude aia alt läbi jooksnud ja sellesse takerdunud elukate kasukakarvu . Võis kõndida kümmekond kilomeetrit , oodates , kas tuleb varsti asula , kas saab selgeks , kuhu tee lõpuks välja viib , kus ta otsa saab – kuid asjatu oli ootus : avarate aasade taga sukeldus tee taas lehestikulisse laande , samasugusesse , mis juba oli . Ja sa pidid tagasi kõmpima , et enne ööd kohal olla samas punktis , kust alustasid ; võisid homme või nädala pärast jätkata uurimisretke , käia veel kilomeetrit viis juba läbikäidust ettepoole , ja eks nii saigi tehtud – kuid tee ei lõppenud seekordki , midagi ei juhtunud , ükskõikselt ja -luiselt lookles ta eemale astujast . Ja nii – ega saagi kunagi teada midagi : milleks tee olemas on , mis on tema siht , kui pead muudkui kogu aeg tagasi öömajale tulema . Muidugi – võid võtta leivakoti ühes , võid haarata tubli kaika või püssi , võid kahmata kaasa tekigi , muud moona , minna mitmepäevasele matkale ... kuid kas sa siis enam kunagi tagasi tuled ? Kui oled kord läinud , minemise maigu suhu saanud . Ja kui lähed nüüd ära tee algusest , mille juurde sündimiseaktiga märgistatult kuulud , kuhu sind siis ükskord maetakse – kas võõrale lagedale põllule ... või kõrbeliivaväljale , kus liiguvad ringi vaid pleekinud sisalikud , kas tee lõppu , mida polegi õigupoolest ju olemas . Aga võidaks sind kord siiasamma tee veerde , kallakil kaldasse loovutada mullaks ; võidaks sind siia , sõbralike , lihtsate – kes ju samasugused kui sina – leppade , haabade ja sarapuude alla maasse maha unustada ja justkui ( üldjoontes ju tõesti ) eikunagiolnut enam iialgi meelde tuletada . Isegi tuhande aasta pärast mitte . Mäe külje all seisis maja . Teisel pool mäge oli teine . Kuid see püsis tavaliselt tühi , ammusest ajast juba . Nüüd olevat sinna tulnud elama keegi kunstnik , meesterahvas . Suve lõpul nähti teda mäel maalimas . Siinpoolsest mäe külje all paiknevast majast tuli välja noor naine , uus lilleline kleit seljas . Ta hakkas üles kunstniku poole astuma . Väga palav päev oli . Naine istus rohule kunstniku selja taha . Kogu mäekuppel oli ühtlane roheline rohuväli . Sinaka vinega looritatud kaugused paistsid siit . Metsatukad ja orud . Unistuste maa , võib-olla . Ja kunstniku lõuendil oli üks selline vaade . See oli sama kaunis kui tegelikkuse panoraam . Naine lahkus . Ta läks järsust mäest alla , kerge ja raske ühtlasi . Kunstnik vaatas talle tahes-tahtmata järele , nägi tema sihvakat nõtket keha eemaldumas . Kodus istus noor naine maja põhjapoolse otsa laia räästa alla varju . Tema vastas , üle vana maantee , kiikus väravavõlvi külge kinnitatud kiigel poiss . Kunagi oli värava taga olnud häärber , loss , nüüdseks oli see maa pealt kadunud . Ainult värava võlvkaar ja paarkümmend meetrit müüri mõlemal pool olid arhitektuurilisest ansamblist veel järel , ajahambale vastu pidanud . Ning nurk mingit kivihoonet säilis ka piirdeaia taga , selles hoiti nüüd küttepuid . Väravaavast käidi siiamaani läbi , teerada läks nõgeste vahelt alla jaheda jõe poole . Poiss kiikus , kiik kriuksus ja kräuksus tüdinult . Poiss oli noore naise vend . Ta kiikus siin suviti-talviti , kevaditi-sügiseti , alati , kui mahti sai , siia kanti sattus . Mõnikord poiss peatas kiige . Siis kui kuulis hääli , mis köitsid tähelepanu . Äsja kuulis ta lammaste määgimist oma selja taga . Ta kiikus näoga maja , oma suvekodu poole . Polnud seal ühtegi puud tema ees ligidal kasvamas . Ja kahel pool majagi polnud puid . Nagu stepis . Poiss nägi hästi kunstnikku üleval mäel joonistamas . Kui lambad möödusid – ilma et ta neid näinud oleks – , tahtis poiss uuesti kiikuma hakata . Aga nüüd kostis sealt kandist , kus ennemalt pudulojused olid häälitsenud , kõrvu laul . Lapsehääl , tüdruku pehme peenikene hääl jorutas igatsevalt mingit sõnadeta viisi , sõja ajal oli seda palju lauldud , nüüd kostis ka vahel raadiost , tuttav . Ja ei tea , kes see laulja oli , kas karjane , kes oma eksinud karja leidnud ? Poiss ei kiikunud kogu selle aja , mil laul kostis . Ta kuulas seda nii kaua , kuni laul otsa sai . Siis kiikus edasi , taas . Enne esimest septembrit lahkusid poiss ning tema õde linna , algas ju kool . Nad laskusid teerada mööda jõeni , läksid keset kobrulehti ja kaislaid üle purde . Vaatasid tagasi . Kunstnik maalis veel mäel . Ta oli maastikumaalija , kes lubas talveks Pariisi minna . Teispool jõge , liivasel nõmmel , üksikute räsitud pedajate all oli bussipeatus . Sinna saabus kord päevas tillukene buss , viis rahvast lähima linnani , mis oli väike . Kuid sealt sai juba kaugemalegi , suurematesse . Igasuguse transpordiga . Rongiga näiteks . Kompsusid oli palju . See on suve lõpus alati nii . Ta oli vangi pandud . Jah , see näis umbes nõnda . Teda jälgiti , hoiti silm peal . Ta ei saanud kuhugi minna . Kuid tõtt-öelda – ta ei tahtnudki . Hing võib-olla tahtis , aga mis loeb hing , kui keha on nõder , niisugusega kaugele ei lähe . Joost oli juba väga vana , hakkas üheksakümne ligi ajama . Niisugune vanus võib kõik eemale peletada . Pealegi – kui mõistus enam peas ei püsi . Ta sai isegi aru , et mõistus ei püsi paigal . Aga mida ta sai teha . Ühtegi noorpõlvesõpra polnud enam alles . Isegi temast nooremad mehed olid kadunud , läinud – kes kuhu . Enamasti maamulda . Ta hakkas mõtlema , kellega ta oli kaasaegne . Jakobson ja Koidula surid enne ta sündi . Aga Jannsen oli veel elus . Jannsen oleks võinud ta ristida , sest Jannsen oli köster . Aga Jannsen elas Tartus , tema siin Virumaal mere ligidal . Jannsengi olevat mõistuse kaotanud . Tema seda küll ei usu . Tema üldse ei usu , et keegi kusagil kunagi hulluks oleks läinud . Ta oli kõikide inimeste , kes peale <arv>. aastat veel elus olid või hiljem sündisid , kaasaegne – ning mitte ainult kuulsuste kaasaegne . Aga kuulsuste elu võis orientiiriks , mõõdupuuks olla . Silmapaistnud isikutega mõõdeti ajastuid ja ajajärke , tehti kauged asjad endale lähedaseks . Riikisid näiteks oli üldse raske mõista , kui ei tuletatud meelde riigipeasid . Joost polnud juba mitu päeva söönud . Ta lihtsalt ei tahtnud . Kuid ta ei lamanud voodis , nii nagu sooviti . Ei paistnud nõrgana , nälginuna . Tal oli jõudu küll . Kardeti , ta teeb tule pliidi peale , pliidiplaadi peale , mitte pliidi alla . Nii olevat ta kodus toiminud . Ta ei mäleta . Et tal külm oli ja sooja tahtis saada , seda ta mäletab . Viimasel ajal oli tal kogu aeg külm , isegi suvel . Nüüd ta viibis naabriperes , polnudki kaugemal . Kuid oma maja ta akendest ei näinud . Ees olid suured puud ja põõsad , sirelid ning jalakad . Ning ees oli veel kõrge katusega lagunev ait . Aida tagant läks kõrges rohus teerada tema majani . Hein oli ümberringi niitmata . Naaber ei pidanud enam lehmi ega lambaid . Kuid naaber polnud lihtne naaber . Oli tema lihane vend . Ehk kui täpsemalt öelda , siis talu , kus ta praegu viibis , oli venna talu . Aga vend oli juba surnud . Elus oli tema naine Eia . Tubades võis liikuda , aga õue ei tohtinud minna . Õues , kardeti , kaob ta ära . Läheb – ei tea kuhu . Ega ta tõesti isegi teaks , kuhu jalad ta viiks . Kaugele ta igal juhul ei läheks . Tatsaks võib-olla tasapisi kodu poole : näeks ometi , kuidas lilled vastu päikest suure toa akna all kasvavad . Siin naabril polnud selliseid ilusaid lilli istutatud . Vaatamist oleks õues palju . Eriti huvitasid Joosti pisiasjad , mis varem kahe silma vahele jäid . Igasugused putukadki : herilased , kärbsed , eriti aga mesilased . Mesilased tegid kasulikku mõtestatud tööd – sellepärast . Vend oligi päris mesinik . Tema , Joost , asjaarmastaja . Aga oli temalgi mesilaseõnn tuttav . Sest mõnda taru ta ikka pidas aias . Praegugi . Ainult kes seal nende eest nüüd hoolitses . Veel huvitasid teda taevas , päike , tuul , metsaladvad , kõik , mis muutuv ja püsiv , kuid siiski igavene , ühteaegu . Sama igavene kui tema ise ; nii ta mõtles . Enne oli ikka teda – nagu kõiki teisigi inimesi – huvitanud see , mis ajutine , mida kaugele teekonnale kaasa võtta ei saa , mis rahu ei anna . Nüüd teda enam ajutised asjad ei veedelnud . Õue minna ei võinud , aga oma küla tahtis ta näha . Pööningule viis eeskojast trepp . See ei olnud liiga järsk , astmed olid laiad , käsipuugi oli . Ja kõige tähtsam – luuk oli lahti . Joost tõusis lakapealsele . Katusealune polnud pime , pilpakatus oli paljudest kohtadest katki , valgust kiirgas läbi . Roovlattide vahelt võis vaadata ühele , teisele poole . Kõike sai näha . Otsaaken oli aga kõvasti laudadega kinni löödud . Väike küla . Polnud künkaid , orgusid , metsatukkasid , kus mõnel hoonel varjuda . Nii tuttav panoraam . Igas tares oli ta viibinud , iga elanikku tundis . Mingisuguseid erilisi muutusi polnud toimunud . Paistis ära , kellel kevadel uued küttepuud õuele veetud , kellel need juba saetud , riita laotud , kellel mitte . Kellel kartul õitses , kelle kartulipealsed longus . Siinne maa oli liivane , hästi ei kasvanud midagi . Polnud siin kunagi suuri jõukaid talusid olnud . Polnud siin keegi põllutööga rikkaks saanud . Kõigil , kes veidigi lahedamalt elada tahtsid , pidi mingi väike kõrvalteenistus olema . Kes käis metsatööl , kes rannas laevu laadimas , kes sõitis hoopis ära mõnda linna või alevisse , kus teenimisvõimalusi rohkem . Tema oli kooliõpetaja , koolijuhataja . Tema kool oli muidugi õpilaste vähesuse tõttu juba ammu kinni pandud . Ja üldse asus kool kõrvalkülas , mitte siin tillukeses metsataguses asulas , mis ei mahtunud ei entsüklopeediatesse , ei maakaartidele . Koolimajani oli siit kolm kilomeetrit . Sinna ta ei tahtnud minna . Ja ammu polnud juba käinud . Ei tõmmanud sinna . Ennist oli tal koolimajas kortergi , kantselei kõrval . Ilus suur tuba , kõrge laega , kahe aknaga . Köök oli kõrval , see oli samuti avar ruum . Koolimaja taga oli aed , ilus korras aed . Tema ise ning tema õpilased hoidsid aia korras . Nüüd ei käi õpilased teda vaatamas . Nii loomulik on see . Ta pole solvunud . Õpilastel on oma elu . Aga vaevalt keski teda unustanud oli . Seda ta teadis täpselt . Ta lausa tundis nii . Kõigisse oli ta midagi jätnud . Keski polnud tema mõjust päris vaba . Ja halba polnud ta kellessegi külvanud , ainult head , kasulikku , eluks vajaminevat – seda teadis ta ka . Praegu võib muidugi igaüks mõelda , mida ta tahab , kuid see oli nii . Õpilasi oli ümbruskond täis . Viiskümmend aastat oli ta järjepanu siin kandis õpetajaks olnud , palju valitsusi üle elanud . Kõik praegu seitsmekümnesed taadid-eided on tema õpilased olnud . Rääkimata noorematest – <arv>-<arv>-aastasteni välja . Neid töötab kolhoosis ja metskonnas , elab külades , linnades . Päris häbi pole talle just keegi teinud . Kõiki tasub meenutada . On tublisid inimesi . Kuid on ka allakäinuid . Tühja nendega ! Ise süüdi ! Või on süüdi olud . Õigemini – nõrkus olude ees . Kuulsaid õpilasi on tal siiski vähe . Kool oli väike . Suurtest koolidest jätkub inimesi igale poole , kõigile elu- ja edualadele , väikestes sähvatab harva mõni anne . Paari õpilast ta siiski tõstaks massi hulgast esile . Ta tuli lakast kiirustades alla , samm oli tal kerge . Toas istus ta vanasse tugitooli , hakkas õpilasi meenutama . Sulges isegi silmad . Ja meenutas . Esimesest lennust esimeses koolis oli tal kõige kuulsam õpilane . Joost oli siis alles kahekümneaastane , äsja just vallamajas koolmeistriks valitud . Kui teda poleks tookord kohale kinnitatud , oleks ees seisnud sõjaväeteenistus , sundaeg . Aga õpetajakoht päästis ! Kutseeksami õiendas ta Peterburis . See oli tema esimene töökoht , eemal tollest viimasest , mille peale ta just lakas mõtles . Kui palju rändas siis temataolisi koolmeistreid kohta kuulates mööda maad ringi , enne kui midagi leidsid . Aga ega valida eriti olnudki . Temale määrati aastapalgaks sada rubla , see kõige väiksem seaduses ettenähtud summa . Vähe seda oli , vanemad kolleegid võisid juba nelisada saada . Aga tema polnud end veel millegagi õieti näidanud , pidi rahul olema . Vend , kes viisteist aastat vanem , sai talu , jäi talu pidama . Isa-ema juba vanad , isa üle seitsmekümne , emagi sinna ligidale . Joost sündis , kui ema oli juba neljakümne kuue aastane . Joost oli viimane laps . Pesamuna . Jah , palk jäi väikeseks . Huvisid oli aga palju : ta tahtis raamatuid , noote muretseda , korralikult riides käia , Postimeest tellida , klaveri osta . Viiul tal juba oli , ta oli muusikamees . Isalt sai ta vana hobuse ning lehma . Ta istus hobuse selga , võttis lehma ohelikkupidi järele , suundus ratsa , kaenlas viiul , uude elukohta , mis praegusest kahekümne versta kaugusel . Koolimaja juures oli seal väike maatükk , selle tahtis ta üles harida , vilja peale külvata , kartuli maha panna , põllumajandus teda huvitas ... Hiljem hakkas huvitama ka poliitika . Kuigi ta ise selles aktiivselt ei osalenud , rohkem jälgis kõrvalt , kuidas suurte maade riigipead asju ajavad . Väikeste maadega ei arvestanud keegi , või kui arvestati , siis oli mängus omakasu või mingi muu kaval eesmärk , millest väikesele enneaegu ei kõssatud . Oli ju veel tsaariaeg . Väikesed rahvad jälgisid alati teraselt , mis maailmas toimus – sest neid see toimuv kõige valusamalt ikka puudutas . Suure maa poeg või tütar võis rahumeeli tukkuda , neil ükstaskõik , mis valitsus parajasti pealinnas , nende saatus ei sõltunud teistest . Väike pidi kähku valima , kui ellu tahtis jääda , sellepärast oli ergas , tähelepanelik , hoidis end sündmustega kursis . Ühest tema õpilasest kujuneski poliitikamees . Kooliajal ei võinud Joost seda küll veel aimata . Aga kui järjekordse võimuvahetuse järel tema õpilane ootamatult kõrge ametiposti sai , ehmatas vana pedagoog ära . Jah , ta oli siis oma arust juba vana , viiekümne ühe aastane . Poliitikamees oli temast üheksa aastat noorem . Kuid vanusevahe hakkas juba kaduma , oligi peaaegu ära kadunud . Õpilase ametikoht oli kõrge , järsku osutus Joostki tema alamaks . See pani mõtlema , arutama . Kuidas lendas too tundmatu nii kõrgele . Ja kus ta enne oli , et polnud kuuldagi . Puudusid märgid , et nii võiks juhtuda . Mingeid valimisi ei korraldatud , keegi teda reklaaminud polnud . Kes teadis , et ta üldse hakkama võib saada . Aga eks tollal juhtunud muidki ootamatusi . Läks täide ütlemine : kes enne alam , see pärast ülem . Sest alamad ülendati , ülemad alandati . Tragi koolipoisi nimi oli Rajar . Julge ning tark poiss , nentis Joost tagantjärele . Aga kui poleks seda esiletõusu olnud , poleks nentinud vist . Vallakooli esimesse jakku tuli Rajar üheteistaastaselt . Tavaliselt tuldi kümneselt , aga teda isa ei lasknud kooli . Mitte sellepärast , et talus oli vaja tööd teha . Isale ei meeldinud Joosti eelkäija koolis . Miks ei meeldinud , seda Joost täpselt ei teagi . Küllap neil olid omad arved õiendada , olid ühekülamehed . Igal juhul Joosti eelkäija lahkus , kui Joost tuli , lahkus hoopis , koos majapidamisega . Kas too oli halb õpetaja ? Laste järgi seda küll otsustada ei võinud , ei saanud . Ja polnud Joost isegi mingi täius , mingi ideaal . Oli veel teadmata , kuidas tal endal minema hakkab . Vallas ei vaadatud sellele hästi , et tal usuõpetaja eksam õiendamata . Peterburi koolis luteri usu õpetust ei olnud . Vald jäi Joosti kohalemääramisega alles siis nõusse , kui Joost oma raha eest lubas lastele usuõpetaja palgata . Mida ta ka tegi . Terve aasta elas tema juures – korteris ja kostil – üks noor koolmeister , kes polnud endale täiskohta leidnud , kuid kel oli usuõpetaja tunnistus olemas . Hulk raha tuli Joostil niiviisi ära anda . Õnneks oli korter kolmetoaline , ruumi jätkus , abiline ei seganud . Oleks korter väike olnud , siis oleks seganud . Sest Joostile endale tuli sel ajal , juba esimesel koolitööaastal , naisevõtu isu peale . Algul ei mõtelnud ta küll seda tüdrukut , kelle ta koduabiliseks palkas , naida , lihtsalt oli vaja , et keegi lehma lüpsaks , talitaks , tube koristaks , süüa keedaks . Sest üksi hakkama ei saanud . Usuõpetuse eksam tuli samuti ära õiendada , selleks pidi ette valmistama . Kuigi Joost ise oli tol ajal veendunud ateist ja teda ei erutanud ei piibel , ei Jumal . Noorena uskus ta ainult iseennast . Järgmisel suvel sooritas Joost maakonna praosti juures edukalt eksami . Kui teda ses aines hiljem kontrollimas käidi , jäädi õpetusega rahule . Lapsed teadsid piiblilugu , kümme käsku olid peas , vaimulikud laulud suus . Tema lapsed laulsid alati hästi . Igas koolis . Ja noodid said hästi selgeks . Ta oskas nii seletada , et mõisteti . Ta oskas noori nakatada . Ning lõpptulemusena hakkas kõiki tema õpilasi muusika huvitama , ükskõik kas nad olid siis musikaalsed või mitte . Ta õpetas neile noodikirja , tegi seda järeleandmatu rangusega . Iga noodimärk pidi olema ilus kui trükitult , noodikiri õpperaamatus ning koolivihikus ei tohtinud väliselt erineda . Ta valmistas neid justkui noodigraafiku elukutseks ette . Aga vaevalt lapsed teadsid siis üldse , et selline eriala olemas on ning et see leiba võiks anda . Sama nõudlik oli ta ilukirja suhtes . Tema õpilaste puhtad vihikud olid üle rajooni kuulsad . Talvisel koolivaheajal kutsus ta osa lapsi mõneks päevaks koolimajja tagasi , kostitas neid seal kompvekkide ning präänikutega , pani nad vihikuid ümber kirjutama – ja lapsed töötasid püüdlikult ; pärast saatis need vihikud näitusele . Vanemad ei sekkunud . Kas ta pettis niiviisi haridusosakonda , koolivalitsust , ei oskagi öelda . Pärast lapsed püüdsid juba ise , et neid ümberkirjutamisi tuleks tulevikus vähem ette . Rajarist siiski muusikameest ei saanud . Ja üldse ei saanud ühestki tema õpilasest heliloojat ega koorijuhti ega ka lihtsalt elukutselist pillimeest . Oleks võinud minna ükskõik millisesse restorani või kõrtsi vabariigi piires , ei kusagil orkestris , ansamblis oleks ta oma õpilast kohanud . Kuid polnud tema ülesanne see . Ajal , mil tema veel kooliõpetaja oli , peeti lihtsalt muusikast ja laulutundidest lugu . See oli nii loomulik . Selles lugupidamises oli nagu ärkamisaja järellainetust . Aga millal oli üldse ärkamisaeg ? Kas see polnud siiski väga ammu ? Juba sel ajal , mil tema noormees , oli see ärkamisaeg minevik . Kuid ilus minevik , selline minevik , millest midagi ammutati . Joost kahetses , et ta Rajarit sügisel kohe teise jakku ei pannud , sest Rajar oli väga andekas õpilane . Aga kust ta teadis , milliste teadmistega poiss kooli tuleb . Isa oli talle vist juba mõndagi õpetanud . Hiljem Joost lasi poisil enese juures käia , paar korda nädalas , ka suvel , et teise jao õppetükid läbi võtta . Järgmisel sügisel võis Rajar juba kolmandasse jakku minna , et lõpetada vallakool niiviisi kahe talvega . Ainuke õpilane , kes sellega hakkama sai . Kui poiss kevadel lõpetas , siis isa kavatses lapse tallu jätta . Tegelikult , mis selles halbagi oli . Kuid Joost ei võinud asja selliselt jätta . Et inimese elulugu taoliselt lõpeb . Et Rajar talupojaks jääbki . Ta läks suvel Rajari isa jutule . Rajari isa kündis parajasti kahe hobusega kesa . Oli hästi tugev , sooniliste käte ja mugaras musklitega habemik mees . Joost oli juba uue aja inimene , tema habet enam ei kandnud . Must vest valgel linasel särgil , hall habe tuules lehvimas – nii sammus Rajari isa rahulikult adra taga . Nägi küll juba kaugelt , et koolijuhataja tuleb , aga ei teinud väljagi . Hobused ka ei perutanud , ei toginud teineteist mokkadega , ei püüdnud hammustada , olid võrdselt tugevad , ühte kasvu , vedasid atra innukalt . Künnimees ei vandunud , ei viibutanud õhus ohjaharu . Ka parmud ei tülitanud loomi , oli parajasti tuuline ilm ning ümberringi lage väli . Lage väli ja lauskmaa . Ei olnud suuri metsi ligidal , ainult kadakaid kasvas taamal kiviaedade veeres ning mõnes kohas hall lepavõsa . Pilved kihutasid madalalt üle taeva , segunesid kiirustades omavahel , moodustades kujundeid , millel polnud sarnasust ühegi äratuntava eseme või elusolendiga maa peal . Joost mõtles tol hetkel , kas selle maailma on tõesti loonud Jumal , nagu piibel kirjutab , ja vastas sealjuures nii , nagu ta tunniski oli vahel õpilastele seletanud , muidugi siis , kui inspektoreid polnud kontrollimas – et ei , ei või olla , seda maailma jumal loonud pole , see on tekkinud loodusseaduste mõjul iseenesest , maailm on isearenev ja isemuutuv ; kui maailmal mingi lõplik eesmärk-ülesanne ongi , siis see pole jumalast , vaid asjade loomulik käik . Selle välja peal polnud jumalast jälgegi ! Keegi polnud seda maailma siin loonud , tuhat aastat oli ta juba seesugune olnud ja on veel tuhat aastat ja inimesedki elasid siin , nagu ise tahtsid – ei sõltunud kellestki , ei täitnud kellegi käske , olid vabad ! Nii Joostki – ta võis ka mitte vana Rajari juurde minna , võis temast jõudugi soovimata mööda sammuda . Õige nüüd vaja keelitada seda isa , et pojal edasi õppida laseks ... Aga siis tuli tuppa Eia , hakkas Joostiga kurjustama . Kohe hakkas kurjustama , kuigi põhjust selleks polnud . Joost istus ju vaikselt toolil . Võib-olla kurjustas naine sellepärast , et Joostil oli mõtleja nägu peas , et oli näha , Joost haub midagi , teeb plaane , peab aru . Kuidas võis kõll mõttetöö välja paista – arutas Joost . Eia kurjustas vist sellepärast , et Joost midagi ei söö : laual seisid puutumata klaas hapupiimaga ning taldrik võileibadega . Joost polnud neid märganudki . Imelik oleks ka olnud hakata sööma neid võileibu , mida teine vanainimene talle värisevi käsi teinud . Eia ise oli ju sama vana kui Joost , ainult mõni kuu noorem . Ja kuidas küll Eia kõike märkas , ise pidi poolpime olema . Ning lakaskäigugi märkas ära : sest trepiastmetel oli liiva ning heinapepri , neid oli Joost alla laskudes oma jalanõudega ühes toonud . Kuid mis tema jalanõud täna olid ? Villased sokid . Joost tõmbus tõrelemisel kössi , ta kartis Eiat . Kõik oli siin ilmas nii keeruline , mis õigust omas Eia üldse majas käsutada ! Ei , omas ! Ta oli venna ametlik naine . Kuigi mitte esimene naine , aga siiski ametlik . Aga see maja oli ju Joosti isa maja tegelikult . Joost oli selles sündinudki . Kuidas ta nüüd jälle siia sattus , istub nurgas , peidab ennast toolile , on justkui , et ema – riidleb temaga ! Joost on jälle poisikene ? Ema riidleb iga tühise asja pärast ! Ning Joostile meenus , ta polnud lakas roovlattide vahelt jõudnud oma hilisema maja poole kiigatagi , ruttas enne alla õpilasi mäletama – nüüd hakkas kahju , et ruttas . Sest oma maja oli oma maja ! Aga see oli isa maja , siin pidi ikka sõna kuulama , ükskõik kui vana sa oled . Kui Eia nägi , et Joost on taltsas ja väeti , ei õiendanud ta mehega rohkem , pani vaid lakaluugile riivi ette ja sööstis jälle õue ; Eial oli kogu aeg hirmus palju tegemist ; aga mis tegemised need olid , Joost ei teadnud . Miks ei mõista küll inimene paigal olla ! Aga tänu asjaolule , et Joost vennanaisega vaidlema ei hakanud , nürines hetkeks tolle tähelepanu , igal juhul – välisuks jäi lahti , seda ei pandud õue poolt haaki . Ja Joost lippas välja . Nagu varas . Ta lippas välja oma isamajast nagu poisikene , ja juba ta oli teerajal , mis lääbakil aida taha viis . Ja juba ta oli aida tagagi , ning veel mõni samm – omas õues . Omas õues ! Kuidas ta nii ruttu jõudis siia , nagu mõni kiirjooksja ! Pea käis ringi , ta vajas puhkust . Ta istus kiigele , mis siinsamas maja ukse ees võdises tuules , toetus kiigeistmele . Ja kiige istmelaud hakkas tasakesi kõikuma tema all edasi-tagasi . Jalad pidi kõvasti vastu maad suruma , et kiik liiga ei kiiguks . Muidu läheks peapööritus üpris hulluks . Selle maja , mida Joost nüüd kiigelt silmitses , lasi ta ehitada . Ei ta ise ehitanud . Lasi ehitada siis , kui siia kanti tagasi tuli , õpetajaks . Õpetajaks samasse kooli , mille ise kunagi lõpetas . See oli pärast esimest suurt sõda , pärast esimest suurt sõda sellel sajandil . Jah , see oli esimene , aga milline saab olema viimane ... Sõjast võttis ta osa , sai tähtsas lahingus , Tannenbergi lahingus , haavata . Sai kõvasti põrutada , ning ka mürsukildusid sabises kehha ja pähe . Siis ta viibis ühes Venemaa linnas poolteist aastat ravil ja pärast enam tegevväkke ei kõlvanud . Sõditi aga omasoodu edasi , ilma tematagi . Selles Vene linnas , kus ta ennast ravis , jäeti Joost tagavarapolku , seal oli tal vabadust palju käes , nii et linnalubade saamisega polnud raskusi . Linnas oli ka palju eestlasi , juba ammu-ammu sinna väljarännanuid . Laulukoorgi oli , kuid ilma dirigendita ... Kui teada saadi , et ta muusikamees on , kutsuti teda juhatama . See oli ilus aeg ! Nii ilus , kui see kodukandist sundkorras kaugel olles saab üldse olla . Ning koduigatsus määraski talle kodupaiga edasiseks . Hea , et ta kooliõpetaja kohta siinsesse ministeeriumikooli sai , hiljem tõusis ka juhatajaks . Siis ta tellis majaehitajad kohale , metsa andis isa ise , sest tema oli veel siis elus . Vendki – kes talus tõeline peremees – polnud nii kade , et ehitusmetsa keelanud oleks . Hiljem tegi ta juurdeehituse , kaks tuba , kui omale teise naise kosis . Oh , mis sellest ! Esimene oli juba surnud seks ajaks . Juurdeehituse tegi ta ise valmis , oma kätega . Valmis – seda on ehk siiski palju öeldud . Lõplikult valmis see maja veel polnud . Vooderdamata , värvimata oli . Enam polnud jaksu , rahad lõppesid otsa . Ja ka teine naine suri lõpuks . Kaksteist aastat tagasi võeti Lili Joostilt ära . Ja ega nüüd enam olnudki seda maja kellelegi vaja . Polnud ühtegi tahtjat . Maja aga võib veel kaua seista , ka tühjana , sest katus on peal terve , vundament all tugev – kõrge , maakividest . See oli kindel maja , kindel varjupaik , kants . Selles võiski elada perekond – vanavanemad , nende lapsed , lapselapsed . Põlvest põlve võiks kesta ühetasane töökas elu . Kuid samas Joost mõtles – ei ! ei ! ei ! Sellest ei tuleks midagi välja . Ei taha enam erinevad sugupõlved ühe katuse all koos elada , tahavad kõik omaette olla . Omaette – nagu tema , Joost , praegu siin kiigel . Mitte kahekesi kiigel , vaid üksinda . Villastes sokkides jalad olid maast lahti tõusnud , ja kiik kiikus tasakesi krigisedes nagu mingisugune igiliikur . Maja uks oli lukus ja võti oli muidugi Eia käes . Seda enda kätte küsida oleks olnud mõttetus – Eia poleks andnud . Kas minna aknast sisse , arutas Joost . Aga aknad olid maapinnast väga kõrgel , ning ega raame liikuma saakski . Ning mis seal sees üldse teha oleks . Küll seal olnud . Üksi ja mitmekesi . Armastanud – ja kannatanud . Toast tuppa käinud , igavlenud , istunud siin ja seal toolidel , voodil , diivanil , taburettidel . Kuid ka lugenud , mõtisklenud ja kirjutanud kummargil kirjutuslaua kohal . Nüüd oli maja tõeline vallutamatu kindlus . Joost oli sellepärast maja üle uhkegi . Las ta olla vallutamatu . Mälestuste maja ! Jah ! Aga iga maja , milles inimene kunagi elanud , on mälestuste maja . Mälestused on täielikult pärandamatu kaup , neid ei saa kellelegi jätta , vähemalt tervikuna . Mälestused on saladusi täis , mälestused on tõeline salakaup . Ja ega inimene tegelikult teagi , milliseid mälestusi temas on . Aeg-ajalt tuleb meelde midagi nii ootamatut , unustamatut , et imestad lausa . Ja mälestused võivad veel tülinaks olla ; hea , kui neid on vähe , mõtiskles Joost . Hea , kui neid jääb vähemaks-vähemaks , ja hea , et neid ei saa pärandada – mis oleks veel hullem kui teise mehe mälestused omadele lisaks . Joost muide tahtis vahel küll oma isa mälestusi endale , kas või mõneks ajakski . Ta tahtis teada , mida tundis isa ühel või teisel hetkel , mida arvas isa üldse elust . Kontakti lähedase inimesega , eriti isaga , kah mehega , soovis ta küll . Ta oleks isale , kui niisugune kontakt võimalik oleks , oma tunnetest , mõtetest rääkinud ! Nõu ta ei küsiks , aga kahekõnet , sõnatut kahekõnet temaga peaks . Nõu ta ei küsiks . Mis nõu oskaks isa anda ? Mis abi talt loota oleks ? Aga tuttavat veretukset tahaks küll tunda . Tahaks vaadata isaga , õlg õla vastu , ühes suunas – muud ei midagi . Vaadata ettepoole – kust midagi paistaks . Mis nimelt , see polegi tähtis , alati on midagi-kedagi paistmas , näha . Joosti isa elas väga vanaks , peaaegu sama vanaks , kui Joost praegu ise on . Kui täpsem olla , siis isa suri kaheksakümneviieselt . Polnud üldse siitkandi mehi , tuli Viljandimaalt Virumaale sisse . Ema elas veel vanemaks , ema suri kaheksakümnekaheksaselt . Aga sündinud oli ta Saraatovis . Vendki elas vanaks , kaheksakümneneljaseks . Isa nägu , kuju , kõnnak , maneerid polnud Joostil veel meelest läinud . Ta mäletas isa hästi . Eriti hästi mäletas , kui olid venna vanema poja matused . Isa seisis millegipärast tema – Joosti – kõrval , mitte vennaga . Toetas oma õla Joosti õla vastu , justkui otsis tuge . Isa oli väikeseks vajunud , kühmus , silmis pisarad . Vennal olid kuivad silmad , aga isa silmad ei kuivanud kuidagimoodi ära . Vend oli suur ja tugev ning tõsine , seisis puusärgi peaotsis , paistis kõigutamatuna , murdumatuna . See oli muidugi välismulje . Isal olid valged juuksed õlani , tal oli lai ümmargune nägu . Joostil polnud suurt kasvu , ta oli kõhn ka näost . Vend oli tüse maamees , Joost intelligent . Joost oli ilma ja inimesi näinud , vend elas metsataguses külas sündimisest saadik . Aga isa nuttis , nagu oleks ette aimanud , et ka kõik teised tema pojapojad , Joosti vennapojad , surevad nüüd üksteise järel , keegi ei ela neist kahekümneaastasekski , kõigiga juhtub mõni õnnetus , ükski ei sure päris loomulikku surma . Joost ohkas kiigel . Mälestused väsitasid . Mälestused tekkisid tegevusetusest . Joost enam ei teadnudki , milleks ta oli kiirustades siia tulnud , kas peaks õige tagasi juba minema või ? Sest võib-olla Eia ootab . Aga miks ta peaks Joosti ootama , Eia ei oota enam kedagi . Oma tütart võib-olla ootab vaid töölt . See tuleb niikuinii , kuhu ta jääb . Sale , Eia tütar , saabub õhtuvidevikus nagu alati . Ta töötab alevis toiduainete poes . Kui ta läks hommikul jalgrattal tööle , siis tuleb jalgrattaga , meeste jalgrattaga , ning kihutades , mitte aeglaselt sõites ; kui läks jalgsi , siis tuleb jalgsi , aga samuti kiirustades . Sest ega Salel pole aega . Ta elab intensiivselt . Ta toob poest toidukraami – kas ratta pakiraamil või käes kandes . Toitu tassib ta palju , armastab ise kõvasti süüa ja sunnib ka teisi sööma . Muidugi – kui Joosti kohal pole , asub ta vanameest otsima . Ja ta leiab Joosti kohe , on nii tark . Otsib paaniliselt , aga kui leiab , siis rahuneb ka kohe maha . Joostil ta kraest siiski kinni võtta ei julge , austab eakat kooliõpetajat , on ju samuti tema õpilane . Joostil ei saa veel ka sellepärast kraest kinni võtta , et taat on sitke , sooniline ning hakkab vastu , kui jõuga koju tahetakse tassida . Joost tuleb vaid ilusasti keelitades nagu ärahellitatud kass . Need naised , Sale ja Eia , olid tema vastased . Tema viimased vastased siin ilmas . Nendest pidi ta jagu saama . Sale tulekuni võis veel tükk aega olla . Päike soojendas nii kenasti , oli tore suvine päev . Vanasti , kui ta sellesse majja sisenes , kui ta tuli koolist , kui ta tuli poest või kirikust , või tuli lihtsalt õuest , kartulimaalt , või mesilaste juurest , või lillepeenarde juurest , kohe paremat kätt köögist , nurgast , vaatas talle vastu Postirahva-Aneti väike krimpsus nägu , mis oli kokkutõmbunud nagu ärakuivanud õun . Ainult silmad olid selles näos suured ja kohkunud ning kaeblikud . Silmad kaebasid , et paha on olla päevast päeva voodis ; millal küll see vaev lõpeb ? Aga kes seda teadis ! Võib-olla oleks pidanud hoopis rõõmus olema , et eluvaim veel sees , et silmad head , näevad tulijat , ja kõrvad samuti , kuulevad veel igat krabinat . Postirahva-Anet elas Joosti juures , ta oli selle vanainimese saanud kaasavaraks . Sai endale teise naise , tubli Lili , ja ka Aneti veel pealekauba . Sest Anet ja Lili olid lahutamatud . Tal oli ikka meeles see päev , mil ta sõitis naist enda juurde tooma . Oli hea saanitee , talvine päike paistis , ja hobune oli tal veel ka noor ning äge , kõrb Eppa . Ise oli ta aga parajasti kuuekümneaastane . Pea oli paljas , see läks varakult kiilaks . Ja kui kuklas või meelekohas kasvaski mõni hall karv , siis kraapis ta need habemenoaga tavaliselt maha . Et kui juba , siis juba ... Muidu oli ta täis elujõudu . Ta oli täiesti iseseisev inimene , mis viga niiviisi elada maamuna peal . Koolijuhataja . Direktor ! Sai palka , prii kütte , endal oli maja , peale selle koolimaja juures veel korter . Esimene naine Aleksandra juba viis aastat mullas . Miski ei häirinud , ei seganud , mingeid südametunnistuse piinu ta ei tundnud . Jah , päev oli ilus . Ta rakendas kaua hobust , oli veel videvik , kui poole üheksa paiku hommikul liikuma võis hakata . Eppa oli kohe valmis head sörki alustama , kuid Joost hoidis looma tagasi , et vaadata ahetama löövat päeva , mis metsa tagant tõusis . Liliga oli juba kokku lepitud , ilmselt istus naine köögis akna all ja ootas . Istus , vahtis sedasama tõusvat päikest . Ja meeski pidi sealtpoolt tulema , kust tõuseb päike . Lili istus kompsude otsas ... Aga seda oleks vahest liiga palju öeldud . Kompsusid tal just polnud . Ta oli üsna vaene ja paljas . Ehkki küll mitte päris enese süü tõttu . Kuid rikkust oli tal ka . Niisugust rikkust , mida rooste ei söö ja vesi ei riku . Rikkust oli hinges ... Oli hinges . Ja ka välimuses . Tähendab , Lili istus köögis ja vahtis teele , mis metsast puude vahelt loogeldes väljus lagedale põllule . Seda mööda pidi tulema Joost , et keerata õue . Lili ees oli tass jahtunud kohvi , naine polnud seda puutunud . Pliidil oli aga veel täis kohvikann , sellest pidi pakutama Joostile , kui mees külmast tuleb . Anet istus teise akna all – nimelt oli köögis kaks akent , ja sellest teisest aknast oli meri näha . Sel talvisel ajal oli meri küll maaga ühte sulanud , ühesugune valge lagendik kõik . Ja mida tegi Anet , kas ta torises , seda ei tea . Sest Lili ei kavatsenudki Anetti kohe kaasa võtta , sellega ei soostunud Joostki . Aga Anet , kes oli juba väga vana , tahtis kangesti kaasa minna . Anetki tahtis vaheldust oma ellu , tahtis elukohta vahetada , reisida , tahtis , et tema eest keegi hoolitseks . Sest Anet ei soovinud enam vahtida köögiaknast merd ei suvel , ei talvel ... Vaated aknast – need polnud Aneti lapsepõlve maastikud . Aga ta igatses just neid ... Meri oli talle võõras . Anet oli väsinud , ei jaksanud enam kevaditi peenraidki kaevata , ei pidanud enam kassi ega koera . Aga ise pidi veel hoolitsema Lili eest . Ja süüagi polnud neil majas midagi . Kanu ei peetud enam . Kust pidid tulema leib ja leivakõrvane . Postirahva – hüüti nende kohta sellepärast , et neile toodi küla post . Postimees tõi kaugelt alevist – talvel reega , muudel aastaaegadel kaherattalisel kaarikul . Kui postimees väravas peatus , oli see alati suur sündmus . Eriti Lilile . Aga Anetile oli see pigem kurb sündmus . Sest Anetil polnud ühtegi sugulast , kellel ta meeles võiks olla , kusagil . Lilil oli see-eest siin-seal vendi-õdesid , ja need olid kärmed kirju kirjutama . Anet oli eluaeg tööd teinud , rüganud mis kole , aga mis ta selle eest oli saanud . Mitte midagi . Vend oli tal olnud – Aadu . Aadu Aneti siia tõigi . Aadul oli raha , tema tahtis talu osta . Ostiski , ostis sellesama talu , mille nimi ennist kõlas – Sirbi , mille aga rahvas Postirahvaks ristis . Aadu tõi Aneti endale perenaiseks . Polnud kummalgi abikaasat , polnud Aadul paremat abilist endale leida kui lihane õde . Aneti säästud läksid ka taluostuks . Hiljem ei kogunenud tal aga enam kopikatki . Niisugune lühike elulugu . Joosti mõtted hüplesid . Milleks veel mingisugune Anet pidi meelde tulema ? Kas ta haletses seda vanainimest , kas ta kavatses Aneti elu nüüd ise tagantjärele justkui läbi elada , et proovib , vähemalt kujutlusis , kuidas Anet end tunda võis , mida mõelda võis ? Aneti isik pole ju üldse tähtis , ta tahtis pigem meenutada Lilit hea sõnaga . Aga rohkem , tuleb välja , on meeles Anet kui Lili . Jah . Aneti silmad olid tal alati vastas , kui Joost koju tuli . Palju aastaid . Ei tahtnudki ta kodust kööki pikemalt püsima jääda , sammus kohe edasi köögist läbi tagatuppa , kus Lili . Sinna tõi vahel Lili Joostile süüagi . Lili elas tagatoas , kus oli pehme mööbel , sügavad pehmed tugitoolid ja lai diivan , paksud kardinad akende ees , mis muidugi päevaks olid kõrvale lükatud . Lili tingimata lamas , võiks öelda – vedeles pehmel diivanil pehmete patjade vahel ja peamiselt luges , sest see oli tema eelistatuim tegevus . Joost ei keelanud naisele seda harrastust , ostis talle ikka raamatuid või laenutas neid kogust . Ja mis nad seal Postirahvalgi Anetiga kogu aeg tegid , eriti pikkadel talvepäevadel – lugesid muudkui võidu . Külarahvas käis nende juures posti võtmas , tõi mingit lugemist vahel kaasa , mis neil kodus olemas , sest Anet-Lili tellisid . Ja nad ise ka andsid soovijaile raamatuid , mis parajasti vabad olid . Nii et raamatud ringlesid pidevalt , toimus vahetus kogu aeg . Nagu oleks mingi salaühing see lugejate kamp olnud . Lemmikraamatuteks olid need , mis kõnelesid kaugetest maadest , tugevast armastusest , kirgedest , mis põletasid , hävitasid , kuid millest loobuda oli võimatu . Kui Anet köögi teisest aknast tol korral välja vaatas , siis nägi ta mere ääres künkal ühe maja ahervaret – Lili sünnikodu . Anet mäletas veel aega , mil Lilit polnud ilmas olemaski . Nüüd oli Lili aga juba ligi nelikümmend aastat vana . Õigemini , nelikümmend aastat noor . Lili esimene mees Gustav põles koos selle majaga ära . Veel põles ära Lili vend ja õepoeg , üheteistaastane Aarus , temast oli eriti kahju . Majas lõhkes miin , mille uljad mehed rannalt leidsid ja tuppa viisid , et sellest kapsel eraldada ja lõhkeaine välja võtta . Gustav arvas enda olevat spetsialisti , sest oli varem kaevanduses lõhkamistöödes osalenud . Terve nädala asus miin Gustavi ja Lili abieluvoodi all , sest mehel polnud kohe aega sellega jändama hakata . Lili oli tollel surmariistal maganud , polnud osanud kartagi , sest mees oli nii rahulik , enesekindel . Aga siis ühel päeval , kui Gustav oli vaba , ning ka Lili vend , kelle nimi oli samuti Gustav , viibis kodus – asuti tööle . Isa-ema aeti toast välja , Lili oli aga juba hommikul läinud koos tütre Andželaga kaugele metsa pohlale . Pohlade korjamine , nende müümine – see oligi ju üks elatisvahend , millega suur pere ära toideti ja riides hoiti . Pohli oli ümberkaudsetes männimetsades palju . Pohlal käis varem kogu nais- ja lastepere koos . Kui juba mõnikümmend puuda marju käes oli , siis rakendati hobune vankri ette ja sõideti Tallinnasse või Rakvere turule saaki müüma . Eelistatumaks kohaks oli muidugi Tallinn , sest seal oli ostjaid rohkem ja kaup kallim , kuigi sõit sinna ja tagasi võttis ära oma kolm ööd-päeva . Miin plahvatas . Lili ja Andžela kuulsid seda metsas . Küllap hakkas Lili süda kohe tugevamini lööma , hing aimas kohe kõhklemata , mis juhtus ; ainult ühte ei aimanud , et väikene õepoeg , kes suveks oli karjaseks palgatud , samal hetkel just koju jooksis kella vaatama ning plahvatuslaine talle toaukse peale paiskas . Selle alla ta jäigi , uimane , lamama . Oleks poiss vähemalt minuti hilinenud , siis ta oleks majast saja või saja viiekümne meetri kaugusel olnud ning ellu jäänud . Kuid Lili istus Joosti oodates hoopis teise akna all , nagu oleks sündmus ammu unustatud . Kuid ega niisugune asi unune kunagi . Juhtum on meeles haua ääreni . Ja samast õnnetusepäevast alates elaski Lili koos Andželaga Aneti juures . Ema ja isa läksid endi sauna , see jäi terveks . Kõik kõrvalhooned hävisid , ainult saun ja loomalaut , mis asusid õuest eemal , jäid terveks . Joost oli hirmus kauaks siia ilma pidama jäänud ! Ühest küljest oli see ka hea , nooruse tempudele polnud enam tunnistajaid . Paljud tembud olid sellised , et ei tahtnud , et neist enam palju räägitakse . Kuid kahetseda polnud ka midagi . Igavene tunnistaja oli seesama Eia , venna praegugi veel elus olev naine . Vend juba ammu-ammu surnud , Eia ikka veel elus ! Maailm oli väike ja kõik inimesed omavahel seotud , peaaegu sugulasedki – pidi Joost tunnistama . Mõtted kihutasid peas nagu tuuleiilist aetud pilved . Algul ta proovis ju Rajarist mõtelda , aga jäi toppama selle koha peal , kui ta läks Rajari isa keelitama , et ta pojal edasi õppida laseks . Siis ta lülitus ümber Lilile – et meenutada seda armast olevust , kellega ta väga rahul oli ja keda ta eneseunustuseni armastas , kuid kellega ta sai siiski vähe koos olla , sest ka selle naise varastas haigus , seesama vähktõbi . Lililt hüppasid mõtted Anetile , kuid Anetilt jälle teisale , meelde tuli kogunisti Eia , kelle peale poleks olnud tarviski mõttejõudu raisata , sest Eia oli kogu aeg silme ees , oli kogu aeg siinsamas . Imelik , et kui Anet ja Aadu pidasid talu , siis Eia oli nende juures teenijatüdrukuks . Ja nüüd ei saanudki Joost enam muidu , kui pidi Eia elu oma mälus taastama . Ehkki see ei andnud Joostile midagi , ei noorust tagasi , ei selgust pähe . Aga peaga oli praegu kindlasti küll kõik korras . Nii korras , et oleks võinud kas või kohe surra , lahkuda siit ilmast . Sest enam polnud midagi tulemas . Isegi hüvastijätt kõige lähedasega oli vähehaaval ja märkamatult juba toimunud . Tunded , kired – kõik olid juba olnud , proovitud , läbi elatud . Ta ei viitsinud isegi suure toa akna alla vaatama minna , kuidas seal lilled kasvavad . Ta polnud ju lillepeenra eest hoolitsenud , lillesibuladki jäid sügisel mulda . Mis seal peenral üldse peale umbrohu kasvab veel ? Ei tea , mis seemneid tuul veel sinna kandnud on . Lili toa aken oli see enne , tema akna all kasvasid need lilled , pidid kasvama . Kuni lilled elus , oli ka mälestus Lilist elav . Aga nüüd surevad lilled välja , ja ka mälestus Lilist hakkab ununema . Varsti läheb ta ise Lili kõrvale puhkama . Oh kui raske saab olema uni ! Lili ja Aleksandra vahel on ka tema plats . Ühe naisega ta riidles , teisega elas ilusti . Praegu on see ükstaskõik . Puudub kohtunik , süüdistaja , hukkamõistja . Aga üleval on see olemas . Sinna ette ta läheb , tunnistab : talle naised meeldisid , ta jooksis tõesti iga seeliku järele , ärgu loetagu seda patuks , tema ise ei loe igal juhul ... Oh , ta pidi mõtlema hoopis muust ... Rajaristki jäid mõtted pooleli . Andžela ! Kus on Andžela ? Miks ta Joosti vaatama ei tule ? Mitmendat korda on Andžela juba abielus ... Mida otsib seegi tüdruk elust , elult ? Joost armastab teda kogu südamega justkui oma last . Vähemalt armastas ... Aga Andželat pole Joost näinud juba kümmekond aastat . Ning kui Joost käib surnuaial , näeb ta ikka – Lili haud on korrastamata , Andžela ei käi ema haual . Joost käis ise , kuni jaksas . Aga tänavu aasta pole enam jaksanud . On hakanud sinnapoole minema , aga ega ta enam täpselt mäletagi , kuspool kalmistu on . Kui vahel kirikukella kõla kõrva kostab , siis hakkab ta läbi metsa selle kõla suunas minema . Aga kui kell vait jääb , sest ega seda päev läbi lööda , Joost eksib , jõud-tahe kaovad temast ; ja peagi , peagi ilmuvad Eia-Sale , oksad muudkui praksuvad nende jalge all , ning Joost talutatakse jälle tagasi , poolelt teelt tagasi , ning Joost ei protesteerigi . Ta saab asjast aru : ja-jah , ta veel elab , liiga vara on sinna kirikuaeda minna , liiga vara , ta jagab Eia-Sale seisukohti . Kuhu on küll kadunud tuttavad rajad , miks ei leia neid jalg enam üles ? Aga kui täna kirikukell jälle lööma hakkaks , siis ta ei kiirustaks kuhugi . Ta vaid kuulaks . Sest ilus on see kõla . See on muusika . Eia sündis sellessamas külas siin . Kui Joost ja Eia olid väikesed , mängisid nad tihti koos . Oma vennaga oli Joostil aastatevahe liiga suur , neil ei saanud ühiseid mänge olla . Eia vanematel oli siin talu , päris suur talu , mitte väiksem kui Joosti isal-emal . Praegugi on hooned alles , mõnisada meetrit siit , aga nüüd elavad neis uued inimesed , juba ammu-ammu elavad . Koht pole kaugel , tuleb vaid minna üle põndaku . Põndakul said lapsed alati kokku , seal nad mängisidki . Mängisid liivaaugus , kaevasid koopaid . Eia peres oli neli tüdrukut . Kõik surnud peale Eia . Aga miks pidi siis talutüdruk minema võõraste juurde teenima ? Nendesamade Aneti-Aadu juurde . Aga kuhu ta pääses . Tallu tuli koduväi , vanem õde tõi mehe koju , see sai peremeheks , nooremad õed pidid vaatama , kust mida saab . Kuid uue peremehe ajal läks talu varsti haamri alla , uus peremees tahtis olla edumeelne , ostis veoauto , et vedudega raha teenida . Aga mis teenistust oli siin metsa sees ja kaugemalgi noil aastail . Muidugi , midagi leida võis , kuid selleks oli organiseerimist tarvis . Talutöö jäi ripakile , põllud sööti . Veomasin oli pidevalt katki , ja kui see jälle terveks saadi , sõitis väimees koos oma äiaga paremal meelel poodi viina järele , kui mõnda tasuvat otsa otsima hakkas . Ja kuna talu oli võlgadega ostetud , veoauto samuti , siis – peagi toimus oksjon . Talu müüdi võlgade katteks . Eia vanemad ja õde said uuelt omanikult loa mõneks ajaks jääda elama krundi servas seisvasse popsisauna , kuni endale uue elukoha leiavad ; väimees aga , kes oli tegelikult meremees , läks jälle merele , kaugsõitu . Uus omanik tõstis varsti selle järel saunikudki välja . Tõi politseiniku ja kohtutäituri kohale , need andsid vaid nii palju aega , et leivad ahjus küpseks saaks . Kiita saatus neil inimestel polnud ! Eia teenis siis Postirahval , lõi külge Aadule – kuid tulemusteta . Anet ei seganud , aga Aadu ei võtnud vedu . Nüüd on Aadu surnud . Vend suri paarkümmend aastat varem kui õde . Aadu on maetud otse kiriku kõrvale , paar meetrit kiriku seinast vaid eemal , selle koha vastas , kust tõuseb trepp üles käärkambrisse . Aadu rohtukasvanud kalmul seisab raudrist , mille plaadilt võib lugeda veel tema nime . Kuid kes seda loeb , see kiri on kribune ja silmatorkamatu . Aadu suri põhimõttelise vanapoisina , ta oli kodune , alati rakkes inimene , kes ei käinud külarahvaga läbi , ei võtnud osa seltsielust . Polnud tal sõpru ega taganutjaid . Eia võib-olla nuttis , kuid Eia pidi varsti pärast Aadu surma Postirahvalt lahkuma , Anet ütles Eiale koha üles . Nüüdseks on Anetki samas kus Aadu , kõrvu nad lamavad . Ainult Aneti haual pole puust ristigi . Kord oli , kuid see mädanes juba ammu , ning kes , kus oleks see , kes uue hööveldaks . Seda võiks vahest teha Andžela . Aga paljugi mis Andžela teha võiks , kes teda käskida saab . Joostil pole kunagi raha nii palju olnud , et Aneti hauale kivi või plaati tellida . Ja tegelikult suri Anet vanadekodus , kaugel vanadekodus , mitte Joosti majas . Sest Joost ning Lili viisid ta lõpuks sinna . Eial oli juba ligi neli aastakümmet turjal , kui Postirahvalt lahkus , komps käe otsas . Tal polnud kuhugi minna . Õed elasid kaugel – kõik vaeselt . Kiidelda polnud Eial millegagi . Isegi last polnud ta suutnud muretseda , kuigi igatses järeltulijat . Aga isa sellele lapsele ei leidunud kusagil ... Kuid siis algasid Eial vedamise aastad . Ei jõudnud ta oma kompsudega Postirahvalt veel kuigi kaugele minna , kui üks vana Olmvirk ta tee peal kinni pidas . Too oli vanaperemees , endine laevakapten , kellel otse mere kaldal uhiuus moodne maja . Olmvirk keelitas Eiat enda poole sisse astuma , see oli küll uudis ! Olmvirkisid oli kolm : kapten ise , tema õde , ja siis naine , kapteniproua – kõik vanad inimesed , päris puruvanad kohe . Siis oli nendel veel kasupoeg , see oli neljas Olmvirk , keda hüüti rahvapäraselt ja prostalt Mätliku Sassiks . Seegi Olmvirk sai hiljuti juba seitsmekümneseks ning oli , nagu külarahvas armastas lausuda , veidikene " tohoh " . Jah , need olid kõik tudid , ei jaksanud enam tööd teha , neile oli teenijat tarvis , kas Eia oleks nõus , suurt palka küll ei saavat pakkuda . Eia mõtles kaua ja Olmvirgid olid juba hirmul , et viimaks noor tööjõuline naine ei nõustugi . Seda enam , et ega nad palka üldse kavatsenudki maksta , neil polnud ju lihtsalt raha . Eia juba teadis , et raha ta ei saa , aga suurim väärtus , elamisekoht , oleks siiski olemas . Ja ta muidugi noogutas nõusolekuks . Erilist tööd selles majas polnudki . Eia ülesanne oli olla lihtsalt seltsiline . Vana kapten istus peamiselt akna all kiiktoolis , kustunud haisev piibukolakas habemessekasvanud suuaugus , ning kiikas pikksilmast merd . Mida ta seal nägi , ei tea , aga küllap midagi ikka . Vahetevahel kapten tukastas . Vanaproua ja kapteni vanatüdrukust õde vist magasid peamiselt , sest tagatubadest väljusid nad harva , tulid ainult sööma . Ehkki lauale midagi erilist panna just polnud . Saadeti Eiat ikka ühtevalu randa kalu ostma , manitsusega , et ostaks odavat kala : merihärgi ja kammeljat , hoiatati , et siiga või angerjat ei võtaks . Mätliku Sass punus päevad läbi aida räästa all korve , see oligi peamine sissetulekuallikas , korvid olid nagu raha , nende eest sai kaupa , vahetuskaupa ... Kaptenil endal polnud raha tubaka jaokski . Kuhu nende varandus saanud oli , ei tea . Miks ei võinuks vana kapten praegugi osanik mõnes laevas olla ? Ja kus olid nende sugulased , omaksed ? Ilmselt tahtis kapten surra omas majas , ja aastate jooksul kogutud jõukus – kui seda üldse oligi – kulus ehituse peale . Ja oma maja oli tal nüüd tõesti olemas , lõhnas veel vaigust ja värvidest . Eial oli palju vaba aega , palju enam kui Postirahval . Ta hakkas silma heitma piirivalvepoistele , ta tahtis last saada . Jõudnud oma mõtetega sinnamaale , Joost justkui peatus . Jah , lapsed . Oli temalgi neid . Lähemal ja kaugemal . Kui need kõik kokku koguda ... ? Kas saaks väikese klassitäie , külakooli klassitäie ... ? Ainult nad oleksid nii eri vanuses . Kõige vanem , kus see võiks olla ? Meenus nooruke piiga , kes tal kooris käis laulmas , seal kaugel Vene linnas ... kes temal sündis ? Ja miks see nooruke piiga üldse kooris laulmas käis , kas tõesti tema , Joosti pärast ? Kui vana see laps võiks olla ? Mis tast saanud ? Ei tea . Õige ! Oma naisega oli tal , kui sõtta võeti , juba üks laps , tüdruk . Vaevalt aastane , kui Joost maakonnalinnas raudteevagunisse laaditi kahurilihana . Kui Joost naasis , oli tüdruk juba neljane . Ja nüüd teda enam pole . Joosti jaoks on tütar , see tütar igavesti kuueteistaastane . Nimelt nii vanalt tulistas ta enesele püstolist südamesse . Niisugust kurba asja ei taha meenutadagi . Just tüdruk loobus patsidest , kui leidis üles Joosti püstoli – või oli tal peidik juba ammu teada ? ! Joost oli juba relva olemasolu unustanud . Vaene tüdruk , ta võiks veel praegugi elada . Ja Joost oleks võinud vanaisaks saada enne kui nelikümmend täis . Joost tüdrukuga ei riielnud , Joostil polnud midagi vanaisaks saamise vastu . Aga ema oli ähmi täis , veel rohkem muidugi kui tütar ise . Ema ehmatas , mida mõtlevad-ütlevad inimesed ! Millised inimesed ? ! Keda ema kartis ? Kas Joosti venda , vennanaist ? Või Eiat ? Keda ! Palju neid inimesi siis ümberringi oligi ? Kuid tulevase lapse isa oli teadmata . Siiamaani Joost ei tea , tütar vaikis , saladusi ta oskas hoida . Võis nüüdki – aastate tagant , küla noored mehed veel läbi vaagida , aga isa kandidaat jääb ikka leidmata . Aga külast tüdruk väljas ei käinud , pidudele rahvamajja teda veel ei lubatud . Kohtumised noore mehega pidid toimuma kusagil siinsamas ligidal , mõnes hoones , või vabas looduses , heinamaal , kõrge rohu varjus näiteks , kusagil vuliseva oja ääres . Sest külast voolas keereldes läbi ojakene . Selles ei lõppenud kunagi vesi otsa , allikad toitsid seda . Ojas oli vesi selge , puhas . Elanikud ammutasid sealt vett , kellelgi polnud külas kaevu , ka Joostil mitte . Kui tütar endalt elu võttis , olid vennal veel kaks poega elus , kaks maetud . Kas need poisid võisid olla Joosti tütrega lähedastes suhetes ? Kaks poissi kasvas Eia õel , need olid see aeg ka parajad , alla kahekümnesed volaskid , nalja- ja laulumehed , suitsetasid juba ning jõid viina , polnud veel merekooli läinud . Ega viimaks nemad ? Nimelt elas Eia õde ikka veel külas , kuigi oli omast majast ja hiljem ka saunast välja kupatatud . Ta läks elama tühja majja , mis asus metsaheinamaal kahe kilomeetri kaugusel . Seal ta elas hädas ja viletsuses koos oma vanematega ning poistega ; sest teenistust polnud , oli vaid lagunenud hoone , mida keegi polnud tahtnud , mis ei pidanud sooja ega tuult kinni . Omanik oli sellest majaäbarikust nii ammu lahkunud , et keegi ei mäletanud tema nime ega nägu enam . Kuid seal seitsme tuule käes kasvasid Eia õel tugevad , targad , terved poisid , kellest tulid mõlemast hiljem meremehed . Üks neist poistest on praegu välismaal , teine elab linnas , töötab ekspediitorina riidevabrikus , on vigase käega , sest lõi joobnudpäi rusikaga akna sisse ning klaasikillud lõikasid veresooned läbi , ja käsi jäigi kõveraks , sõrmed ei anna enam sirgu . Nüüd on asi niikaugel , et see vigase käega poeg tahab taas maale tagasi tulla , nurub Eiat , et tädi talle oma aida maha müüks , aga see on ju tegelikult Joosti ait , Joosti isa ait – ta soovib sellest midagi suvemaja-suvekodutaolist ehitada , kus naisega vähemalt suviti , aga võib-olla ka talvel elada ; sest pensioniiga on käes ja linnas vaid väike korter , lapsi neil aga pole . Mida mõelda neist Eia õepoegadest ? Midagi ei oska mõelda . Nii ei oska midagi arvata ka teistest lähematest ja kaugematest poisslastest . Jäävad veel üle vanemad mehed . Kuid neid ei julge juba Joost ise kahtlustada . Nii jooksevadki arutlused ummikusse . Igal juhul jäi ta oma esimesest lapsest ja ka lapselapsest ilma . Joosti teine tütar aga kasvas kodus nii märkamatult , et Joost ei pannud teda kogu aeg tähelegi . Võib-olla oli Joosti teine tütar tänu noorema õe saatusele ettevaatlikum , igal juhul probleeme Joostil tema kasvatamisel polnud mingisuguseid . Ja palju ta tütart kasvataski , sellega tegeles rohkem ema , vähemalt enda arvates . Teise tütre nimi oli samuti Lili nagu tema teisel naisel . Lilis , tütres , oli midagi ingellikku , ta liikus majas ja väljaspool majagi kuidagi nähtamatult ja kuuldamatult , justkui lenneldes , nagu ei puudutakski tema jalad maad . Ta oli kuidagi imeliselt kerge , õhuline , ta ei riivanud oma olemisega-elamisega ei esemeid , ei inimesi . Ta ei kolistanud köögis kastrulitega , ei ajanud ämbreid ümber , ei lõhkunud tasse-taldrikuid – kogematagi , ei karjunud kassi ega koera peale , tema hääl oli tasane – selleks et seda kuulda , pidi ise vait jääma ja rahunema , keskenduma . Ning siiski ei kuulnud keegi Lili öeldud sõnu , ei suutnud süveneda nende sisusse , tähendusse , vaid kuulas ja nautis üksnes häälekõla , mis oli imeliselt kaunis . Isegi praegu keskendus veel Joost , et kinni püüda selle hääle salapärast vulinat , kuid ei ! Hääl ei ulatunud enam temani , ta oli selle unustanud . Ta ei mäletanud lauseid , mis ta võinuks kunagi tütrega vahetada , kas ta üldse õpetas teda millekski ... ? Lili , kes polnud kunagi kellelegi tülinaks , kes oli nii märkamatu , et teda nagu polnud olemaski , kadus viimase sõja viimasel aastal märkamatult ka ära . Ikka oli ta olemas , aga järsku enam polnud . Ja siis alles hakkasid kõik temast puudust tundma : ema , isa , vennad , kogu külarahvas . Näis , et isegi loodus nutab , kased olid leinaseisakus , kuused samuti , tuul ei kohisenud , maarjahein ei värelnud . Ja isegi haavalehed ei kõhisenud metsas , ajutiselt . Vähehaaval alles hakkas kadunud Lilist andmeid kogunema . Ta oli põgenike paadiga läinud merele . Siis möödus veel üle kümne aasta , kuni tuli esimene kiri . Kaugelt Inglismaalt . Joost sai selle . Lili juba teadis seal , et ema on tal surnud . Lili polnud mehele läinud , oli vahetanud töö- ja elukohti , oli läbi rännanud pool maailma , näis oma staatusega väga rahul olevat . Lili hakkas nüüd tihti kirjutama , kellelegi teisele ta ei kirjutanud , ainult isale ; tegelikult polnud tema saadetised kirjad , vaid postkaardid – kuid nendegi tagaküljele mahtus tekst . Tütar teadustas pidevalt , kus ta asub . Eriti meeldis Joostile see tütre pöördumine tema poole kirjakeste alguses : " Kallis isa ! " Ta oli kallis . Ka tütar sai talle nüüd kalliks , kõige kallimaks . Oli kättesaamatu , võib-olla sellepärast ... Viimane postkaart tuli Austraaliast , viis aastat tagasi . See rändamisekihk seletas nii mõndagi asja minevikust , millele Joost seni polnud seletust leidnud . Kui ta seal koolimajas korteris oli , siis elas Lili tema juures – oli ju ka tema õpilane . Lili käitus väga seltsimatult , ei sõbrustanud kellegagi ; Joost ei kuulnud kunagi tema kilkamist ja naeru . Tüdruk ei lipanud vahetundides spordiväljakule rahvastepalli mängima või koolilähedastele aasadele põllulilli korjama , nagu tegid kooliõed . Lili seisis ikka vaikselt Joosti korteris , käed seljal , jalad harkis , ja vahtis maailmakaarti , seda õppevahendit , mis rippus Joosti toas seinal , mida Joost kunagi rulli ei keeranud , et hoida koos teiste kaartidega kantseleis kapi taga . Joost tõi maailmakaardi alati peale tunde enda tuppa , riputas seinale , et selle pealt jälgida poliitiliste sündmuste kulgu . Aga mida otsis Lili maailmakaardi kahelt poolkeralt ? Kes seda siis ütles ! Kuid nüüd oli tüdruk läbi käinud peaaegu kõik kohad neil , mida sellest arvata ! Kas ei sündinud juba siis see unistus , see salasoov , näha kõike oma silmaga . Ja selle nimel elaski tüdruk ... Ei tea ! Joostil on praegugi see geograafiline kaart alles , ripub tema lukustatud maja seinal kella ja pojapoja tütre pildi vahel ; kaardi oli ta võtnud koolimajast kaasa , kui sealt lõplikult ära tuli . Viimane Lili kiri , Austraaliast , kõlas nii : " Kallis isa ! Jätan ka siit paigast Sinuga nüüd jumalaga . Rändan jälle edasi , seekord sinna riiki , kus mul veel käimata ja kus me Sinuga võib-olla ükskord ka veel kokku saame ... Kallis isa ! Ela hästi , tuleta mind ikka meelde , nii nagu mina pidevalt tuletan meelde Sind , külavainusid ja seda kaske õuel , mis ... Lili . " Too mälus kinnistunud kask oli kaks aastat tagasi murdunud . See sündis tuuletul päeval . Puu langes vaikselt , väärikalt , ei prantsatanud mürtsti ! vastu maad . Näis , nagu oleks vana väsinud puu lihtsalt maa pehmele asemele aeglaselt magama heitnud . Hiljem lõikas Sale mees mootorsaega puu kütteks . Sest Salel oli mees siis veel alles . Aga oma tütrest Lilist pole Joost enam rohkem midagi kuulnud . Pole ka kellegi käest küsida . Lastest oleks veel võinud mõtelda , lapsigi jätkus ... kuid Joost tahtis jalgu sirutada , ta tõusis kiigelt , oli nüüd välja puhanud , ta tahtis jälle käia . Ta kõndis mööda aeda , püüdis millegipärast vilistada mingit viisikest . Ta läks oma mesipuude poole . Mesipuudes polnud enam elu . Mesilased olid surnud . Ümbruses vedeles nende kuivanud laipu . Ilmselt oli haudemädanik oma töö teinud . Aga ega siin olnud ka midagi imestada , mesilindudel polnud ammu enam peremeest , talveks jäid tarud toppimata , mesilased ei saanud ka lisasööta . Nii et siingi olid asjad ühel pool . Joost läks aita . Võtmekimp oli peidus räästa all , ta võttis võtmed ja avas üksteise järel uksed , käis kõik ruumid läbi . Ühes ruumis olid tal raamatud ja noodid . Raamatud , peamiselt õpikud , lamasid kõrgete virnadena siin ja seal , toas ta neid ei hoidnud . Neid õpikuid , neid teadmisi , mis õpikutes , polnud talle enam vaja . Kas kellelgi oli ? ! Eraldi virnades lamasid noodid , muusika . Seegi – minevik . Ta oli juhatanud paljusid koorisid , laulud aga haihtusid õhku . Ei ükski koor , mida ta kunagi juhatanud , tegutsenud enam . Koorid olid lagunenud . Laulupidusid küll peeti , aga nendel laulsid teised koorid . Kusagil veel hingitses mingi kultuurielu , siin kandis mitte . Polnud nootegi kellelegi jätta . Üks õpilane küll käis korra siin , küsis vanu trükiseid näha ; Joost näitas , aga õpilane ei küsinud midagi endale , kiitis vaid hoidlat ja ütles : " On siin alles varandust ! " Ning oligi kõik . Joost oleks varanduse ära andnud , aga õpilane ei tahtnud vist , või kui tahtiski , siis ei julgenud peale käia , oli võltsilt viisakas , korralik . Tol õpilasel oli teatud andeid ja huvisid ja ta oskas Joosti kogutut veidikenegi hinnata . Aga tema on ka tõesti ainuke . See õpilane , Jarno , elas tookord , kui Joosti hoidlat külastas , koolimajas – jah , endises koolimajas . Sest koolihoone on ju õpilastest tühi , koolitööst vaba , selles elutses-elutseb igasugust rahvast . Jarno elas teisel korrusel kahes avaras toas , toad olid ruumikad nagu mingid saalid – vastavalt kakskümmend viis ja kolmkümmend viis ruutmeetrit . Jarno elas nendes oma perega nagu pagulane . Jarno oleks võinud töötada linnas , kuid ta töötas siin , linnas valitses korteripuudus , ta oli raamatukogu juhataja ja see tähendas – et ta ei teinud õieti midagi . Ja talt ei nõutudki midagi , peale aruannete , mida pidi rajoonikeskusesse aeg-ajalt viima või saatma . See Jarno oli hädavares . Joost ei armastanud Jarnot sugugi . Jarno käis tal ennemalt tihedaminigi külas , koos naise ja pisipojaga ; ning nad tõid kookisid ja moosi kaasa , arvasid , et ega Joostil ole midagi süüa . Vanal mehel polnud tõesti toitu kodus , kuid ega ta pakutut ka vastu ei võtnud . Jarno pere keetis ise Joosti pliidil teed , sõi ise koogid moosiga ära , siis läks Jarno naine poisiga õue kiikuma ; aga Jarno püüdis toas Joostiga poliitikast rääkida . Kuid jutt ei võtnud vedu , pealegi – riskantsed teemad hämmastasid ja ehmatasid Joosti . Joost oli elutark , ettevaatlik , ta teadis , oma arvamust ei maksa välja ütelda . Tal oli kurbi kogemusi . Ta oli küll ennegi suud kinni hoidnud , kuid vist loeti mõtteidki – tal oldi omal ajal järel käidud , et teda ära viia , arreteerida . See oli ammu , nii nagu kõik oli tema elus juba ammu olnud . Teda polnud tookord kodus , ta oli käinud laulukoori harjutusel ja pärast proovi läinud ühe kena sopranihäälse naisterahva poole ööbima . Kui ilus sõna – ööbima . Naisterahva mees viibis parajasti sõjas , tema kaevik oli teadmata ; naine pidas ennast leseks , ja nagu hiljem selgus , täiesti õigustatult . Ja see aeg , kui tema ööbis tolle naise juures , käidi tal kodus järel ... Nii oli naine päästnud tema elu , see oli Juliette , kes on praegugi veel alles , kuigi Joost pole teda näinud mitukümmend aastat ; Juliette kolis poja juurde teise rajooni ; varemalt ikka kirjutas talle kirju , ja kui Joost sai kaheksakümne viie aastaseks , õnnitles teda raadio kaudu . Joost jutustas seda lugu Rajarile pärast sõda , Rajar vangutas pead , Rajar polnud kindel , kas ta , kui Joost tõesti kinni oleks langenud , oma õpetajat seekord päästa oleks suutnud . Nad istusid Rajariga siis öö läbi Joosti koolimajakorteris , Rajari auto oli akna all , selles istus juht , magas istmel . Neil ei soovitatud vastu ööd linna tagasi sõita , teedel oli ohtlik , võidi maanteekraavist , põõsastest tulistada , võidi puu tee peale ette langetada . Kuigi nii Rajar kui autojuht omasid relva . Oli valimiste-eelne aeg , Rajari kandidatuur seati siinmail üles . Joost tutvustas teda , oma kunagist õpilast , koosolekutel . Ta tegi seda meeleldi , tal oli , millest rääkida . Ta teadis ka Rajari vanemaid hästi , eriti isa . Sest Joost sai pärast seda , kui Rajar edasi õppima lubati , oma õpilase isa majas millegipärast oodatud külaliseks . Eriti tahtis Rajari isa Joostiga malet mängida , see oli küllaltki haruldane lauamäng nois paigus . Joost pidi muidugi esiteks malemängu Rajari isalt selgeks õppima . Kuid eks olnud Joost oodatud külaliseks ka Jarno vanemate majas , ehkki ajaliselt nelikümmend aastat hiljem . Rajari isa-ema olid seal kahekümne versta taga juba manalas seks ajaks . Jarno isa tunti muusikamehena nagu Joostigi – see ühendas mehi omavahel . Peale selle ühendas Lilit Jarno emaga kauge sugulus , ning sellepärast hakkasidki Joost ja Lili neil tihti külas käima . Jarno isal oli samuti kodus klaver ja viiul , nad musitseerisid koos , tavaliselt Jarno isa klaveril , Joost viiuliga , vahel ka vastupidi , peamiselt mängisid nad Carl Maria von Weberit , noodist . Iga muusikapala lõppedes oli Lili kärme plaksutama , Joost kummardama ning naeratama . Joostil oli siis see Lili-armastamise aeg , ta oli värske abikaasa ja taas perekonnapea : Joostile meeldis Lilile meeldida , ta oli armunud ja nautis seda tunnet , ta oli õnnelik . Jarno vanemad kutsusid Joosti-Lilit oma sünnipäevadele , muudele perekondlikele koosviibimistele . Jarno-poisile vaevalt see meeldis , et kooliõpetaja nii tihti tema kodus viibib , sest ega see koolis hinnaalandust ei tähendanud , kahjuks . Koolis oli Jarno Joosti jaoks samasugune tattnina kui teisedki poisid . Jarnot ta isegi põlgas võib-olla rohkem , sest poiss proovis püüdlik olla ja seega käitus tihti võltsilt , kartis , värises , küllap koormasid teda ka vanemate liigsed manitsused . Vanemad olid ju omakorda väga uhked , et nemad , lihtsad taluinimesed , koolijuhatajaga sõprust peavad . Joost kutsus Jarno isa ka koolipidudele esinema , Jarno isa saatis klaveril laste rahvatantse ; vana-aastaõhtute nääripuul oli Jarno isa aga traditsiooniline näärivana ... Kuid aeg läks edasi , Jarno proovis edasi õppida , aga õppimisest midagi välja ei tulnud , Jarno pea ei võtnud , ta jäi poolintelligendina külla hingitsema . Mida pidigi Joost niisugusest õpilasest arvama ! Varsti läks Jarno vanematega tülli ning lahkus kodunt , asus koolimajja elama , kus peale tema elutses veel igasugust kahtlast elementi . Koolimaja oli muudetud läbikäiguhooviks , seal peatusid karjakud , karjanaised , metsa- ja muud hooajatöölised , seal joodi viina , odekolonni , rikuti abielu- ning muid eetilisi norme . Miilitsat läks ses majas peaaegu iga päev tarvis , sest seal kakeldi , tapeti või kukuti ennast surnuks . Ning Jarno elas selles majas , selles kõige eemaletõukavamas paigas ! Ja kui külla tuli , proovis Joostiga poliitikast vestelda . Mida oligi Jarnol poliitika kohta öelda ? Ei midagi erakordset , Jarno kandis hinges isiklikke kibestumisi , see oligi kogu ta poliitika . Joost austas palju rohkem neid oma õpilasi , kes kolhoosis traktoristideks , mehaanikuteks või lüpsjateks olid , sest nemad tegid konkreetset vajalikku tööd , ei viilinud , Jarno intelligenditsemine polnud kellelegi vajalik , Jarno polnud enam rahvavalgustaja , ta kõmpis rahva sabas , oli kaotanud temaga sideme ... Sest kui koolimaja ülejäänud ruumides kees elu , olgugi et ropp ja patune , siis Jarno varjas end ülakorrusel , hoidis võib-olla kõrvu kinni , aga alla rahva hulka ei laskunud , et rääkida kas või karskete eluviiside tervislikkusest , kas või soovitada raamatuid , milles elu mõttest kirjutatakse , või siis äärmisel juhul ise osaleda joomingutes , möllus . Millegi niisugusega Jarno hakkama ei saanud . Ta eelistas kannatada , vaikida märterlikult . Ja sellepärast oli kogu koolimaja koos oma praeguse elanikkonnaga Joosti jaoks vastik . Koolimaja kohal kumas pimeduses küll valgust , kuid see valgus oli füüsikaline nähtus , see oli elekter , see ei soojendanud ega kujundanud südameid , vaimu , see valgus oli oma väärtuselt materiaalne . Jarno püsis isegi nii korralik , et kui ta Joostilt mõne raamatu lugeda võttis , siis tõi selle raamatu tagasi koos kümnerublalisega , mille Joost sinna sisse lehekülgede vahele oli peitnud . Ometi polnud Jarno jõukas , pigem vaene . Nüüdseks olevat Jarno küll linna sõitnud ; ikkagi leidis seal vist elamispinna . Muidugi , Joost oleks Jarno vastu rohkem hellust pidanud tundma , see noormees oli ju üks vähestest , kes teda vaatamas käis . Kuid ega ei saanud ennast sundida . Ning musikaalne polnud Jarno ka . Siis astus Joost järgmisesse aidaossa sisse , sulges ukse enese järel , pani selle riivi . Kui nüüd tuleks Eia , katsuks ust , ta ei saaks aru , et vanamees siin sees on . See aidaruum oli tühjem . Seinte ääres seisid vaid paar viljasalve , mis lõhnasid meeldivalt , justkui tahtes meelde tuletada möödanikku . Leivavilja panipaik ! Põrand oli puhtaks pühitud , väikesest trellitatud aknaruudust paistis sisse veidikene päikest . Seinal rippusid fotosuurendused isast ja emast , kunagi oli need teinud küla fotograaf . Fotod olid ilusasti raamitud , klaasi all . See ait oli siin nagu pühakoda . Siin võis palvetadagi . Aga praegu polnud isu . Joost istus liharaiumisepakule , toetus seljaga viljaastja vastu , tema silme ette jäid isa ja ema portreed . Joost tundis , ta on viimast korda selles kojas , ta huuled sosistasid midagi , kas ta jättis hüvasti ... ? Kes on see " Meie Isa " seal taevas ? Eks see ole tema enda isa ... Tema enda isa , kellel nimeks Jaan. Ei keegi teine , ei keegi muu . Tema enda isa valvab ja jälgib ning aitab , kui saab . Isa ja vanaisa ja vanavanaisa – kõik kokku ongi see " Meie Isa , kes sa oled taevas ... " . Nii arvas Joost . Kuid vahel arvas ta ka teisiti . Ta oli juba kokku leppinud , teda tuleb matma praost Sutt . Ta lootis nii väga , et Sutt enne teda ei sure . Sest Suttki on juba väga vana . Suti peab autoga kohale tooma ja pärast autoga tagasi koju viima . Sutil on vähe aega . Ta elab kaugel . Ta peab jutlusi kahes kirikus ja kahes kabelis . Tal pole abilisi . Köstrit pole üheski paigas . Kui Joost oli veidi noorem , siis ta pidas mõni aeg köstriametit kohalikus kirikus . Kooliõpetajana oli ta juba pensionär ja kirik tõmbas enda poole seletamatu jõuga . Võib-olla oli pattusid liiga palju kogunenud . Või veetles muusika . Sest veel kooliõpetaja olles mängis ta jumalateenistusel orelit . Aga Joost oli ka tubli kõnemees ning tundis hästi nii jumalasõna kui ka kogudust . Kõik olid omad inimesed , Joost teadis , mida rääkida , et sõnad tühja ei jookseks . Nii usaldaski Sutt talle varsti matmisi ning ristimisi . Nüüd , kus seegi teenistus seljataga , võis Joost kokku lugeda – ta oli matnud üle saja surnu , ristinud üle viieteistkümne lapse . Ta oli mitmed leeridki vastu võtnud . Ja ta oli palvetanud tühjas kirikus nii palju , kui süda soovis . Eriti pärast Lili matuseid . Siis ei leidnud ta kusagilt mujalt tuge , kui ... Kuid eks tugi hakkas kaduma enne juba . Rajargi ei saanud siin aidata . Kuigi tema oli kõikvõimas . Lili suri , Joost mattis naise – hinges tekkis vaakum , tühjus . Seda polnud millegagi täita . Elu näis elatud olevat , ja kuidagi mõttetuna elatud olevat . Seda enam – ka aeg , millesse ta välja oli jõudnud , koos oma rahvaga küll , näis ebaselge , ebakindel olevat . Aga elada edasi tuli . Üha enam hakkas ta tegelema koolitööga , oma õpilaste õpetamisega , hakkas hoolitsema kooliaia ja samuti koduaia eest . Tema kartul hakkas hästi kasvama , ta muldas ja äestas maad rohkesti , väetas tublisti , askeldamine põllul pakkus rõõmu . Endal oli töö korras , nüüd nägi ta vigu teistes majapidamistes . Ta tegi märkusi Jarno isale , Jarno isa kartul oli umbrohtu täis , et miks peremees ei hoolitse oma maa eest ! Ta võttis vana viiuli jälle kätte , mängis koolis lastele – niisama , lihtsalt selleks , et lapsed targemaks , tundelisemaks muutuksid . Ta proovis , kas suudab seda , mis hingel , muusikasse valada . Kuid ega ei suutnud . Ta polnud vilunud tugev muusik ja hingki oli – nagu juba öeldud – tühi , kahtlaselt kõle . Hinges nagu puudus vastupanuvõime , tõsisem konflikt , eesmärk . Kõik läks nagu läks , labaselt ... Ei osanud ta siin midagi muuta . Ega muutusi oodatagi . Küll reastas ta lapsed klaveri ümber , mängis neile , laulis ette ja sundis lapsi kõval häälel järele laulma , vahel ta oli maruvihane , teadmata isegi , miks – ning lapsed sellepärast ülipüüdlikud . Kui mõni poiss tunnist salaja ära hiilis , et kemmergus suitsetada , siis ruttas ta korrarikkujale järele , tutistas ja peksis poissi . Viha tekkis ruttu ja läks kohe jälle mööda . Talle endale oli seda laulmist muidugi rohkem vaja kui õpilastele . Aga võib-olla tahtis ta , et õpilastelgi oleks , mida mäletada . Ta käis ju nendega laulupidudel . Võttis pisikesed lapsed kaasa , vähemalt kolmkümmend oli neid , sõitis nendega veoauto lahtises kastis rajoonikeskusesse , kus peeti rajooni laulupidu , elas nendega suures koolimajas , keskkooli aulas , kus magas põrandale laotatud madratsitel palju koore koos . Laulupeo hommikul ajas ta oma lapsed varakult üles , et laulud veel kord läbi võtta , ei kartnud , et võõrad tema entusiasmile viltu vaadata võiks . Selge see – lapsed oleks muidu poole lõunani põõnanud . Suur unistus oli tal – juhatada laulupeol ühendkoore . Kuid nii kaugele ei kandnud teda tiivad . Väheseks jäi kogemusi ja võib-olla ka auahnust . Kõrgel lendasid suured kotkad , all hallid varesed . Kui ta hommikul vara lastega proove alustas , ütles üks võõras noor lauluõpetaja uniselt teki serva alt Joosti kohta : " Küll see on alles julge mees ! " Ütles , ja jäi lauluharjutusi kuulama , kuulas üsna tähelepanelikult , kuigi haigutas sekka magusalt . Sellest noorest tundmatust haigutajast sai hiljem tuntud koorijuht , konservatooriumi õppejõud – Joosti osaks jäi endiselt olla vaid maa sool ; see sool , mis supile maitset annab , kuid selle peamine komponent siiski ei ole . Joost loomulikult mõistis seda , kuid ei heitunud . Joosti lapsed sulasid hiljem suurde ühendkoori nii ära , et polnud näha nende nägusidki , rääkimata häälepiuksatustest . Joost istus pealtvaatajate hulgas ja otsis hoolealuste nägusid . Kuigi Joost kord tänu Juliettele pääses , tülitati teda veel edaspidigi . See juhtus nii . Ta kolistas vastu ööd vankriga koolimajast kodu poole , vankrivahe oli sõnnikune , ta oli väetist kooli katselappidele vedanud . Joost istus heinasületäiel , vanker aga logises ja rappus . Ikka sattus ratta alla mõni kivi või männijuurikas – viimaseid , risti-rästi hargnevaid , oli eriti palju . Koolimaja juures oli tall , kus ta pidas hobust , kui ööseks koju ei läinud – sealt vedaski Joost väetise välja . Poolel teel , koolimaja ja kodu vahel , kus oli tükk metsatulekahjust kõrbenut männikut , peeti ta jõhkralt kinni . Ja peksti läbi . See oli ju sama tee , millel Joost oli iseliikuvaid suurtükke kord kohanud – mõni nädal enne Rajari võimuletulekut ; siis ta oli hobusega nende eest kaugele metsa põgenenud , hobune kartis koledasti masinaid . Üks mees haaras kinni Eppa suitsetest , peatas rakendi , kaks tirisid kooliõpetaja sõnnikuvankrilt maha ja heitsid krõbisevale põdrasamblale pikali . " Noh , mis sinuga teha ! " kähistas neist esimene , kõhn mees , peksma hakates . Ta peksis Joosti ainult jalgadega , sest oli väsinud ; Joost tundis – juba vankrist mahatirimisel – , kui lõdvad ja nõrgad olid mehe käed , ta oli vist mitu ööd-päeva joonud , sest hingeõhus oli puskarilõhna . Teine , paks , kes ei olnud nii väsinud kui paarimees , töötles Joosti samuti jalgadega , kuid tegi seda kommentaarideta ja oli Joosti üllatuseks veel kainegi . Kolmas aga – kes hobuse peatas – ei löönud , seisis niisama Joosti kohal , püüdis temaga rääkida , midagi ülekuulamisetaolist läbi viia . Kõhn peksja muudkui kordas : " Noh , mis sinuga teha ! Noh , mis sinuga teha ! " Nii lähedane tuttav ta Joostile küll polnud , et sinatada , aga eks äärmusse kalduvates situatsioonides juhtus muudki tavatut . Paks , vaikne ja kaine peksja oli Joosti õpilane , kes lõpetas tema juures kakskümmend aastat tagasi kooli . See ei tähendanud aga midagi . Joost andestas meestele kohe nende läbimõtlematu tegevuse , oli juba enne , kui mehed üldse peale said hakata , andestanud . Sest nemad ei teadnud , mida nad teevad . Selline oli tol ajal Joosti maailmavaade . Pealegi Joost mõistis : nad ei tapa teda , valavad vaid viha välja . Nende endi jõuetus oli nad vihale ajanud . Kolmas püüdis keskustelu jätkata , kuid Joost ei kuulanud , tegi hoopis ise suu lahti , hakkas tingimusi esitama . Muidugi oleks võinud ka vastu hakata , Joost oli tugev , maatööd teinud , ta oleks võib-olla kallaletungijaist jagugi saanud , kuid siis oleks talle kakluse käigus ilmselt rohkem viga tehtud – mõni luu murtud , mõni liiges välja väänatud ; vastuhakk oleks tasujad hirmsamasse raevu ajanud . See , et Joost end juba enne heitluse lõppu võitjana tundis ja omapoolseid tingimusi esitas , üllatas muidugi mehi . Aga tingimused olid järgmised : olgu temaga , Joostiga , kuidas on , aga ärgu nad puutugu teisi . " Keda ? ! " küsis ülekuulaja . Ja Joost nimetas kümmekonna talu nime . Nende hulgas ka Jarno vanemate oma . Joosti ülbe hoiak sundis mehed lausa turtsuma . Aga nagu pärastpoole selgus , ei puudutatud Joosti nimetatutest tõesti ühtegi . Muidugi oli see Rajari teene ; Joost seisis võib-olla nendesamade meeste koostatud nimekirjas , kuid Rajar jõudis vana koolijuhataja ilmselt personaalselt oma kaitse alla võtta , millest kohapeale ka vist kohe teade jõudis . Nii ei saanudki vihavaenlased Joostile muudmoodi kätte maksta kui teda veidi metsas pekstes . Jah , aga kümme pooljuhuslikult dikteeritud isikut jäid alles ja ei tea ise siiamaani , mis ime neid päästis . Sest Joost ei lobisenud juhtumist külas , ning mitte sellepärast , et peksjad keelustasid sellest kõnelemise . Midagi pidi ju ometi ka enda teada jääma . Rajarile rääkis ta ükskord siiski selle loo ära . Aga Rajar polnud siis enam see Rajar . Ning nüüd meenus Joostile jutt , mida talle praost Sutt alles üsna hiljuti oli rääkinud . Küll mitte Joostile üksnes , kuid Joost arvas sõnu esmajoones enda kohta käivaiks . Iga kuu viimase pühapäeva pärastlõunal pidas Sutt nende kandi kirikus jumalateenistust . Kirik oli tookord kevadtalvel külm , Suti suust – kui ta kantslist kõneles – õhkus pahvakutena hingeauru . Suti kõnelused rahvale polnud jutlused selle traditsioonilises laadis , Sutt rohkem vestles oma kuulajatega , peatus ka pühapäevasündmustel , mida juba raadiost või ajalehest teati , ta võis rääkida ka äsjaloetud värskest raamatust , lugeda sellest mõnda kaalukamat tsitaati , peast loomulikult . Tookord Sutt jutustas , kui raske on armastada inimest . Eriti raske on armastada vaenlast . Sutt ütles , et ta lausa sunnib ennast armastama toda inimest , kes ta kunagi ära andis , kes ta peale valekaebuse sepitses , kelle pärast ta pidi viibima kaksteist aastat kodumaast kaugel . Kusjuures süüdistuseks just oligi , et Sutt armastab ühtesid inimesi rohkem kui teisi , et tegi justkui ühtede ja teiste puhul selge vahe . Nii oli siis . Muidugi oli see Suti viga , mis märkamata ei saanudki jääda . See , et ta praegu ka vaenlast armastab , jätkuvalt armastab , on katsumus , eksam . Kui ta sellega hakkama saab , alles siis on ta midagi väärt . Hoopis kergem olevat muidugi armastada häid inimesi , noid koguduse liikmeid , kes koguduse säilitamise poolt allkirju andsid , kui koguduse allesjäämise küsimus päevakorrale kerkis . Sada allkirja oli vaja koguda . Need sai ta kokku ning kirik jäi püsima . Nüüdseks on allakirjutanuist vaid veerandik veel elus , aga nende armastamiseks pole Sutil tarvis teha mingeid pingutusi , mingeid sisemisi barjääre pole tarvis ületada . Kodualevis on Sutt kuulus sellepoolest , et meeleldi nõustub soovijaile kartulimaad kündma . Kellelegi ei ütle ära . Kui toob enesele hobuse-adra , muldab ka naabrite põllutükid ära , sealhulgas ka vihavaenlase oma – kes muide oli koguduse likvideerimise algataja – , sest kõik need naabrid on tal vanas eas üksikuks jäänud õnnetud inimesed . Kuid vihavaenlane number üks on siiski iga inimese jaoks tema ise – lõpetas Sutt seekord oma jutluse . Suti olemasolu sisendas kindlusetunnet . Joost polnud ilmas üksi . Sutt oli justkui jumal . Joost juba ammugi tajus – inimeses ongi jumal , mõni inimene on nagu jumal ise , temale on kõik lubatud , temale kõik alluvad , teda kõik paluvad , ja ta loob – olgu siis head , kurja . Kuid Sutt oli praegu kaugel , Joost aga siin . Sutt on veel tulevik . Joost viibis aga veel minevikus ... Isamaja poolt kostis ärevaid kõnekatkendeid . Joost tõusis , piilus ukseprao vahelt . Sale oli koju jõudnud . Eia ja Sale sädistasid . Nad olid Joosti puudumist märganud . Hakkasid tulema Joosti maja poole . Kui Sale juba mängus , siis nad leiavad tema , vana mehe , peagi , teadis Joost varasematest kogemustest . Vaja põgeneda ! Niikaua kui naised ümber maja käivad , aknaid-uksi kontrollivad , võib edumaa saavutada . Pealegi on õunapuud , kreegid , kõrgeks kasvanud sõstra- ja tikripõõsad aita varjamas . Joost väljus vargsi hoonest , lukustas kiirustades viimase ukse , peitis jälle võtmed , ja kummargil ning küürus , lippas nooruslikul sammul eemale , õueaia teise otsa . Seal olid enne maasikapeenrad , olid vanad lavakohad , mille laudkastid kohati veel püsti , kuigi rohu sisse peitununa . Joost komistas , kukkus . Polnud tegelikult suuremat mõtet sel põgenemisel . Kuid Joost tahtis iseseisvust siiski alles hoida . Ja ka sportlik hasart mängis siin oma rolli . See oli mäng . Ta ei võtnudki kõike päris tõsiselt . Tõsiselt suhtusid sellesse vaid Eia ja Sale . Joost lamas vanade lavakastide vahel rohus . Lavaaknad olid ilusti rehealuse nurgas varjul . Kunagi oli ta kapsakasvataja , õpetas selle kunsti selgeks ka oma esimesele naisele Aleksandrale , kel oli niikuinii elu igav . Nad kasvatasid kevaditi kapsataimi , müüsid neid ümbruskonna elanikkonnale , äri õitses kenasti . Praegu sõidavad perenaised sel eesmärgil linna vahet , korvid käevangus , et turult taimi osta , ennemalt seda muret polnud , tänu Joostile . Muidugi on see pisiasi . Nende metsatagune küla oli taimekasvatajate poolest kuulus . Sest küla teises otsas , mäekülje all , kus asunduse viimane maja , kasvatas omanik tomatitaimi , müüs neid kaugele , lähedale . Oli tahtmist jännata . Selle mehe nimi kõlas Laet , ta oli kohaliku kooli endine juhataja . Kui vanaduspuhkusele siirdus , siis saigi Joost ministeeriumikoolis tema koha endale . Laet oli seni elanud kooli korteris , aga pensionile minnes ostis siia selle väikese talukoha . Laet oli veneusuline Saaremaalt , tema neli tütart ja üks poeg kandsid kõik venepäraseid eesnimesid . Aga ka see on pisiasi , Laet ammu surnud , kuigi Joost mäletab teda veel hästi . Nad ei olnud konkurendid – õnneks . Ei kooli alal , ei taimede kasvatamisel . Joost tomatitega ei tegelnud . Nad ei käinudki peaaegu teineteisega läbi . Aga muide , kui Laet koolijuhataja kohalt ära läks , ega siis juhataja korter kohe ei vabanenud . Sest eks olnud koolis teisigi õpetajaid . Veel mitu aastat elasid seal õde-venda Tammed , õpetajatepaar ; aga Joost elas isa juures , samal ajal endale vähehaaval maja ehitades . Muidugi oli koolimajas ka muid ruumisid , kus elada võis . Kuid koolijuhataja ametikorter paistis kõige soojem ja mugavam , selles tahtsid kõik elada . Nii meenus Joostile . Ja veel : need Tammed , vanapoiss ja vanatüdruk , olid head õpetajad , abiellusid mõlemad ühel ajal , ühel päevalgi , ja lahkusid , vabastades sel moel elamispinna , millele Joost ka asus . Vend nais möldritütre , õde läks mehele möldripojale , aga mõlema kaasad olid pärit eri veskitest . Joostil oli kahju , et nad lahkusid . Ta ikka mõtles – just sellepärast Tammed abiellusid , et Joostile korter vabastada , muud ajendit polnud . Ja ega nad kaasasidki vist armastanud , sest nad olid põhimõttelised üksiklased , soovisid nendeks ka jääda , kellegagi nad ei lävinud kooli ajal – ju siis selline elamisevorm neile sobis . Abieluline elu aga kujunes neil võrdlemisi õnnetuks , ebaõnnestus . Kuigi saadi ka lapsi veel . Selles uues elus nad enam ei töötanud õpetajatena , ühest sai mölder , teisest möldriproua . Mölder jäi oma veskis varsti vaeseks , sest veskilised lakkasid vilja jahvatada toomast , kui selgus , et peale ettenähtud kümnise veskis veel jahu juurdegi varastatakse ; möldriproual põles aga veskihoone varsti maani maha ja rahalised olud ei lubanud seda taastada . Joost ajas enda püsti ja jooksis edasi , metsa poole . Siiski , ta pidi veel peatuma . Tal tuli põgeneda üle tee , mis siit tema aia tagant mööda läks . Aed oli lagunenud , Joostil polnud raske sellest läbi tungida , aga teel sammus inimene . Joost tõmbus põõsaste varju . Inimesi , olgu nad kes tahes , Joost vältis , nendega vestelda ei tahtnud . Ta oli siin ilmas juba tarbeks juttu puhunud , küsimusi esitanud , vastuseid vastanud . Inimest Joost tundis . See oli Eia õepoeg , see vigase käega mees , kes aidast suvemaja soovis ehitada , et selles pensionipõlves elada . Mehe nimi oli Kaubo . Praegu ta tuli maanteelt , bussipeatusest ilmselt , pealelõunaselt linnabussilt , ning kandis õlal pikka valendavat saelauda – ei tea kas oli selle teelt leidnud , mõni auto oli koormast maha pillanud . Saelaud kõikus Kaubo õlal , ta muheles , ju tal oli hea meel . Nii et üks abiline on Eial jälle juures . Aga millised abilised on Joostil ? Jalad ? ! Eia ja Sale on vihased , pidevalt vihased , sellepärast et pojad Joosti enda juurde linna ei võta . Nad ei tule selle pealegi , et Joost ei taha ise minna . Aga miks ei käi siis pojad Joosti vaatamas , või käivad nii harva , küsivad Eia-Sale . Jälle häda vastusega . Kaubo saab linnas kindlasti tema poegadega kokku , ei tea millest nad võiksid rääkida , kui vahel viinapudeli juures istuvad . Aga seda nad , ühekandimehed , kindlasti teevad , kuidas muidu , ilma viinata . Ega vanem poeg teda tõesti vaatamas ei käi . Üldse ei käi . Viimati oli siin palju-palju aastaid tagasi . Üks põhjus võib olla – vendade omavaheline riid . Vanem vend ei taha tulla , kardab , et noorem on ees . Kuid see ei puutu enam Joostisse . Ta on küllastunud igasugustest vaenuavaldustest , sõpruse ja armastuse puudumisest . Maailm on väiklust täis . Kõikjal vabaduse piirangud . Ei saa olla omaette . Ei saa olla , nagu tahaks . Alati oled sa oma eluga , elustiiliga kellelgi jalus . Igalt poolt vaatab su poole eitajaid , kadestajaid , laitjaid . Kogu aeg pead plehus olema . Muidu hävitab hinnangute risttuli su . Joost lasi Kaubol mööda marssida . Mees läks oma ainukese lauaga . Polnud ta mingi Kalevipoeg , kellel lausa koorem laudu seljas . Kuid ega Joost ei suhtunud Kaubosse halvasti . Kaubo oli tähelepanuväärne isik . Isiksus . Nii ei pruukinud küll kõik arvata . Ei arvanudki . Sest suurem hulk inimesi näeb ainult vigu . Neidki oli Kaubol palju , jah . Aga Joost hindas Kaubo juures kahte omadust : uudishimu ja mälu . Kaubol oli fenomenaalne mälu , temaga võis rääkida ükskõik millest , ta teadis kõike . Eriti oli ta kodus merelaevanduse ajaloo üksikasjades . Muidugi , ta sõitis isegi merd , käis Inglismaa rannikul šoti heeringaid püüdmas – kolmekümnendatel aastatel . Imelik oli selle mehe , selle Kaubo kohta , keda ta täna siin teelt leitud tolline saelaud rõõmsaks tegi , mõtelda , et too on palju-palju kordi Islandi saarel viibinud , selle vetest püüdis Eesti kalalaevastik ju hulk aastaid heeringat ning sadamates käidi ikka sees . Ka sellepärast tundis Kaubo laevu ja meremehi . Loomulik – ta teadis oma aluseid , oma meeskondi , aga tal oli andmeid tuhandete Eesti aluste – nii purjelaevade kui aurikute kohta , mis viimasel kahel sajandil meie vetes liikusid . Küsi talt , mida tahad – kohe ta vastab , kus laev ehitatud , vette lastud , kes ehitusmeister oli , kes omanik , kes kapten , milline brutotonnide arv , kus kodusadam . Ta tundis sadade kaptenite elulugusid : kus nad merekoolis käinud , millistel alustel sõitnud , kus praegu viibivad – kui veel ikka elus on . Aga paljud olid ju veel elus . Terve ajalugu ! Kõik näis unustatud , kõik oli unustatud – aga Kaubo peas nad veel elasid . Kaubo ei unustanud midagi . Tema suguvõsas oli edukaid inimesi olnud , Kaubo tundis nende üle uhkust . Isegi maja , mille Laet – endine koolijuhataja – siit külast ostis , kuulus kunagi Kaubo sugulastele . Kaubo ühel vanaonul oli kuus poega , kõigist said kaugesõidukaptenid , aga kes neid praegu enam mäletas , pealegi elasid nad siitkandist kaugel , hoopis teises rannas , nendest polnud raamatuid kirjutatud , kuid Kaubo pidas meeles , tal olid pildidki neist . Ja ta rääkis neist avalikult igal pool . Mõnelegi paistis see uhkustamisena , kelkimisena . Kauboga suheldes pidid tingimata hakkama minevikku hindama ja olevikusse skeptiliselt suhtuma – vaat missugune mõju oli Kaubol ... Varsti ta jõuab " lauakoormaga " Eia väravasse , siis läheb Joost jälle edasi . Aga Eiat Kaubo eest ei leia , mida ta siis teeb ? Paneb laua õuele maha , vaatab ringi , võib-olla sööb marju põõsastest ? Tähendab , Eia onupojad olid kaptenid . Kapteni , kuigi mitte sugulase juures pidi Eia teenijaks olema . Olmvirk , kes algul näis väga vana ja väetina , elustus vähehaaval . Mida pikemalt Olmvirgi pilk Eial peatus , seda erksamaks muutus ta eluvaim , varsti jättis ta kiiktoolis lebamise , tõusis püsti , oli jälle käbe ja kärme , nagu sobitaks end meresõidule , justkui ootas teda lahelõukas taas täispurjes laev . Nüüd püüdis vana kapten üha tihemini Eia ligidal olla . Eesmärgigi tabas Eia varsti ära . Vanake otsis lähedust . Ta oli maiasmokk . Temale oli see suur sündmus , kui sai käega Eia tagumikku patsutada , pihta pigistada või kukalt katsuda . Ega Eia olnud ka nii loll , et oleks vanamehe kohe jõhkralt eemale lükanud , ta tegi tõrjet palju pehmemalt , röövimata taadilt lootusi . Ning kapteni maneerid polnudki vahest kõige inetumad , oli ta ju maailma sadamaid ning naisi küllalt näinud , teadis , mida tohib , kus piir on . Peale mõnda edukat paitust oli vanamehel hoopis parem tuju , ta kõndis rannale , kus parajasti ehitati sügava mere poole pikka silda – selleks et väikesed laevad saaksid kord lõpuks randuda , kuna suuremad pidid selles madalas lahesopis jääma ka tulevikus reidile . Kaptenit huvitas sadamasilla ehitus väga , ta oskas nõugi anda – ainult tema pudikeelest ei saanud keegi aru , tal polnud enam hambaid . Samuti huvitas sadamasilla ehitus Eiat . Sest seal töötas suurem hulk elujõus mehi . Ning nende hulgas leidus ka niisugune , kes polnud Eia võlude ja tahtmiste vastu ükskõikne . Selle mitteükskõiksusega õnnestus Eial , kes oli elus ikka kiire kiinduma , kohtuda ka väljaspool ehitustandrit , kuigi kapteni valvas silm taolisteks seiklusteks palju võimalusi ja voli ei andnud . Kapten Olmvirk pidas Eiat armukadedalt enda omandiks , see oli kentsakas , aga midagi polnud parata . Eia ei tahtnud vanamehega suhteid rikkuda , tal polnud kuhugi ära minna . Eia kuulis aja jooksul inimestelt , et Olmvirgil olla hilises nooruses teisigi pruute olnud . Kui ta enam kaugesõidus ei käinud , suure laeva pealt lahkus ning tal väike kahemastiline kaljas veel ainult alles oli , siis käis ta sellega Tallinna pohlanaisi vedamas , muud kaupa ei võtnudki peale kui pohlad ja mõne naise , tavaliselt vaid ühe ; kusjuures veotasu kasseeris ta naistelt sisse natuuras sõidu ajal omas kajutis , kus pakkus õrnadele olevustele ka peenemaid väljamaiseid napsusid . Nii räägiti , sest pealtnägijaid leidus , kas või need endised Olmvirgi laeva madrused ja jungad , kes praegu juba ise täied mehed . Üks naistest , Risulepiku Leena , aga ei varjanud seda tasumaksmist ka ise . Risulepiku Leena oli hirmus suurt kasvu naisterahvas , kõik kartsid teda , pealegi kandnud ta revolvrit alati kaasas , kuid Olmvirgi ees muutunud ta arglikuks ning alandlikuks , lapanud ise oma seelikud üles ... ja – Olmvirk olnud ja jäänudki tema elus ainukeseks meesterahvaks . Niisugused lõbusõidud perekonnale midagi sisse ei toonud , Olmvirgi naine keelas need viimaks ära . Siis müüski kapten viimase laeva , jäi lõplikult maameheks . Aga kuna ta ei tahtnud päris tegevuseta olla , alustas ta vähehaaval majaehitamist . Olmvirgi naine , kellel oli igav , kutsus enda juurde kapteni vanatüdrukust õe elama . Mõlemat naist , nii kapteni prouat kui tema õde , hüüti Annideks . Kasulaps , see nõndanimetatud Mätliku Sass , ei valmistanud vananevale abielupaarile ka mingit rõõmu , pigem muret . Kuid temaga oldi siiski juba harjunud . Eia sai oma uuest tuttavast , ehitusmehest , käima peale . Nende kurameerimisest ei saanud keegi teada , sest ka mees , perekonnanimega Meetola , tema eriti , püsis ettevaatlik : ta oli perekonnainimene , kel kodus naine ning seitse last ootamas – tema enda sõnade järgi . Eia ja mees kohtusid kõrkjaroos , mis siin mererannal kasvas tihedate tihnikutena . Eia loomulikult lootis , et mees ta juurde jääb ja oma pere hülgab . Sest mis õnne võis eesseisvas lahkuminekus olla ; sügis tulemas , pärast talv , Eia jälle üksi , võõras kohas , võõraste inimeste keskel , ta võidakse kohe minema kihutada , kui rasedus avalikustub . Ta nuttis Meetola kaenlas . Kuid Meetolale naise itk ei meeldinud . Aga ta ei vihastanud ka , polnud sellise loomuga . Meetola oli rahulik mees , endine metsavaht , kes rohkem laante vaikusega harjunud . Miks temast ringirändav ehitustööline sai , on arusaamatu . Ehitustöölise saatus polnud kuigi kindlustatud . Seda nüüdki . Ettevõtjal lõppesid vist rahad , aga võib-olla ka huvi , või selgus – sadamaks vale koht valitud , igal juhul töö seisati järsku , töölised vallandati , ka Meetola . Ning Meetola lahkus , jätmata Eiaga hüvastigi . Vahest oleks ta kallimaga ilusti hüvasti jätnud , kui Eia kohal oleks olnud , kuid Eia oli parajasti ära , külastamas õde , kes haigena voodis lamas ja varsti – pärast Eia lühikest külaskäiku – suri , kõigist unustatuna , oma viletsas onnis . Nii et Eia jäi üksinda oma ihuviljaga maha muretsema : polnud Meetola talle poetanud mingit aadressigi , polnud kõnelnud , kus ta kodu- ja peatuspaik . Ja ega olegi Eia rohkem seda meest näinud ega temast ka midagi kuulnud . Poolikut sadamasilda kõigutas ja lõhkus merevesi ; kalamehedki ei kasutanud seda , neil olid varjulises abajas oma lautrid . Ainult vana kapten Olmvirk käis sellel sillal ikka kõndimas , iga päev võis teda näha . Tema sai kõige enne teada , kuidas Eiaga olukord . Tema silm oli kõige terasem ; võib-olla ta aimas ning oletas juba ennegi midagi . Tema ei olnud üllatunud . Vahest vastupidigi . Niisugust varandust nagu laps oskas ta hinnata . Ta ei kihutanud Eiat minema , ütles : " Ole rahulik , ole rahulik , ei ma aja sind kuhugi . Kasvata ikka laps ilusti üles ! Saab minu majas ka lapse häält kuulda ... " Alles siis , peale neid häid sõnu , läks Eia hing rõõmsaks , päris rõõmsakski . Vana Olmvirgi perekond aga hakkas lagunema . Surm viis järjepanu kaks selle liiget , mõlemad Annid , igaviku riiki . Ainult mõned nädalad oli sügisel nende kustumise vahet . Talvel suri ka Mätliku Sass . Ta lamas mitu kuud enne voodis , köhis ning rögises , arsti ei toodud ; vanamehel oli krooniline astma , ühel ööl jäi tal lihtsalt hing kinni , ja kõik . Eia organiseerida olid need matmised ja peied . Aga kevadel , enne kui Eial laps käes , maikuu keskel , uppus kapten . Keegi seda küll pealt ei näinud . Ilmselt oli ta kukkunud sadamasillalt merre , sest sellel ta jalutamas käis , ning selle vaiade vahelt ta laip leitigi . Ta leiti hommikul , öösel meri tormas hirmsasti , laine lõi üle silla . Mai lõpus sündis Sale . Vahva kapten Olmvirk jättis ka testamendi . See oli täielik ootamatus Eiale : kogu oma maise varanduse pärandas kapten temale . Joost pages metsa poole . Veel sadakond meetrit , ja ta on päästetud . Õhtuni vähemalt . Sest kui pimeneb , hakkab ta ise koduteed otsima . Ega ta metsa kavatse surra . Metsa sein oli tema ees . Aga enne metsa oli ribake ilusat heinamaad , siingi niitmata , juba närtsinud ja äraõitsenud hein peaaegu rinnuni , joosta oli selles raske . Kuid Joost ei peatunud siiski enne , kui oli juba metsas . Selle sügavusse ta ei sisenenud , istus esimesele tuulest mahamurtud puu tüvele , näoga lagendiku poole . Metsas oli ta varjus , lagendikule aga paistis päike . Lagendik , kogu küla – olid päikesepaistes . Iga paik tekitas mälestusi . Polnud seegi paik – see heinamaariba siin metsa ja küla piiril , mingi erand . Siin ta niitis heina alati , peaaegu igal suvel – juba poisikesena ja viimati vaid mõned aastad tagasi . See oli mõnus töö . See talle meeldis . Ja kui hein sai niidetud , siis sõid siin ädala peal lehmad , köietati lambaid . Kord kümme aastat tagasi niitis ta siin jälle , siis ta elas juba üksi , sest Lili oli surnud , loomi tal polnud , hobustki mitte . Ta niitis siiski ja heina sai Eia omale . Ja kui ta parajasti vikatit luiskas , siis tuli metsast Rajar ning astus tema ette ! Nad polnud teineteist näinud vähemalt kakskümmend aastat . Ja ega Joost kohe Rajarit ära tundnudki , ta ei pööranud sellele metsast väljuvale mehele erilist tähelepanu , sest eks marjulisi-seenelisi olnud ikka liikumas , suur maanteegi polnud ju liiga kaugel . Kuid mees tuli otse tema peale , ja mida ligemale jõudis , seda laiemaks läks naeratus tema näol . Rajar oli muutunud , ta oli juba ka vana mees , pea paljas . Nüüd lõpuks olid nad eakaaslased . Ja Joost astus vastu oma õpilasele , kelle siiski ära tundis . Vikati viskas ta eemale heinakaarele – mõtles , küllap märkab pärast , ei astu jalga , ka pisikesi lapsi polnud ümberringi jooksmas . Nad embasid teineteist , polnud siin midagi häbeneda , nad ei piirdunud ainult käepigistusega . Joost oli igatahes väga rõõmus , et nägi oma lemmikõpilast . Nüüd ta mõtles , jah , niimoodi – et Rajar ongi tema lemmikõpilane . Ta polnud juba ammu häid tuttavaid näinud , polnud suhelnud lähedaste inimestega , kellega kõigest võiks rääkida , ka südameasjadest , ka hirmudest , mis ikka-ikka veel hinges , mis meelest ei lähe . Kes olidki tema lähedased tol ajal – oli Jarno isa , kuid tema oli veel suhteliselt noor mees ; oli Sutt , kuid Sutti nägi ta harva ja praostil oli alati kiire , pealegi polnud ta Sutiga just sõber , ta lihtsalt austas kirikumeest koledasti ; Sutt oli üldse kõrgemat sorti kuju , ka kõlbeliselt käitumiselt . Aga päris omainimene oli tõesti ainult Rajar , ehkki see sai selgeks küll alles nüüd , Rajari ilmumisel . Aga mis siis ! Seni ei teadnud Joost Rajari saatusest viimaseil aastal midagi , ei teadnud , kas õpilane eluski on . Et Rajar langes – seda vaid teadis . Jah , Rajar oli langenud suurmees . Ta langes kõrgelt , sama trajektoori mööda , mida mööda tõusiski . Langes samasse alguspunkti , tegelikult veel madalamale . Ja kadus silmapiirilt , see tähendab – avalikust elust . Enam ei trükitud ajalehtedes tema portreesid , kõnesid . Muutus toimus vaikselt . Mingit lärmi polnud . Aga nüüd oli Rajar siin . Joost tõstis vikati heinakaarelt üles , mehed läksid toa poole . Tee peal Rajar ütles , et puhkab lähedalolevas rannakuurordis , siit seitsme kilomeetri kaugusel . Ning et ta hakkas seal , mereäärsetes männikutes jalutades mõtlema – kusagil ligidal on ju tema õpetaja kodu , vaja pedagoog leida , võib-olla on veel elus . Jah , ma olen elus – vastas Joost . Rajar küsinud postkontorist järele – kas Joosti-nimelist teatakse . Teati . Rajar juhatati metsateele , seda mööda ta tuligi ja leidis Joosti . Toas nad istusid pilkase pimedani , pärast jäi Rajar Joosti juurde isegi ööseks . Ka öösel nad jutlesid , vastu hommikut vaid magasid veidi . Hommikul läks Joost Rajarit saatma , saatis pool teed ; keset metsa , liivanõmmikus , jätsid nad teineteisega hüvasti ... ja Rajar lahkus , et hommikusöögiks puhkekodus kohal olla . Rajar oli hulga vintsutusi läbi elanud , kuid need polnud teda murdnud . Ei füüsiliselt , ei vaimselt . Ta oli isegi karastunud , ta oli tugevam ja targem kui kunagi varem . Ainult nüüd oli Rajar tavaline inimene , üks tuhandete , kümnete tuhandete seast . Ta polnud isegi personaalpensionär . Endine hiilgus ei maksnud enam midagi . Vastupidi : hea toon , sõnatu kokkulepe nõudsid , et laiemates ringkondades tema minevikust vaikitaks . Aga Joostiga võis muidugi kõigest rääkida . Üldiselt oli Rajar endine , elav ja uudishimulik inimene . Tema oli vestluse juhtija , küsitleja . Praegu huvitas teda sajandi alguse olustik , kodumaine ühiskondlik mõtlemine , vastuolud , õigemini lahknevused Tallinna ning Tartu jõudude vahel , Postimehe ja Teataja konflikt . Rajar arvas , Joost peab sellest teadma , Joost oli ju Postimehe lugeja , kirjasaatjagi , ning hoidis üldse edumeelse erakonna poole . Joost iseloomustas ajajärku nii palju , et oskas ja mäletas . Aga kui kaugel tundus see aeg ! Et ta Postimehe korrespondent oli , selles polnud tema arvates midagi erakordset . Ta teadis mitmeid mehi ümbruskonnast , kes samuti ajalehtedele , ka Postimehele sõnumeid saatsid . Oli ümbruskonnas mehi , kes biograafilistes leksikonideski sees ja mitte ainult selle tõttu , et lehtedele kirjutasid ... Ja eks Postimehe ning Teataja toimetajate vahekord olnud niigi selge ja tuttav , mis seda nii väga üle rääkida . Joosti ennast huvitas ja erutas palju rohkem Grenzsteini isik , kelle aktiivsem tegevus langes küll mõned aastad varasemasse aega . Vaat sellest mehest oli Joost palju siin metsaüksinduses mõtelnud . Tema arvates oli selline näiliselt kahepalgeline , aga ühtlasi sirgjooneline ja avameelne tegelane praegu aktuaalne . Rahvas on tema küll enda keskelt välja heitnud kui valeprohveti , sest see , mida ta kuulutas , oli nii vastik , pealegi ärkamiseajal , aga praegu on selgumas , et valeprohvet polnud üldse valeprohvet , vaid läbinägelik kaugelevaatav realistlik poliitik , kes end ilusa usuga üldse ei hellitanud . " Võib-olla tahad ütelda , et minagi olen Grenzstein ? " küsis seepeale Rajar . " Noh , ja mis siis , kui oled , " vastas Joost , " selles pole ju midagi taunitavat . " " Sinu arvates pole , " jätkas Rajar , " aga rahvas ei salli praegugi Grenzsteine . " " Seda muidugi , sest rahvas ei taha uskuda seda , mida tavaliselt räägitakse . Aga sina ei räägi ju enam midagi , oled vait ! Sest sul puudub tribüün ! " " Mitte ainult rahvas ei salli Grenzsteine , Grenzsteine ei salli ka valitsejad . Sest Grenzsteinid avavad liiga nende kaardid , niiviisi kaob salapära , kaob teisipidi lootus , ei jää enam muid võimalusi – tulevikuski . Grenzsteinid on inkvisiitorid ! " seletas Rajar tuliselt , andes mõista , et ta kõigest aru saab . " Ma arvan ikkagi , et üks kaine peaga Grenzstein on palju kasulikum kui ükskõik missugune kurva näoga udutaja , kes pakub rahvale meelepärast , kuid ebareaalset ... " seletas Joost ja otsustas , et paneb teevee tulele . " Isegi kui see Grenzstein kividega surnuks loobitakse ! " ägestus Rajar . " Rahvas veel kahetseb , et ta kivisid loopis ! " vastas Joost . Niiviisi suunas Joost vestlusjõe hoopis teise sängi ja see mõjus Rajarisse nii ängistavalt , et ta mõtteisse jäi . Pärast nad jõid vaikides kuuma teevett , ja kui pikk vaikselt olemine juba liiga piinlikuks muutus , puhkesid mõlemad lõbusalt naerma . Sest ega vaidlus nende jaoks nii põhimõtteline ka olnud , et riidu omakeskis oleks pidanud minema . Praeguseks oli Rajar aga võib-olla juba surnud . Kust võis Joost seda teada . Ajalehtedes poleks ju niikuinii nekroloogi avaldatud . Rajari surma poleks avalikustatud . Kirjavahetust neil polnud . Joostil oli Rajari aadress , aga ta ei kirjutanud . Ja Rajar samuti ei kirjutanud temale . Siis aga oli Rajar täiesti tavaline reainimene . Justkui poleks ta kusagil õppinud – pärast vallakooli ministeeriumikoolis , siis Õpetajate Seminaris – ja nii edasi . Justkui ilmaasjata käis Joost Rajari isa keelitamas , et pojal edasi õppida laseks . Mis oli sest kõigest nüüd kasu olnud . Või siiski ... Väga paljust rääkisid mehed sel viimasel kohtumisel . Rääkisid perekonnaelustki , naistest . Rajari naine oli ammu surnud . Vastupidiselt Joostile polnud Rajari elus rohkem naisi olnud . Rajar elas oma õega – ehk õigemini , õde käis tal abiks koristamas , pesemas ja keetmas . Rajari õde oli vanatüdruk . " Kas sul oli siis ka õde ? " küsis Joost . " Mina küll ei mäleta . " Rajar rääkis , tal on ühetoaline korter Tallinnas , peaaegu linna ääres . Ta nimetas tänava , Joost polnud sellist tänavanime kuulnud . Rajari poeg pidi olema ajaloodoktor , aga mitte üldajaloo , vaid partei ajaloo alal , ning Rajar olevat talle väitekirja aidanud teha . Tütar sai Rajaril sõjas surma . Siinsamas heinamaatükil algas üks Joosti suurtest armastustest . Kõige suurem . Esimene naine oli tol ajal just surnud , Lilit veel polnud meeltes , ja mis Lilist , Lili mees Gustavgi oli alles elavate kirjas . Ei , ei ! Vaat kui kenana , süütuna tahtis Joost näida . Esimene naine veel elas , aga oli haige , lausa voodihaige , ning Joost viibis harva kodus , elas rohkem koolimajas , käis lauluharjutusi juhatamas – tema hoole all oli kaks koori erinevates paikades : naiskoor ühes vallas , segakoor teises . Peale selle töötas ta veel koolikooriga , õpetas lastele näitemänge , kusjuures näidendid kirjutas ta ise – eks need ole praegugi alles , seal aidas – selles uues aidas , mis ta ise ehitas koos uue majaga , ta just väljus poole tunni eest sealt ruumist , kus olid läbisegi noodid ja õpikud ; eks näidendidki lesisid muude paberite vahel ... Naise eest hoolitses venna naine , venna esimene naine Neti , mitte too praegune , Eia . Ja lapsedki – pojad – külastasid siis veel tihti isakodu , polnud veel vaenujalal teineteisega , noorem alles õppis , tehnikaülikoolis . Aga suvel viibis Joost kodus rohkem , tegi igal juhul heina talveks ikka valmis – sest pidas hobust , lehma , lambaid . Suure heinamaalaraka niitis ta vennalt laenatud hobuniidumasinaga maha , seda väikest siin toksis tavaliselt käsivikatiga . Ja kui ta ükskord jälle niitis , ilmus metsast ähmi täis lõõtsutav tüdruk – ah mis tüdruk enam , juba noore naise ohtu piiga , ning Joost ei tundnud teda kohe ära , kuigi uudistas ja tuletas meelde , kus ta seda olevust näinud on . Aga olevus seletas ise , kes ta on , ja küsis ka kohe , ega õpetaja nende pere lehmi näinud ole , sest lojused olla kopli värava sarvede otsas ära lõhkunud ning võpsikusse kadunud , ei tea kuhu läinud . Joost polnud võõraid loomi silmanud . " Kahjuks , " ütles ta . Ega Joost küll teadnudki , kuidas naaberküla Kuresalu pere lehmad välja näevad ja mis kõlalised krapid neil kaelas ripuvad . Muidu oli see tuttav asi , et lehmad-hobused aeg-ajalt kaovad ja neid mööda metsi ja külasid otsitakse . Nüüdne otsija oli Joosti endine õpilane , kes aga juba mitu head aastat tagasi koolist ära läks , ilma et kuut klassigi oleks mõtelnud lõpetada . Sellepärast polnud Joostil olnud võimalust märgata ega jälgida , milliseks ilusaks neiuks Kuresalu Heta sirgumas . Ta oli parajasti nii umbes kuueteist-seitsmeteistaastane pikkade kastanpruunide juuste ning punaste põskedega tütarlaps . Joostil oli silmi selliste tüdrukute jaoks . Koolipapana kiikas ta vanemate klasside tüdrukuid kogu aeg . Või poleks ta pidanud neid üldse tähele panema ? ! Oli isegi juhuseid , et ta neile külge lõi , neid meelitas , enda juurde koolikorterisse kutsus , külla või niisama – ja et tüdrukud vanematele kaebasid ; Joost on nii- , naasugune . Kuid eks ka tüdrukuid oli igasuguseid , tol ajal käidi koolis kaua , jäädi istuma , või mõni aasta jäeti vahele , oldi kodus , tuldi siis jälle – ning mõned tüdrukud ja poisid olid juba seitsmeteist-kaheksateistaastased , sehvtieas ja elukogenud . Seega Joost teadis , mida teeb , kui kellegi tüdrukutest kantseleisse või oma korterisse kutsus . Ehkki mõned tema peale kaebamas käisid , polnud Joosti kurameerimisekatsed alati edutud . Aga nendest kaebamistest tuli muidugi pahandust , mis ulatus suurte ülemuste kõrvu , kes kohapeale Joosti noomima ja kontrollima sõitsid . Kord saatis haridusosakond inspektori , kes osutus ise üpris nooreks vallaliseks daamiks . Daam hakkas Joosti usutlema , nad istusid kahekesi kantseleis , jutuajamine venis pikaks , muutus aiva huvitavamaks , ning Joost kutsus kontrolli oma korterisse , sest seal võis kohvi keeta . Korteris ülekuulamine ja moraalilugemine jätkus , Joost serveeris aga samal ajal daamile kohvi ning pani ka omavalmistatud kirsinastoika pudeli lauale . Daam jahmus , aga Joost ütles julgustavalt : " Jätkake , jätkake ! " ning lisas : " Tööaeg on ju läbi ! " Hiljem daam limpsis meeleldi Joosti pakutud napsi ja elavnes igati . Muidugi , Joosti olukorda raskendas fakt , et koolis töötas teisigi õpetajaid , ka noori naisõpetajaid , ning daam jõudis neilt juba täiendavat informatsiooni koguda . Aga loomulikult Joost ei teadnud , mida kolleegid võisid rääkida – kas nad kaitsesid direktorit või mitte . Imelikul kombel olid noored naisõpetajad Joosti koolis väga ilusad ; Joostil läks justkui meelest ära , et ta nad ise oli valinud . Teadmisi ja diplomeid Joost ei arvestanudki ; nii oli üks algklasside õpetajanna tal hoopis ilma paberiteta , aga mis sest , et ilma paberiteta , kutsumust ta omas ning lastega sai hästi läbi , õppeedukus ei kannatanud ... Mida kauemaks daam Joosti juurde istuma jäi – aga õhtu jõudis juba kätte – , seda vastakamad mõtted ja tundmused täitsid Joosti hinge ; Joost mõtles juba : kas peaks pakkuma inspektorile öömaja ? Aga kui ta öömajale jääb , mis saab siis edasi ? See oli üldse võib-olla üks lõks ? ! Kus magab inspektor siis , kui öömajale jääb , kas Joosti kitsas voodis , ning kuhu Joost peab minema , kas tõesti oma koju , metsakülasse , ning miks venib jutt neil nii pikaks , ei lõpe ega lõpe . Inspektor võiks ju naiskolleegidega ka vestelda , need ootavad oma tubades siinsamas suures hoones ja kindlasti teavad , et kontroll on veel direktori juures . Jutt oli aga väga kosutav , puudutas üldküsimusi , kuid riivas ka inimelu konkreetseid intiimseid sfääre ; näis , nagu oleks kokku saanud kaks asjatundjat . Viimaks tundsid vist mõlemad , et nad ei tahagi enam lahku minna , et nad on nagu liitunud juba ja peaksid kuuluma ühte ning et see moraalilugemine , see on nii tühine detail elu enese kõrval ... alles siis tõusis daam toolilt ja tema siledad põlved , mis siiani valendasid Joosti silme ees , katsid end seelikuga ; daam asutas lahkuma , veel oli võimalus jõuda viimasele bussile . Joost läks saatma , ta ei saanud ju teisiti ; ehkki tal polnud isu seda kahte kilomeetrit , mis lahutas koolimaja bussipeatusest , kahte korda läbi kõmpida – ta tahtis hakata noote kirjutama , ta seadis segakoorile üht rahvalaulu , selle proov pidi toimuma järgmisel päeval . Nad läksid külavaheteel , daam hoidis Joostil käe alt kinni , Joostile oli tee tuttavam , ta vältis poriseid kohti . Daam kõneles vahetpidamata ja lõkerdas naerda , Joostil oli temaga muidugi kerge olla – ta teadis , et ülemustele kantakse ette ainult tema positiivsed küljed , äärmisel juhul mõtleb daam need ise välja , sest tunde ta ei kontrollinudki ja kannatadasaanud tüdrukutega ei keskustelnud . Nii et Joosti pattudest pidid saama ilmselt voorused . Lõpuks jõuti teeristile ja siis vaikiti kuni bussini . Võib-olla oli juba alkoholi mõju ka haihtunud . Daam ronis bussi , kui see tuli . Ja kui buss liikuma hakkas , saatis inspektor talle läbi akna mitu lühikest südamlikku õhusuudlust . Joost ei vastanud millegagi , seisis nagu tukunui , ta ei tahtnud lapsik olla , naeratas vaid . Kuid vaevalt seda inspektor pimedusest nägi . See kõik tuli Joostile meelde , kui ta tagantjärele Kuresalu Hetast mõtles . Sest Hetasse ta armus tõsiselt . Suur tunne tuli täiesti ootamatult ta peale . Ta polnud selleks ennast ette valmistanud . Ta ei tahtnud armuda , ei sundinud end. Kuid fakt oli fakt . Ta mõistis kohe , et see on kingitus . Jumala kingitus . Ta osutus järsku väljavalituks . Mida ta pidi tegema ? ! Kas mitte midagi ? Ta polnud enam poisikene , et hakata Heta järele jooksma . Parem oli lasta asjadel areneda nii , nagu need iseenesest arenevad . Igal juhul , ta ei hakanud endas noort tunnet – aga kuidas seda teisiti nimetada – maha suruma . Päris passiivne muidugi ka ei saanud olla . See oli heinaaeg . Joost istus sageli lahtilöömata kaarele , mõtles Hetale , tuletas meelde tüdruku näojooni . Ta ei mõtelnud , et armastuses , pealegi endast tunduvalt noorema vastu , on tema vanuses midagi ebanormaalset , normivastast , ta oli küllalt elutark ja iseseisev , et teada : midagi ebaloomulikku temaga juhtunud pole . Ta kuulas nagu tõeline muusik sisemisi sõnu , südamehääli , hingevõnkeid endas , ta ei risustanud range puritaanliku moraaliga oma salajast uut elu . Ta oli isegi rõõmus , mõistes , milleks ta – tuleb välja – veel võimeline on – armuma ... Ta oli õnnelik . Oli õnnelik , kuigi kannatas . Kannatas sellepärast , et lõppkokkuvõttes oli kõik siiski liiga keeruline , peaaegu lahendamatu . Esiteks , kas oli lootust vastuarmastusele ... ? Kas mõistab Heta teda , kui Joost kõik südame pealt ära räägiks ? Ja kuidas rääkida , kuidas sõnastada südant ? Ja kus , millal ? ! Võib häbissegi langeda ! Kas on loodus andnud Hetale niipalju arusaamist , et ta Joostile näkku ei naeraks , et ta Joosti kodu ümbruskonna naerualuseks ei teeks ? Kas jõuab lihtsa lapse teadvuseni , et temagi on väljavalitu , et tedagi peab Joosti tunne rikastama , õilistama , vähemalt kuidagimoodi mõjutama . . . ? Et selles pole midagi halba . . . Ja mis saakski edasi – kui Heta arusaaja oleks , kui ta isegi nõustuks . . . ? Nõustuks millega ? ! Nõustuks Joosti armastama , oleks nõus talle naiseks tulema . . . Kas peaksid suhted tingimata lõppema abieluga . . . ? Muidugi , kui abielu , siis abielu . Joost võiks veel lapsigi saada , selles ta ei kahelnud . Ja mis sellest , et ta oli juba abielus , ta võis lahutada ... tänapäeval pole niisugused asjad uudiseks ... Joost oli valmis armastuse nimel ükskõik millisteks ohvriteks . Joost tundis , et armastus annab talle jõudu ja otsustusvõimet juurde . Aga Joost kartis , kartis veidi . Ta ei kiirustanud . Heta õde , juba kahekümne kuue aastane Liida , käis Joosti juures laulukooris . Joost palus Liidat , et viimane ka õekese laulma tooks . Liida tõi Heta kaasa . Heta oskas kõiki laule , ta oli need Liida kõrval ammu kodus juba selgeks õppinud , tal oli ilus sügav rinnahääl , isegi liiga ilus niisuguse kolka jaoks , kus ta elama pidi . Joostil tekkis kohe mõte , et selle tüdruku peaks konservatooriumi saatma , las õpib , saab kuulsaks , saab parema elu peale . Heta seisis nüüd lauluproovi ajal tema ees nagu teisedki lauljannad . Aga ega Joosti pilk saanud ainult Hetal peatuda , kuigi ta teda nüüd muidugi silmitseda võis . Heta haaras lennult Joosti õpetusi , mõistis täielikult dirigendi näoilmeid ja žeste . Jah , ega andekas inimene võigi loll olla ! Joostil hakkas dirigeerides isegi kahju , et tüdruk on nii andekas ja ilusa häälega , see saab muidugi konservatooriumisse sisse ja on siis Joosti jaoks kadunud , seal leidub nooremaid , ning enam kunagi ei meenuta Heta siis Joosti , või kui meenutabki , siis muiates ... Jälle dilemma ! Joosti väsitas naistele laulude õpetamine . Mis mõtet on sel muusikal , kui see õnnelikuks ei tee , kui see selgust ei too , ei loo . Pärast proovi pakkus Joost ennast Hetale ja Liidale saatjaks , noorikud polnud vastu . See ei tundunud ka kellelegi imelik , Joost oli Liidat ka enne vahel saatnud , poolele teele . Sest pool teed oli neil juhuslikult ühine , siis keeras kumbki oma poole . Pealegi oli sõjaaeg – kuigi rinne kaugel . Aga metsades võis leiduda kurjategijaid , pahatahtlikku elementi ... Nii et saatmises polnud midagi hukkamõistetavat . Nad läksid vaikides mööda pimedat teed . Midagi tee peal ei juhtunud . Joost tundis end kui viieteistaastane poisslaps , kes esmakordselt meeldimahakanud tüdruku kõrvale sattunud ja nüüd ei tea , mida ette võtta , kuidas käituda . Liidaga oli lihtsam , Liidaga võis kurameeridagi , sest tema ei olnud oma vanatüdrukuseisuse tõttu enam pirtsakas , aga Heta oli salapärane olevus , uinunud kaunitar – ta võis muidugi armastada , aga võis tühise asja pärast ka vihkama hakata . Sellepärast oli Joost oma käitumises ja jutus ettevaatlik . Ebaledes viis Joost õekesed nende talu kopli väravani , sealt suundus oma koju . Väravas Liida ainult ütles : tema järgmisse proovi ei tule , sest peab sõitma linna , aga Heta tuleb , Heta tuleb üksi . Ja Joost oli rõõmus . Järgmisse proovi tuligi Heta Kuresalult üksi . Ja kuna Joost teadis , et ta läheb pärast tüdrukut saatma , ja ka Heta teadis seda , siis olid nad proovi ajal justkui vandeseltslased . Joost oli proovieelseil päevil piinelnud , olnud ühteaegu nii õnnelik kui õnnetu , oli isegi oodanud – et süda taas kalgestub , Heta unustab ; kuid hommikuti ärkas ta jälle ärevuses , kloppiva südamega , Heta oli ikka meeles , muud ei olnudki peas ; nii ei võinud edasi kesta , ta pidi tüdrukule vähemalt kõik ära rääkima , tulgu pärast mis tuleb . Mingu tüdruk kas või küla peale latrama , teda naerutama – kui nii , siis nii , see käib asja juurde , kõige rohkem siin ilmas ongi just armastust naeruvääristatud ; kes armastab , peab sellega arvestama . Proovi ajal püüdis ta ikka ja jälle kinni Heta pilgu , Hetal olid head , kuidagi rahustavad silmad , need ei pildunud tuld , ei edvistanud ega olnud kuidagimoodi võltsid või kartlikud , tüdruku pilgule võis toetuda , ju ei vea tüdruk teda ikka alt , mõistab , tunneb kaasa . Ja kas ongi rohkemat vaja , kas polekski õigem taganeda – mõtles Joost taktikepiga vehkides . Aga kuhu taganeda siin elus , mida sa elad üksainus kord ? Kui kõik taganema hakkaksid , kui kõik inimesed oma tunded reedaksid ? Kas reetmine on siis parem , kas reetmine on siis eetilisem , mis on üldse eetika ? ! Kas ei ole see lihtsalt teise või kolmanda nooruse avaldumine temas ? Aga kas saab olla vaateis nii kitsarinnaline ! Miks peaks ta end suruma raamidesse ? Miks ta peaks silmad kinni panema Heta ilu ees ? Miks ta peaks olema ükskõikne Heta vastu , ja veelgi tähtsam – iseenese vastu ? Tähendab , ta kui korralik inimene peaks mitte armastama . . . või siis armastama ainult oma haiget Aleksandrat , kes teda , Joosti , on ammu lakanud mitte üksnes armastamast , vaid ka austamast ? Joost polnud niisugust ilu , mis Hetas , veel kunagi näinud . Armastada , armunud olla – see tähendab olla inimene , olla elav , elus , igavesti noor inimene , niisugust võimet polegi võib-olla kõigile antud , arvas Joost ... Ja miks ta peaks loobuma oma noorusest , mida loodus talle pakub ... ? Ja siis lõppeski proov ning Joost sai Hetat saatma minna . Nad kõndisid rahvamaja mäest alla nagu noored lapsed , nende kehad ei puutunud kokku , Heta ei võtnud Joostil käe alt kinni , nagu võttis vahel Liida ; Liida andis sellega mõista , et nad on peaaegu üheealised – muidugi ei olnud see tõsi , igal juhul võrdväärsed , on mees ja naine , ning vähemalt kartma nad üksteist ei pea . Liida oli Joosti jaoks oma inimene , oli nii-öelda tema naisterahvas , oli potentsiaalne – kuidas öelda – armuke , kuigi nende vahel polnud midagi veel juhtunud . Jah , umbes nii . Aga tema ja Heta vahel oli mingi väli , mis takistas lähenemist , kuigi kutsus ja meelitas – see oli nagu magnetväli , ainult – kas ka Heta midagi tundis ? Kui Joost Hetale liiga lähedale sattus , siis läbis teda mingi värin , surin , mis justkui halvas ta , sidus kinni keelepaelad , tegi keha tuimaks . Samas tundus see värin-surin meeldiv ja oli just ligitõmbav . Ning kõigest sellest oli küllalt Joostile . See oli piir ... Edasi algas , või algaks juba patt ... Joost mõtles , kuidas ta hoiaks ja hellitaks seda tüdrukut , kui see kord tema omaks saaks , sest alles nüüd , sellises eas selgus , näis talle – on ta armastamiseks küps . Tagaajajad liginesid üle heinamaa . Joost oli mõtteisse jäänud – ja juba saavutatud edumaa maha maganud . Meenutustest kaunis naeratus oli ta näol . Mis nüüd teha ! Õnneks varjasid küll põõsad põgenikku esialgu . Naised – Eia ja Sale – liginesid ning lükkasid enda ees Kaubot , kes allus vastumeelselt naiste kamandamistele . Ei lastud Joostil niiviisi midagi meenutada , mäletada – kogu aeg pidi elama tagaajajate režiimi järgi . Nii kuidas nemad tahtsid , pidi elama Joost ! Naised jäid keset heinamaad seisma , Kaubo tuli aga Joosti poole . Ja varsti ta märkaski vanameest – nende pilgud kohtusid , kuigi oksad olid nende vahel . Ometi kostis Kaubo üle õla , sest tema jutt oli määratud naistele : " Pole siin kedagi ! Mis te pabistate ! " " Kus ta siis on ? " vastasid naised kooris . " Ei tea ! Võib-olla kukkus kusagil kraavi ! " ütles Kaubo . Ning naised pistsid üksmeeles teise kanti jooksma . Kaubo aga pilgutas Joostile kavalalt silma , pistis suitsu suhu , võttis tule otsa . " Ma tulen siis nüüd sinu aita elama , " ütles Kaubo . Siis pidas pika pausi ja jätkas : " Muidugi . Kui sul midagi selle vastu pole ... " Kaubo pidas jälle pausi , enne kui jätkas : " Mulle lubas vend Volga osta , tema saab odavalt kätte . Siis hakkan Volgaga siin käima , võtan sinu ka peale ... " Seda Volga-juttu oli Kaubo rääkinud juba palju aastaid , see polnud Joostile uudiseks . " Nii et sa lubad oma aita elama tulla ... " lausus veel Kaubo . Loomulikult mõtles ta seda aita , mis praegu nagu Eiale kuulus ja mis asus Joosti maja ja isa maja vahel ning lagunes vähehaaval . Joostil polnud siin midagi kaasa rääkida . Teda üldse ei huvitanud taolised tehingud . Kaubo lahkus tagasi vaatamata ning kogu edasisel põgenemisel polnudki justkui enam erilist mõtet . Sest oht , vähemalt hetkeks , oli kadunud . Aga metsad meelitasid . Ning Joost astus edasi . Mets kohises . Ja puud noogutasid latvadega nagu inimesed oma peaga . Joost tõstis jalgu üle mahalangenud tüvede ja muudkui eemaldus lagendikest . Selle metsa suurimad puud , kuused ja männid , olid umbes temaealised . Neid oleks paras palgiks olnud võtta . See oli Joosti isatalu endine mets . Puud olid koos temaga seemnest sündinud ja nüüdseks nii suureks kasvanud , nagu nad parajasti olid . Puud ei jää kängu , kui vanemaks saavad . Eks see oli imelik kurb tõdemus . Praegu kuulusid puud , kogu mets – riigile , see polnud enam Joosti omand , tema pärandus . Ometi polnud mets võõras , oli oma . Sest puud ei suhtunud Joostisse tõrjuvalt . Joost oli puudega justkui ühest rassist , tal olid puudega ühised iseloomuomadused . Mets oli nagu rahvuse pant . Mets hoidis rahva alles , elus . Kaob mets , kaob ka rahvas . Jäävad lagendikud , tühjad väljad – ning ega siis enam ole elada kusagil rahvalgi . Mets on alati varjanud inimkonna paremaid poegi , ironiseerid Joost omaette . Pähetulnud mõttehakatisi oleks võinud Rajariga koos edasi arendada , üksi ei viitsinud . Mets oli igal juhul julgeolek . Mets ei tapa kunagi inimest üksindusega . Sest mets – see on kollektiiv . Sest puud on kaaslased . Puud sisendavad küünarnukitunnet , kaitsevad , mõistavad . Eestlane on vist põline metsaelanik , eestlasel on geenides säilinud tuhandete aastate metsaselamise kogemus . Joost istus samblaga kaetud kännule . Veel olid tal meeles need kohad , kust kunagi palke saetud , kust perele küttepuid võetud . Tal oli metsamaastik meeles , kuigi see oli väliselt muutunud – peale olid kasvanud uued tähised ... Kunagi kuulus mets mõisale , nüüd metsamajandile , kohalikele elanikele oli see õite lühikest aega kuulunud ... Ja kes oli üldse kohalik elanik ? Tema isa Jaan oli võõrsilt sisse rännanud ... ema ka ... Kohalik oli küll Joost ise . Aga ei tekitanud enam ükski teadmine ehedat rõõmu hinges . Igavus , ükskõiksus oli maad võtmas , igal pool . Võib-olla kaevuda jälle minevikku , selles on ilusaid hetki . Minevikus , siis tundus kõik veel võimalik , kõik oli alles ees ... Praegu polnud enam ilusaid lootusi millekski ... Nüüd jääb kauaks nii , nagu on ... Ela , kaua tahad , muutusi ei tule ... Isa-ema surnud , Eia majas perenaine . Eia sõi vennanaise Neti majast välja . Või ajas vend ise Neti minema . Mis vahet sel on . Ning ega Netil miniana kerge olnud Joosti isa majas elada . Joosti isa oli ikkagi puhas mulk , uhke inimene , kes rahakotist lugu pidas – kuigi vaimseid huve oli tal ka küllaga . Aga vaimne poolus , see ei olnud siiski iseenesliku väärtusega , selle kaal oli veel talus madal , see kuulus vaid ajastu elulaadi juurde , oli mood , hea tooni märk . Neti oli vaene , päris vaene tüdruk , kes elas teispool seda metsa , milles Joost praegu viibis . Neti oli veskirentniku tütar , veskineiu , eks veskil käies vend Netiga muidugi tutvuski . Vanasti oli veskeid igas jõekäärus , selle omandamise poole püüeldi , veski andis inimesele ju teatud vabadusi . Veskineiud olid alati ja igal pool veskilkäijate-voorusootajate silmarõõmuks , nendega püüti naljatleda , sehvti teha või niisama jutelda . Ja küll siis viimaks veskineiu ikka mehele ka sai , kui kogu aeg end toas või veski sees , kus isal abiks võis olla , ei varjanud . Sama juhtus ka Netiga . Joost oli siis veel päris laps , kui vend Juhan endale naise tuppa tõi – isa suureks meelehärmiks . Sest just oli naasnud Ameerikast tõeline veskiomanik , kes ajutise hooldaja kohe kinni maksis ning ära ajas ja valitsuseohjad oma kätte võttis . Nii Neti kui ka Neti isa – nad olid järsku mittekeegid . Palju rohkem oleks isa Jaani rahuldanud selline poja äi , kui seda oli too ameeriklane , kelle kohta räägiti , et ta ookeani taga miljonäriks saanud . Nii et isa ei sallinud seda jahust tüdrukut , mõnitas ta kallal tulevikus kuidas oskas . Kuigi põhjust selliseks suhtumiseks polnud tegelikult olemas . Lapsi polnud neil vennaga küll algul tükk aega . Aga siis sündis neli poissi järgemööda . Kogu see paha tuli sellest , et Neti pidi elama koos mehe vanematega . Nii et praktiliselt ta ei saanudki perenaine olla , oli nagu teenija , ning mitte harilik suvilise tüüpi teenija , kes hooaja lõppedes lahkuda sai ja aidas segamatult magada võis , vaid niisugune teenija , kes alatiseks kohale pidi jääma , kelle ülesanded-kohustused ei lõpe iialgi ( või lõpevad alles hauaga ) , kes oli kogu aeg kõigi silme all , kõigi käsutada , kritiseerida ja kes pealegi pidi mehega magama äia-ämma kõrval – nende magamisasemete vahel oli vaid õhuke laudsein . Ja polnud meeski niisugune mees , kes noort naist väga kaitsnud oleks . Joosti vend polnud halvaloomuline inimene , kuid eks tal puudunud oskused ja huvid Neti muresid mõista , peres elati ju tavalist taluelu , kogu külas ühtemoodi , pidi siis Neti noore naisena mingi erand olema , keda kätel kanti ja tööle ei sunnitud . Neti hakkas kohe välku ja vilet saama ! Ei hellitanud teda mees , ei mehe vanemad . Aga Neti pidi vait olema . Pidi vait olema ka siis , kui surma sai tema isa . Sest seda asja ei võetud siin peres üldse südamesse , nagu oleks see täiesti kõrvaline sündmus olnud . Aga oma isa oli ju Netile ainukene lähedane inimene , nüüd kadusid välisilmaga – kuhu veel põgeneda oleks saanud – igasugused sidemed ja Neti jäi hoopis üksi , tõmbus enesesse , hakkas muudkui varjama oma tõelist olemust , oma sisu , saladusi , aga neid viimaseid ei tohtinud tal ju olla siin peres . Üks saladus oli muidugi see , et ta oma meest varsti armastamast lakkas , see sündis imekähku , kannatusteta , oli see ju vabaks saamine , justkui iseendaks jäämine . Ja kõige toredam oli muidugi Neti arvates see : varjata niisugust asja polnud üldse raske , sest armastust niikuinii ei nõutud , töö kaalus kõik üles , töö ise varjas tundetuse intiimsuhetes ; ja Neti oli sedasi vaba , vaba ja jälle tulevikuga , ta oli vaba uueks armastuseks , uueks eluks . Sest ei võinud olla , et tema tegelik elu siinmail sama kurvalt ja üksluiselt lõpebki . Neti oli optimist , elurõõm aitas tal elada . Ta kaugenes mehest , ja kui mees seda ise peaaegu ei märganud , siis mehe vanemad ei võinud seda miniale andestada ja üha rohkem kiusasid teda taga . Ühte-teist nendest nöökimistest pani Joostki tähele , sest ta elas veel siis kodus noorema venna staatuses . Aga tema muidugi ei osanud vennanaise poolt olla , tema üldse ei eristanud süüdlasi ega süüdistajaid , sest eks koosnenudki igapäevane taluelu nääklemistest ja nutust rohkem kui rõõmust ja naerust . Küll aga soovis Joost ise , et sellisest elust kaugemale saaks , et pääseks laia maailma . Sest töö tahtis temagi , poisikese , siin talus ära tappa . Isa-ema pidevalt vananesid , palju nemad enam jaksasid . Neti koledal pealekäimisel võeti siis viimaks tallu sulane . Nii palju Neti endale võimu siiski sai , et sulase võis ta ise valida . Tagantjärele oskas Joost möödunust meenutada järgmist : Neti elas nende sulaspoistega kokku mõningal määral . Sulastega läbikäimine , see oli Neti seltsielu , tema teine elu . Sulased olid nende peres alati sirged tugevad mehed , ei olnud mingisugused kõverjalgsed masajad sellid . Olid sellised , kes pilli oskasid mängida ja muust lõbust mõistsid lugu pidada – nendega polnud igav , nende kohalviibimine lõi talus elevuse õhkkonna , midagi kogu aeg justkui toimus , polnud seisakut , vaid elu edenemine . Ning ega Joosti vennal muidugi kerge olnud , kui ta vahel leidis naise heinamaal või rehe all koos sulasega amelemas . Õnn veel , et ta sellistest leidudest isale-emale ei rääkinud . Kuid naist peksis küll : sedelgarihmaga , ohjaharuga , rehavarrega ; peksis , ise ägises juures ; sest kuidas elu sedasi läks , oli talle arusaamatu . Pekstav naine aga ei kisendanud , kannatas kõik ilusasti välja . Ja sulaseid muudkui vahetati . Kuni hakkasid tulema lapsed . Need olid siiski kõik venna omad . Kas polnud nii imelik sorida teiste inimeste saatuses , mõtles Joost . Pealegi , kõik paistis tema interpretatsioonis kuidagi labane , liiga lihtne olevat . Loomulikult oli tegelikkus palju keerulisem , palju-palju vastuolulisem . Aga võib-olla oli ka seda nõndanimetatud poeesiat selles tegelikkuses palju rohkem , sest kus on elu , seal peab ju ka ülevust olema , mitte et paljas alandlikkus ja alandamine on esikohal . Ja milleks üldse inimesed maamuna peal elavad , sellinegi mõte võis niimoodi pähe tulla . Kas tõesti elavad selleks , et niisugust labast janti läbi teha ? Milleks elasid Joosti eelkäijad , tema sugulased , vend , Neti – kas selleks , et Joost praegu , üheksakümneaastasena , mööda metsi peaks jooksma , põgenema – ei tea isegi kelle-mille eest ? Kas peab siis põgenemine olema elu lõppresultaat , hind , loomulik tasu ? Aga jah ! Ilmselt selleks kõik Joosti eelkäijad ilmas just elasidki . Milleks siis veel ! ? Ja kas oli nüüd eelkäijate sebimine niiviisi tühjaks , tühiseks tunnistatud või oli selles mingi peidetud eesmärk , mõni õilsam ülesanne varjul ? Nõndamoodi see vanaduski tuli , lõppeesmärki-lõppresultaati tühiseks tunnistades . Absurdi uppusid aastad . Just nimelt aastad lahjendasid igasugused kunagised missioonikäsitlused ära , lahjendasid nii ära , et enam polnud midagi öelda järeltulevatele sugupõlvedele , võis neile ainult aukuvajunud silmadega otsa vahtida ja soovida , et need vanurit mõistaksid , aga abistada mõistmises – see polnud vanurile enam jõukohane . Ja seda ei viitsinudki vanur teha . Sest mõisted , sõnad , ideaalid – kõik olid vananenud , kõik olid reedetud , käest ära lastud minna , võis ainult mööda rääkida ... kui suu täis võtta . Pidi alla andma ... Oma süüd tunnistama ... Aga kes üldse viitsis vanuriga jännata ? Vanur on üksi . Tema aeg on läbi . Aeg pole enam üks kõigi jaoks – nii nooruse kui vanaduse jaoks . Aegu on kaks . Aeg on nii erinev , et üks on elanud ühel ajal , teine teisel ajal. Vahepeale on vagu , veelahe aetud ... ja see aiva süveneb ... Midagi pole parata ! Joost jõudis metsateele . Kui ilusad rajad siin metsas olid . Radasid kattis okkavaip , kogu aeg , juba aastasadu , pudenes okkaid puuokstelt alla . Nendel radadel oli pehme kõndida , pehme jalgrattaga sõita . Neid mööda minnes võis jõuda kaugele . Praeguse raja , millele ta juhuslikult sattus , tundis Joost ära . See viis ... aga tegelikult on ju ükstaskõik , kuhu see viib , see viib kõikjale , seda mööda oli isegi Rajar alevist tema , Joosti juurde tulnud . Joost ei tahtnud alevisse , mis temal seal teha ! Tee ääres oli kõrgendik , küngas ; Joost ei teadnud , kas selles on inimeste kokkukantud muld või on see igivana looduslik vorm ; künka otsa viisid astmed , inimkäsi oli igal juhul kamarasse astmed raiunud , nendele lauatükid asetanud . Joost ronis künka otsa , sest ta teadis , seal on pink , millel saab jalgu puhata . Rohkemat polnud Joostile vajagi . Aga künka otsas oli surnuaed , ühe metsatalu elanike , nende suguvõsa surnuaed . Talu ise asus siit edasi umbes kilomeeter maad , praegu ei elanud seal enam kedagi , enam polnud sealt kedagi siia lisaks tulemas . Nii et kalmude eest ei hoolitsenud enam keski , need rohtusid , olid sammalt ja kanarbikku täis kasvanud . Maakividest tahutud hauasambad olid siiski alles ja terved , neilt võis mullas puhkajate nimesid lugeda . Kuid Joost ei lugenud . Ta polnud sellepärast siia üles üldse tulnud . Ta eksis siia juhuslikult , puhkab niisama palgist pingiotsal . Hea oli puhata küll ! Ärevad mõttedki kadusid peast . Väga harv on ju see juhus , et inimene on ärevate mõteteta , on päris rahulik ja enesekindel . Pigem käib inimene mööda ilma ringi kui mingi süüalune . Inimene hoopis kardab : kohus tuleb , vaja püsti tõusta . Aga siin polnud vaja karta . Polnud vaja karta tal , Joostil , polnud vaja karta mullaslamajail . Kuigi ka nende , mullaslamajate üle peeti kohut siin-seal vahetevahel . Sest inimene sureb , aga tema nimi jääb . Ja nimi on vahest veel kohutavamgi kui elus inimene või tema tegu . Nime üle peetaksegi kohut . Kui mittevajalik kõrvalepõige , muheles Joost . Vanake mõtles , kuidas ta tihti – aga viimane kord jäi eriti meelde – laskus kirikumäest alla , kõndis mööda küla ja mida ta siis mõtles-tundis , kui hele maanteelint tema jalge alt voolas selja taha . Ta möödus rahvamajast , raamatukogust , mitmesugustest elumajadest , lautadest , hurtsikutest , poest , ladudest , koolimajastki ; ja igalt poolt võis välja karata mõni inimene , noor või vana , mees või naine , ja hakata teda süüdistama , tema peale karjuma , teda needma . Sest igal pool elas mõni , kellel võis olla või oligi see õigus ... Aga keegi ainult ei kasutanud seda õigust . Miks ? ! Ei tea . Polnud veel õige aeg kätte jõudnud ... ? Ja Joost laskus kirikumäest alla metsa vahele kui peksasaanud koer , kellel saba jalge vahel . Metsas , eemal inimeste eluasemeist , oli palju kindlam ja kaitstum . Jah , nii juhtus viimane kord , kui ta kirikuukse lukku keeras ja võtme vöörmündrile ära viis ... Siis oli kõige tugevam see tunne . Tema viimane jumalateenistus ... Kohal oli kaheksa inimest , kõik väga vanad , aga temast siiski nooremad ... tema endised õpilased kõik . Mida ta neile oma kõlaval koolitatud häälel rääkis ? Millega ta neid lohutas ? Suvi oli väga vihmane parajasti , vesi hävitas külvid , suuri saake polnud loota , poed olid toiduainetest tühjad , mitte kaugel piiri taga käis sõda – riigi väed olid sinna appi kutsutud , paljudel olid pojad või pojapojad seal . Inimesed vajasid informatsiooni , mitte õnnistust ... Mida oli tal neile ütelda ... Joost pani inimesed lihtsalt laulma , üleval rõdul mängis Jarno isa orelit . Keegi ei teadnud , et rohkem Joost nende ette ei astu ... Hiljem , kui kirik välja läks , seisis Joost veel kaua üksi tühjas pühakojas . Ta jättis hüvasti armsa paigaga . Ta põlvitas altari ette ja püüdis kontakti saada altaripildil kujutatud jumalapojaga , kel oli inimese nägu . Aga jumala poeg ei vahtinud alla , kus Joost , vaid seisis paljajalu pehmel pilvel , mis teda üles taeva viis , ning sinnapoole vahtis ka jumalapoeg . Väikesed inglikesed aitasid kohevat pilve ülespoole upitada . Jumalapoeg lahkus . Ta oli võib-olla ammu lahkunud ... ja unustanud kõik maapealse . Miks ei rippunud altari kohal küll madonnat lapsega , madonna oleks Joostile otse silma sisse vaadanud ja madonna laps oleks oma pihud andestavalt tema pea peale asetanud ... Lootus oleks säilinud , usk oleks uut tuge saanud . Aga ju oli laps juba suureks kasvanud , pettunud , tema võitlused olid peetud ning sellepärast tõusiski ta – siinse kiriku maalil – üles taevasse oma isa juurde ja ei vahtinud enam alla , kuhu tal kedagi maha polnud jäämas . Istudes võõral kalmistul , mõtles Joost Eiastki oma mõtted lõpuni . Kas oli muidugi Eia seda väärt , et temast üldse mõtelda ? Aga siiski . Kes temast siin ilmas siis nii väga ikka mõtleb , kes teda meelde tuletab . Vana kapten Olmvirk , kes talle maja ja majapidamise pärandas , oleks mõelnud , aga tema oli juba surnud . Ega pärandusea muud , jah , saada küll olnudki , kui maja ja see , mis maja sees . Raha polnud , selle oli Olmvirk ära kulutanud . Nii et Eia eriti rikkaks ei saanud , ainult peavari oli nüüd olemas . Viimase raha mattis Olmvirk poolelijäänud sadamasilla sisse – see tõsiasi selgus hiljem . Selgus , et kapten oli selle ehituse salajane tellija . Ja et silda ehitati nimelt nii kaua , kui Olmvirgil raha jätkus . Siis alles läksid töömehed laiali . Mida Olmvirk seejuures tundis , on teadmata . Eia ei julgenud kaptenit sellise läbimõtlemata teo eest ei kiita ega laita . Külarahvas oli aga nördinud – nagu puutunuks see neisse . Eia , kui eespool mainitud fakti teada sai , vahepeal isegi arvas – võib-olla seiskas kapten meelega tööd , et takistada Meetola ja Eia kurameerimist ning mees mõjuval põhjusel eemale saata . Aga küllap see polnud nii – vastasel juhul oleks kaptenile veel raha järele jäänud ja Eia oleks veeringud omale saanud . Oli mis oli , Olmvirk jäi Eia elus ajutiseks episoodiks . Erilist tänutunnet kapteni vastu Eia hinges polnud . Seda enam , et ta oli Sale kasvatamisega ametis . Kuid Joosti mõtted ekslesid omi teid ... Jah , Joost oleks võinud hauasammastelt lugeda nende omanike nimesid , kuid ei lugenud . Ta teadis neid inimesi niigi . Olid needki inimesed ju kümnest käsust üle astunud . Ja häda polnud hiljem midagi . Viimane , kes sealsest talust , Haavapuult , siia toodi , oli vana kaheksakümne kahe aastane Joachim . Mõlemad tema naised said enne mulla alla . Joachimi naised olid õed . Esimese naise surres hakkas Joachimil seitsmekümne teine eluaasta minema . Matusel ta küll nuttis nii , et hõre habe lõua otsas tilkus , aga kutsus siiski järgmiseks päevaks kõik peielised tagasi – endale pulma , sest otsustas naida kadunud kaasakese õe , eidekese , kes pidas vanatüdrukupõlve ja elas niigi nende juures ( kui Joachimi abikaasa veel elus oli ) ja nüüd vanamehega kahekesi tallu jäi . Joachim kuulutas : " Sama toiduga teen matused ja pulmad ! Niikuinii jääb kraami üle ... Kas see pole tarkus ! Nii et ... ! " Ka Joost oli seal – matustel ja pulmas . Paljud küll kirtsutasid nina . Võib-olla see oligi inetu temp. Praegu leinasid ainult kuused ja männid neid tembutajaid . Ja Joost oli veel ellu jäetud , neid meenutama . Kuid Eia ... Eiat hakkas piinama koduigatsus . Polnud küll vahemaa sünnikohaga , kodukülaga kuigi suur , aga sinna kiskus , seal oleks tahtnud päriselt elada . Kapteni maja oli võõras , ehkki oma , juriidiliselt . Eia võttis Sale tihtipeale sülle – aga hiljem käis too juba ema käekõrval ise – ning kõndis kodukülla , istus seal tanumas tütrega varjulise puu all ning lihtsalt vaatas , hingas sisse tuttavaid armsaid lõhnu . Käis iga talu värava tagant läbi , mõnesse kohta kutsuti teda ka sisse ja ta sai juttu ajada endiste kaasmaalastega . Käis , tuulutas end , pärast vantsis jälle tagasi Olmvirgi tarre , unine tütar õlal tukkumas . Ja Eial oli hea meel , kui teda mõnesse tallu heinale , rukkivihke siduma või kartuleid võtma kutsuti – sest peale kõige muu oli talle ka raha tarvis . Nii sattus Eia vahel ka Joosti venna Juhani juurde tööle . See oli just aeg , mil venna pojad surid järjest ja kogu venna elu oli kurbmäng . Eia tegi päevad läbi Juhani majapidamises tööd , aga ööbima läks ikka Olmvirgile , kuhu oli viie kilomeetri pikkune tee . Eia töötas mõnuga , sest tööpaigaks olid koduküla sõbralikud , heatahtlikud põllud . Juhtus ka , et Eia pandi Juhani lehmi lüpsma : esiteks oli Juhan talus juba täisvereline peremees ja sellepärast võis lehmi Juhani omadeks nimetada , ehkki isa Jaan oli veel elus ; teiseks tunnistas Neti end ikka aeg-ajalt haigeks , mida ta ka tegelikult vist oli . Eiale meeldis väga lüpsta Juhani suurt karja , Juhani lehmad said talle kohe omaks , lähedaseks , sest olid soojad ning prisked loomad , hästi hoitud , kuid ära hellitamata ning andsid ka rammusat piima . Töötuhinas unustas Eia isegi ära , et ta on Juhani talus võõras , lihtsalt ajutiseks palgatud tööjõud . Kui ta Salele pärast lüpsi kodunt ( Olmvirgilt ) kaasavõetud plekk-kruusi võõrast lüpsikust sooja piima valas , siis oli vananeval naisel tunne , nagu viibiks ta oma kodus ning tema tütar on seaduslik peretütar . Hirmus tõde vaesusest ja sõltuvusest ei mahtunud kuidagi tema pähe ; muide , ega Juhan olnudki seda õhutamas , aga Neti pomises küll ja oli rahulolematu , nagu aimanuks ta midagi ette . Nagu mõistnuks ta – Juhan , kes kogu elu oli olnud korralik mees , kelle jaoks teisi naisi üldse ei eksisteerinud ( vastupidiselt Joostile ) , hakkab järsku Eiale armastusväärseid pilke heitma . Ometi oli Juhan seks ajaks aastates mees , kes oleks pidanud igavese puhkuse peale juba mõtlema . Selline oli õnnetu Neti arvamus , kui ta tagatoas voodis väsinult-tüdinult lamas . Tema enda parimad aastad kadusid ei-tea-kuhu , nüüd jäi ta ilma lastestki , eelviimane ja viimane surid juba siis , kui Juhan Eia vastu sümpaatiat enam ei varjanudki . Matused muserdasid Neti hinge , kusagilt imbus sinna tigedust ja ta ei tahtnud , ei osanud enam nuttagi , kui läbi õhukese laudseina kostis vahel köögist tuppa kahvlite klõbin taldrikuil : seal einetas Juhan Eiaga ning tüdruk Sale küsis heleda häälega : " Onu , anna veel leiba ! " ja " onu " vist andis , sest ta ei mühatanud midagi kurjalt vastu . Nii et seal söödi nüüd tema , Neti leiba . Sest tema tegi ikka leiba , ükskõik kui haige või tülpinud ta ka polnud . Tema käed ja hame olid ikka veel jahused nagu paarkümmend – ei ! enamgi – aastat tagasi , siis kui ta veel veskineiu oli . Ning vilja- ja lihaaida võtmed olid tema käsutada . Kuid midagi saatuslikku hõljus õhus , tulemas olid suured muutused . Võib-olla tasuti talle kergemeelse abielu-nooruse eest kätte . Milleks ? Milleks maksta tühiste seikade eest , mis toimusid tühises kõrvalises kohas , mida sooritas väikene tühine inimene . Just nii mõtles Neti enda kohta – et on väikene tühine inimene suure looduse , lõpmatusse ulatuva kõiksuse ees . Tema elu oli nii üksluine , nii paigaline , tema tunnetel-mõtetel polnud mingit mõjuvust , ei need ulatunud lähimagi kuusemetsa , lähimagi sooserva taha kedagi riivama , suunama . Juhani talu oli ootamatult tema koduks saanud , aga tõtt-öelda oli ta koduta ja juurteta ja ei kuulunud siia , kus määratud oli elama . Energia vastuhakuks lõppes juba ammu . Ta ei tahtnud mehe talu ega meest ennast enam silmaotsaski näha , kuid jäi endiselt voodile , kus varsti uinus , kuigi oli veel päevaaeg . Öösiti oli ta aga uneta ja pahur . Juhan hakkas Eiat Olmvirgile saatmas käima ning jäi ka ööseks sinna . Kõrvaltoas ähkis-puhkis vaene Jaan , Juhani ning Joosti isa , kelle elupäevad olid otsa saamas . Vahetevahel kutsus kähisev taat karjega Netit , palus juua tuua . Neti tõi ja vanamees jõi . Oligi kogu suhtlemine . Igavusest läks Netigi öösi Olmvirgile , seisis tara taga , uuris pimedaid aknaid ; Eial polnud koera , kes võõra minema oleks kihutanud . Neti ei teadnud isegi , mida ta tunneb : viha , pettumust või lihtsalt nördimust , või soovib ta koguni midagi halba nendele kahele ( ei , kolmele ) inimesele , kes mereäärses majas ennast hästi tundsid . Ei tea Joost muidugi kõiki üksikasju noist aegadest , pealegi pidi ta järsku ära sõitma linna , ja sinna kauaks jääma . Kuulnud ta muidugi on , et Neti olla Eia väravasse kinnitanud mingeid paberilehti luuletustega või lorilauludega , mis teda küla silmis kuulsaks tegid , ehkki need olid hoopis selleks mõeldud , et Juhanit ja Eiat alandada . Üks lorilaul oli umbes niimoodi kõlanud : " Juhan endal ... " Ei ! Joost ei tuletanud värsse meelde . Talle meeldis suur tõeline poeesia , tema lemmikpoeedid olid Goethe ja Schiller . Just siis , kui Joost oli armastuseks Heta vastu küps , haigestus Aleksandra nii raskesti , et mees pidi abikaasa linna haiglasse viima . Just oli Joost mõelnud , et alustab proove ühe Schuberti missaga , et Heta hakkab esitama selles sopranisoolot . Missa oli niisugune ettevõtmine , millest ta Hetata poleks iial julgenud unistada , kuigi noodid olid tal olemas ja neid lugedes oli ta ammu nautinud muusikateost . Nüüd jäi kõik pooleli . Muidugi , kus ta olekski seda missat ette kanda saanud ? Kas kirikus ? Tavalisele valimistepäeva kontserdile poleks see ju sobinud . Ja laulupidul poleks seda ka laulda saanud . Ning kas oleksidki kõik lauljad olnud nõus missat laulma , sellega vaeva nägema ? Linnas peatus Joost oma noorema poja juures . Ta jäi linna tükiks ajaks , sest iga päev oli vaja käia naist haiglas vaatamas , oli vaja talle arstirohtusid otsida . Pealegi pidi Aleksandrat varsti opereeritama . Kohustusi oli palju . Algul Joost mõtles veel igal sammul Hetast , kuid vähehaaval unustas ta tüdruku hääle ning näojooned . Mure teise inimese pärast oli liiga suur , sinna kõrvale ei mahtunud enam kedagi . Koduküla ja kool – kõik ununesid vähehaaval . Eia talitas kodus tema loomi , rohis tema peenraid , kastis lilli . Eia käes oli ta maja võti . Ning laulukoor – seda ei juhatanud enam keegi . Sest dirigent oli eemal , ära . Dirigendil oli muud tegemist , ta külastas haiget . Niisugune imelik sõna oli välja mõeldud ! Haiglas käidi ainult külastamas . Külastusajad olid kindlaks määratud . Joost elas režiimi järgi . Muidugi , ka poeg – too , kelle juures Joost elas – käis oma ema vaatamas . Aga neil oli parajasti väike laps , mõnekuine poiss , oldi kinni rohkem temaga . Joost neid korteris siiski ei seganud , vähemalt omateada , ruumi ära ei võtnud , sest neil oli neli tuba . Korter asus südalinnas . Joosti vanem poeg ehitas parajasti maja , kaugel agulis , seal käis Joost harva – õieti ainult üks kord . Siis veel polnud Joosti pojad omavahel riius . Lõpuks , sügisel , Joosti naine suri . Operatsioon ei aidanud , ehkki haige elas pärast lõikust veel mõnda aega . Ta oli küll juba peaaegu mõistuseta , vaid aeg-ajalt tuli poolteadvusele . Siis võis temaga vestelda . Ja naise pilk vaatas siis otse Joosti sisse . Ei tea , mis ta seal nägi . Naine ei söönud enam midagi , ta kõhnus , vananes , ja läks järsku täiesti halliks . Joostil hakkas isegi ebamugav , kui naine taoliselt ta otsa vaatas . Sest naine vaatas harjumatult andestavalt ta otsa , justkui head talle soovides ; kui ta enne oli kuri , siis enam mitte . Sõnades aga meenutas naine millegipärast neid aegu , mil nad abiellusid , meenutas esimest lehma , esimest hobust – mis neil olid , meenutas esimest seapõrsast , kelle nad kasvama võtsid , meenutas vana koolimaja , mis oli nende esimene ühine kodu . Joost muutus isegi härdaks , talle tuli peaaegu pisar silma . Nüüd , naist kuulates , mõistis ta , kui igav ja üksluine oli tegelikult nende elatud elu olnud , eriti naisel – sest Joost oli vähemalt sõjas ja laulupidudel käinud , temal oli kogu maailm õpilasi täis , aga millega võis Aleksandra kiidelda . Aga ometi olid nende elud sarnased . Eks nad olnud samasugused elu heitlapsed nagu kõik teisedki inimesed , eks nad piinelnud vaevades , muredes , tasakaalutuses , ja mitte keski , mitte miski polnud neid ju õieti elama õpetanud , polnud ükski raamat ega loosung neile suutnud püsivat kindlusetunnet anda , kõik saavutatu , läbielatu oli alati kellestki sõltuv , millal nad olid õieti olnud iseenda pärisperemehed , millal ise midagi otsustanud . Aleksandra suri , külm kitsas käsi Joosti peos . Millal ta oli viimati seda kätt nii kaua oma peos hoidnud ? Siis kui õpetas naisele klaverimängu , kui seletas ja näitas , milliseid sõrmeharjutusi peaks klaverikunstnik tegema . Siis talle meeldis Aleksandra käsi , see oli palju pianistlikum kui Joostil endal , Joosti käsi oli arme täis , tömp ja sooneline , aga Aleksandral – voolujooneline ja sile , nagu vahast voolitud . Kuid polnud Aleksandral huvi helide vastu , ta läks jälle õue sigadele nõgeseid kiskuma , muud tähtsamat tööd tegema ... Aga nüüd Joost nuttis – sest ta tundis järsku , naine vabanes , sai õnnelikuks , hing lahkus kehast . Nad olid võib-olla teineteisele koormaks olnud , nüüd oli kõik möödas , Aleksandra juba seal , kus valitseb igavene rahu . Siis sõitis Joost koju , istudes veoauto kastis naise puusärgi kõrval . Pojad läksid enne kohale , et matusetalitust ette valmistada . Oli ilus soe sügisene ilm . Viljaväljad kollendasid . Aga Joost ei tahtnud lõpmatutes üksikasjades seda päeva meelde tuletada . Nädal hiljem läks ta Kuresalule , et laulukoori liikmeid jälle kokku kutsuda . Kaugematele saatis ta sõna , aga Kuresalule läks ise . Jalad nagu omatahtsi viisid ta sinna . Muidugi arutas ta tee peal , kas teeb õigesti , et läheb . Ja mille pärast ta läheb – kas Heta pärast või selleks , et lauluproove jätkata – kuna kõige peamine on ikka muusika . Leinaaega ta endale ei jätnudki – tahtis kohe tegutsema hakata . Muide , vahepeal oli kodus juhtunud mõndagi . Aga Joosti emotsioonides polnud enam värskust , et uudistele vajalikku tähelepanu osutada , pealegi puudutas juhtunu kõrvalmaja : Juhan ja Neti olid oma abielu lahutanud , Eia oli nüüd Juhani uus naine . Muidugi võttis Joost seda kõike teadmiseks . Aleksandra matusele olid siiski mõlemad naised tulnud , nii Neti kui Eia , kuigi nad hoidsid teineteisest eemale . Joostile oli see ükstaspuha . Netil polnud peale lahutust kusagile minna , ta jäi talusse edasi , talle anti elumajas otsapealne tuba , Juhan ise raius sinnapoole seina uue ukse , et Netil oleks omaette sisse- , väljapääs . Samuti palkas Juhan pottsepa , kes tuppa pliidi ladus , et soe oleks ja toitu võiks valmistada . Samuti jäeti Netile tükike peenramaad ja lauta üks lehm ja paar lammast . Aidavõtmed oli Neti sunnitud ära andma . Leiba ta enam ei teinud perele . Kuidas see muutus nii kiiresti sündis , oli Joostile esialgu arusaamatu , aga ta ei vaevanud pead . Elagu vend kuidas tahab ! Kas tal oli kahju Netist – isegi sellele küsimusele ei osanud ta vastata . Aga külarahval oli jutuainet mitmeks ajaks . Küll oli Juhan ikka äkiline ja otsustamisvõimeline mees ! Kuigi näis , et ta on otsustamisvõimetu ja tossike ! Või tegi Eia temast teise inimese . Lahutus olnud raske , skandaalne ; aga Joost viibis linnas , tema jäi otsesest osavõtust ilma . Joost jõudis Kuresalule . Kuresalu peres oli palju lapsi , aga kodus elasid veel vaid kaks tüdrukut : Liida ja Heta . Heta oli pesamuna . Teised pudenesid mööda maailma juba laiali . Isa oli vana mees , kes käis kepiga ja muud tööd enam ei jaksanud teha , kui vaid metsast luuaraage tuua . Ja kuna ta oli kokkuhoidlik ning ihne , siis luuaraagu ei võtnud ta oma metsast , vaid naabritelt . Sellest paisus pahandusi , kuid taati oli võimatu ümber kasvatada . Tema samblakarva hall täishabe kiskus teda juba maa poole . Talu oli laokil , hooned lagunesid . Rehielamu vajus aina madalamaks , sest alumised palgid mädanesid . Perenaine istus parajasti rehielamu akna all muldrikul ja Joost pidi teda esiteks teretama , teiseks – tema kõrval istet võtma . Eidel oli suur mure , see paistis kohe välja . Ei soovinud ta enam tööd teha , näppe liigutada . Aga eks nii oli selle inimesega alati olnud . Ta kuulus tollesse tüüpkonda , kes alati leiab endale muresid ja kannatusi . Teised inimesed ei leia , aga tema leiab . Sest kui on mure , kannatus – siis pole vaja tööd teha . See on vabanduseks , kui kartulid jäävad muldamata , õu riisumata , peenrad rohimata , hilinetakse viljalõikusega või heinateoga . Kui ei olnud muud muret – eide puhul oli see nii – , siis kirus ta vähemalt oma vanameest või lapsi . Vanameest oli hea kiruda , vanamees oli laisk . Aga lapsi siunas eit küll ilmaasjata . Lapsed olid virgad , eriti Liida – seda teadis Joost täpselt . Sest Liida oli see , kes kündis ja külvas kui vaja , kes lüpsis lehmad ja käis lehmaga ka pulli juures kui vaja , kes korjas marjad ja keetis moosid , kes käis viljaga veskil ja võis mihklipäevaks oinagi veristada kui tarvis . Liida sai iga tööga hakkama , laulis kah veel laulukooriski ; ainult – ta polnud kena ning noormehed ei vaadanud teda . Ja ei võinud ka Heta viletsam töötegija olla . Isa ehk võis kiruda , aga kas tedagi tasus . Isa oli väljakujunenud terviklik isiksus , kes oma mälestustes elas veel ikka Vene-Türgi sõjas , millest osa võttis . Aga too sõda toimus teatavasti möödunud sajandi seitsmekümnendatel aastatel . Heta isa vabanes kroonust juba vana mehena ning alles siis alustas perekonnaeluga . Naine oli talle nagu mingi ohvitseritaoline olevus : mida vähem talle silma alla sattusid , seda parem . Niisugune oli filosoofia . Vanamees jäi sõduriks ka eraelus . Nüüd on üks sõdur Hetal pea segi ajanud – ütles eit , Heta ema . Joost võpatas . Mida need sõnad tähendasid ? ! See on üks mitte meie rahvusest sõdur , kes siin rannas piiri valvab , seletas eit ... Mis sõdur , mis piir – kaikusid sõnad kui teravad trummilöögid Joosti ajus . Mis maailmast on jutt ? Ema ei pidavat tütre austajaga sõnagi saama vahetada , sest ei mõista keelt . Ja tütargi ei mõistvat enam ema sõnu , ema hoiatavaid sõnu , kuigi mõlemad on eestlased ja peaksid teineteisest aru saama . Üks sõdur olla tütre pea segamini ajanud . See sõdur on praegugi siin , virises eit . Joost tõusis püsti , läks rehielamu nurgani . Seal , hoone taga , asus kaev . Joost oli eide jutu sekka juba mitu minutit kuulnud kaevuvinna naginat , keegi pidi seal tegutsema . Joost seisatas , vahtis ja vaatas . Hoone taga laiusid avarad põllud , esiplaanil oli kaev . Ka Liida ilmus äkki koorijuhi kõrvale , tuli vist laudast . Nii nad vaatasid mõlemad ühes suunas ja nägid üht ja sama pilti . Ämber oli vist kaevu läinud , Heta ja võõras noormees , rohelistes riietes sõdur , püüdsid seda kaevurakete kohale kummardudes kooguga kätte saada ja välja tõmmata . Mõlemad naersid seejuures , noortel oli lõbus . Heta oli õnneliku näoga , patras mingit segakeelt rääkida . Lõpuks tõmmati ämber ikka üles , siis tassiti see rõõmsalt kahe vahel sauna . Kas Kuresalul on täna saunapäev ? Ei tea , võõra talu elukorraldus ei puutunud Joostisse . " Kas sa laupäeva õhtul tuled proovi ? " küsis Joost Liidalt tasakesi ja kuidagi masinlikult , ilma et oleks naise poole ise vaadanudki . Liida lubas tulla . " Me kõik ootasime , millal te linnast tagasi tulete , " ütles Liida . Joost lasi sõnad kõrvust mööda . Kust see sõdur järsku lagedale ilmus ? Kus sai Heta temaga tuttavaks ? Nagu lugedes Joosti mõtteid , lausus Liida : " Lehmad läksid merde , vana mälestuse järgi , nagu ikka suvel , roogu sööma ... Aga praegu on see ... Sõdur aitas Hetal lehmad koju ajada ... " " Lehmad ! " imestas Joost . " Mis lehmad ? ! " Heta nägi Joosti rehetoa nurgal seismas , kuid ei teinud temast väljagi , ei teretanud . Kas ta häbenes ? Võõras keel , võõrad kombed – kas need tõmbasid Hetat ligi ? Sõdurpoiss oli kena küll ja ta tundis end väga koduselt siin . Kuhupoole elu tüürib ! mõtles Joost . " Heta ! Tere ! Tule lauluproovi ! " hõikas Joost eneselegi ootamatult . " Ei ma enam tule ! " hõikas Heta vastu . Miks ta ei tule ? ! " Laulda on ju ikka vaja ! Igas olukorras ! " Nüüd , siin metsas , tõstis Joost käed , et dirigeerima hakata . Nii laulis mets ümberringi . Puud olid tema koor , vanad krobelised männid , vaigused kuusehiiglased – tema lauljad . Lauluhääl ulatus kõrgele , kandus kaugele . Kuid milleks niisugune viis ? – selgines Joosti teadvus . Rootsi hümn ! Muidugi , see kuulus enne algkooli kuuenda klassi lauluvarasse nagu paljude teistegi naaberriikide hümnid . Parem Lätte " Kuldrannake " . Kaugemale Joost ei jõudnud ... Siit mäe pealt kalmistult oli vaja ära minna , siin ei võinud ju ilmalikke laule laulda . Ta laskus mäekünkalt alla ja suundus vastumeelselt tihedasse tundmatusse metsa . Mõtted olid viinud ta Heta juurde ja nüüd oli ta süda kurb ja rahutu . Jah , Joost elas piiri ääres . Sellele oleks võinud tihemini mõelda . Ja et valvurid räägivad teist keelt kui Joost , kui Heta , kui kohalikud elanikud ... Aga eks ole inimesel nii palju väikseid piirisid ees , et ta suure piirini ei jõuagi . Inimest on maast madalast juba nõndaviisi kasvatatud , et ta suure piiri poole ei lähegi , selle poole ei vaatagi , või kui läheb-vaatab – siis ainult mõtteis . Kuid too valvur sealt piiri äärest lõi Joostil seekord tõesti Heta üle . Muidugi , Joost hindas end liiga kõrgelt , ülelöömine pole see õige sõna . Hetal polnud mingeid kohustusi Joosti ees , ta polnud lubadusi ega tõotusi andnud . Heta oli vaba inimene . Joost jättis talle oma tundmusist rääkimata . Sellepärast tunnistas ta algul end argpüksiks . Aga ainult algul . Hiljem leidis endale õigustusi . Siiski , kuidagi lõpetamata jäi see vahekord , see seik . See väärinuks enamat . Heta oli vaba , kuid temagi jõudis teatud piirini . Ja Joostil oli äärmiselt kahju , et kogenematu tüdrukuga niimoodi juhtus . Kas oleks pidanud vahele astuma , vähemalt kui pedagoog , kui elutark täiskasvanu ? Aga kui oma vanemategi manitsused ei aidanud . Muide , Heta Türgi sõjast osavõtnud isa on nüüdseks ammu surnud , venitas oma elukese peaaegu saja aastani välja , aga Heta rohkem kui üheksakümnene ema pesitseb veel ikka Kuresalul edasi , eit on täiesti pime , kuid pidi mõistuse juures olema – mitte nagu Joost . Ainult surma pidi ootama , see aga – teadagi – ei tule niisama lihtsalt . Kõik sõbrannad on Heta emal mullas , sellepärast ei taha eitki enam maa peal olla . Paik , kuhu jalad Joosti viimaks tõid , oli soine ja märg . Siin kasvasid jämedad haavad ning ka mõned kased ja kuused . Ala oli metsakuivenduse eesmärgil kraavitatud . Sügavad kraavid raskendasid Joosti liikumist . Tahes-tahtmata oli tal jälle tarvis peatuda . Siin tuli tal isegi hirm nahavahele . Sest kuulduse järgi elasid just siin kandis karud . Sõdurilt , kellega Heta kaevu juures rõõmsalt askeldas , sai Heta lapse , poisslapse . Sõdur ise demobiliseeriti . Sama lühike see Heta romaan oligi . Siia pole midagi muud juurde lisada . Heta unustas uhkuse , otsis armsamat taga , aga kust teda enam püüda , oma koju sõdur ei naasnud , oli hoopis lasknud ennast värvata kuhugi päratu kodumaa löökehitusele . Kas pidi Joost nüüd minema Hetale kaasa tundma ? Heta võttis lapse , sõitis väikesesse maakonnalinna , hakkas tööl käima , elas ühiselamus , kasvatas poisi üles . Hiljem leidis Heta endale uue mehe , naisemehe , kes Heta pärast lahutas , abiellus temaga , ja Hetal sündis veelgi lapsi . Heta oli kaugel , aga ta oli olemas – Joost kuulis naisest ikka vahetevahel . Poisile andis Heta hea hariduse , too õppis kas arstiks või advokaadiks , kummaks – täpselt Joost ei teagi . Lesknaised ja vallasemad kasvatavad ikka oma poegadest kas arstid või advokaadid – see on vana traditsioon , sest mõlemad elukutsed kindlustasid lapsele nii kaaskodanike austuse kui rahakopika . Ja eks olnud sellises elukutsevalikus ka nagu etteheide või ninapealeviskamine laste isadele ning muilegi parastajaile – et vaadake , mis minu pojast saanud , teie aga ... Ja nii edasi . Heta poeg pidi ülikoolis õppejõuna töötama . Oma viimasest pojast pole Joostil midagi uhket rääkida . Heta pojast võib saada tulevikus tõeline suurmees , Joosti poeg on aga siinsamas , kogu aeg Joosti silme all , tema ei tõuse enam pjedestaali kõrgeile astmeile , jääb jalamile – ehkki vabatahtlikult . Viimane poeg ! Nagu oma paljude teistegi laste sündi , polnud Joost ka seda ette planeerinud . Liida sünnitas Joostile poja . Algul sünnitas Heta , kuus kuud hiljem võttis seesama ämmaemand , Ruustee Meeta vastu Joosti lapse . Ja Ruustee Meeta seletas , et Heta poeg tuli maailma hirmsa kisaga , justkui ei meeldiks talle siin kõik , justkui oleks siin kõik võõrad talle , aga Joosti poeg tuli vaikselt , ilma kisata , ja uinus kohe rahulikult ema kõrval , justkui tundnuks ta , et on kodus ja kõik ümberringi omad ja tal pole vaja koha eest ühiskonnas võidelda , et tal pole vaja kisada ning tapelda . Võib-olla kisas Heta poeg sellepärast nii palju , et teda oldi juba enne sündi solvatud ; Liida aga ootas oma last ja tema jaoks oli koht täiesti olemas ... Liida poeg jäi koju ema juurde elama , aga Heta poeg , kui kasvas , kadus kohe kodunt ning temast sai , oli saamas avaliku elu tegelane , maailmaparandaja : Joost luges mõnda tema artiklit lehest siis , kui poiss veel ülikoolis õppis ; Heta poja vaated olid väga kummalised , kuidagi vanamoelised , Joostile endistest aegadest juba tuttavad ! Joostil hakkas kõhe : kas ajalugu tõesti hakkab korduma – kui sellised prohvetid ja rahvajuhid tulevad ; tema arvates võisid inimesel olla vaid kohustused , võlad . Inimene pidi , Heta poja arvates , töötama , ägama eluaeg , et võlad kinni maksta , et usaldus ühiskonna silmis ära teenida ... ta kutsus üles ohverdama oma elu inimkonna parema tuleviku nimel . See oli Joostile kui paljunäinud inimesele kuuldud tõde . Heta poja arvates pidi elu minema kogu aeg paremaks ja need , kes sellesse ei usu , olema tagurlased , kelle vastu poleks paha seadusi rakendada – ja kui neid rangeid seadusi veel pole , vaja need luua ... Sellest järeldas Joost , et poiss õpib vist advokaadiks . Liida ja Joost lähenesid teineteisele kohe , kui Heta nad ja koori reetnud oli . Sest polnud siis võib-olla kahte enam üksildasemat inimest kui nemad . Nende suhtlemisaeg oli lühikene ja keegi ei saanud sellest teada . Mingi rumal kirg haaras nad oma võimusesse . Pärast nad kahetsesid . Pärast nad eemaldusid teineteisest ja jäid jälle võõrasteks . Kuid ka Liida lahkus koorist . Liida poeg õppis koolis Joosti käe all . Poiss oli andekas , aga polnud edasipüüdlik . Kodus ka ei tõugatud teda tagant . Ta õppis ainult mõned aastad , lõpetas ainult neli klassi . Liida võttis ta suurde lauta , kus lehmi lüpsis , kaasa . Poiss abistas ema töös . Hiljem ta teenis sõjaväes , võttis naise . Naistki ei otsinud ta kaugelt , nais oma nõbu . Töökam ta siiski oli kui vanaisa , Türgi sõja soldat . Poiss ehitas Kuresalule uue maja . Jah , ega Joost Hetat rohkem enam näinud ole , see oligi see viimane kord , kui tüdruk kaevu juures lõkerdas . Hiljem , veel kaua aega järjest , kui ta kuulis kusagil Heta nime või räägiti Kuresalu talust , võpatas mees ja valu läbis tema südant . Kuni jäi sellestki olemata olnud seiklusest vaid vesine mälestus . Need on faktid Joosti elamata elust . Saatuse tahtel sattus Joosti teele veel tulevikus teisigi naisi , ning tal sündis kauguses veel üks laps , tüdruk , kuid mitte kõike olnut ei tahtnud vanamees meenutada . Ei olnud veel väga pime , aga juba paistis täht kuuselatvade tagant . Päike alles loojus . Joost istus kraavikaldal , jalad vee poole . Järsku tuli talle pähe mõte ning mitte esimest korda , jälle tuli – et kogu see maailm tema ümber , see on Rajari loodud , ta elab Rajari planeeritud , väljamõeldud , loodud keskkonnas , Rajar ongi jumal , ja kes tahab võidelda jumala vastu – aga neid tahtjaid on alati olnud – , peab ... peab , see tähendab oleks pidanud võitlema Rajariga ! Ning taas tõstis Joost käed , et lasta oma kooril laulda , seekord M. Lüdigit . Dirigeerimine pakkus talle rahuldust ja tekitas vaimustust . Oli niimoodi , justkui viibiks ta kontserdil ja mitte tema üksi , vaid iga puu : ja kõik kuulasid , kuidas helisesid sõnad , laused ning tõusis vähehaaval laotusesse laul ... Üha energilisemaks muutusid Joosti käeliigutused , üha kaunimaks läks muusika , üha süvenev oli inimese ekstaas ! Joosti tõi metsast ära Kaubo . Vanamees pandi sinnasamasse tuppa , milles kunagi elas lahutatud Neti , luku taha . Ta oli nõrk ning ta asetati voodile , kaeti paksu tekiga , ja sinna teki alla ta jäigi lamama . Endine väljapääs , uks , mille vend Juhan omal ajal raius , oli uuesti kinni ehitatud , ja seega polnud Joostil enam põgenemisvõimalusi . Sale kirjutas linna Joosti poegadele kirjad ning jäi vastuseid ja poegi endid ootama . Samuti kirjutas Sale kirja Andželale , Lili tütrele , ning jäi ka teda või tema vastust ootama . Kuigi poegi ei tulnud , samuti ei andnud end näole Andžela . Andžela polnud enam ammu Joosti vaatamas käinud . Viimati käis seitse aastat tagasi . Joost palus talt abi kartulite müümisel . Sügisel oli saak suur , Joostil raha tarvis . Andžela sõitis siis oma uue mehega , kes oli veoautojuht , viimase masinal kohale – viiski kogu saagi minema . Kuid seejärel pole end enam näole andnud , ka raha ei saatnud . Pojad ka ei tulnud . Eia ja Sale arvasid – nad kardavad ühel ajal siia sattuda , kuna nad ei kannata teineteist silmaotsaski . Kaubo , kes end nüüd igal laupäeval-pühapäeval kohale vedas , teadis , et vennad on naiste pärast omakeskis riius . Vanem vend pidavat süüdistama nooremat , et too tema naist piidleb . Oli teadmata , kas jutt on aluseta või tõsi . Noorem poeg sõitis siiski ükskord autoga kohale . Ta ei sõitnud üksi , kaasas olid tal poeg ja minia . Viimased suundusid kohe metsa seenele . Joosti noorem poeg istus isa voodi äärele , kuid paistis , et Joost ei tundnud teda enam ära . Poeg istus kogu aeg , niikaua kui noored seeni korjasid , isa toas , ei tulnud sealt välja . Sale ja Eia valmistasid samal ajal süüa , keetsid kohvi , katsid suures elutoas laua . Kaubo tassis kööki kuivi puid . Sale ja Eia panid lauale kõige ilusama lina , otsisid panipaigast lagedale kõige ilusamad lauanõud . Kuid linlased ei istunud pärast lauda , nagu oodati . Vastupidi , nad sõitsid ära . Joosti poeg pakkus Eiale enne ärasõitu väheke raha , Eia võttis kohmetusest selle vastu . Raha oli määratud vanamehe eest hoolitsemiseks . Sale oli hirmus vihane , aga Eia ja Kaubo kaitsesid Joosti nooremat poega . Oli temalgi muresid küllaga . Nimelt proovisid Joosti poeg ja tema naine vanas eas veel üht last saada , ainuke ja vanem laps oli seeaeg juba ligi kahekümne viie aastane . Uus soovitud laps sündiski , kuid sündis nõdrameelne , vigane . See ootas nüüd kodus neid , linnaminejaid , koos oma emaga . Osake kavatsetud pidulikust söömaajast viidi Joostilegi , kuid Joost ei puutunud toitu . Nii oli see juba nädalaid . Ainult tilgakese vett jõi ta vahetevahel toolile jäetud klaasist . Joost ei oodanud endale kedagi külla . Peaasi oli talle soe tuba ja teadmine , et ta asub isatalus ning et majasse jätkub hääli : palju , ja erinevaid . Peale Eia , Kaubo ja Sale liikusid siin veel ringi Sale lapsed , poiss ja tüdruk ; tüdruk valmistus pealegi mehele minema , tema peigmees viibis tihtipeale siin ning ka peenikest peret oodati pingsalt – tüdruk oli käima peal ja pulmad tulemas ... Lühikestel teadvuseloleku hetkedel mõtles Joost meeleheitlikult , mida ta saaks selle maja rahva heaks teha , mida ta saaks kinkida kas või tüdrukulegi , kes valmistus mehele minema ja emaks saama , kuid midagi huvitavat ja hinnalist ei tulnud talle meelde . Ta teadis , et kõrvalhoones , tema enda majas , on tal ühe raamatu vahel kakssada rubla , kuid ta ei suutnud meelde tuletada , mis on raamatu pealkiri ja kus see raamat täpselt asub ; selle raamatu koos rahaga oleks võinud kinkida tüdrukule , kelle häält ta ikka läbi õhukese vaheseina kuulis . Joosti enda hääl oli päris ära kadunud , ta liigutas suud , kuid arusaadavaid sõnu sealt enam ei tulnud ning nii ta eelistaski pigem hoopis vaikida . Joostil oli kahju oma pojast , kes istus siin tema kõrval ja vaikis ja kes mõtles hoopis millestki muust , mitte aga temast , oma lihasest isast . Joostil oli hea meelgi , et poeg sai niiviisi segamatult mõne tunni istuda , kus mujal tal ikka sellist võimalust on , pole tööl , pole kodus . Joost mõistis , et poja elu ei läheks selle tõttu kergemaks , kui ta isa tervis kord paraneks või kui ta isa kord surebki : muud mured jäävad ikka . Nii et – ei muuda elu midagi , ei muuda surm midagi . Järelikult – ei jää mälestust temast . Ei jää elusat haava , mis kord suurte raskustega kinni kasvab . Elu läheb kohe edasi , vähematki tõrget ei ole , ei teki . Pausikoht puudub . Joostist ei sõltunud enam ühegi inimese saatus . Sellepärast , kui ta läbi ripsmete vahtis poega , mõistis ta ühtlasi : nüüd on ta küps ära minema ... oma päriskoju ... sinna peab minema soovideta , kiusatusteta , vihkamiseta – ja just niisugune ta praegu oli . Kui poeg lahkus , siis võttis ta isa käe korraks oma kätte ; Joost tundis , kuidas mees võpatas – vist harjumatult külm oli isa käsi ; kuid oli kuidas oli , sümboolne teatepulk sai edasi antud ... las poeg nüüd võitleb edasi , otsib rahu ja õigustust . Kolksatas kinni uks poja järel , kõik jäi vaikseks , hiljem kostis õuest lahkuva auto mürinat . Siis hakati suures toas einet võtma , toodi Joostilegi pruukosti , mis jäi paraku puutumata . Joost kuulas toidunõude klõbinat , matsuvaid suid , ühesõnaga elu hääli , ja see jäi viimaseks muusikaks tema teadvuses . Joost püsis pärast oma poja Olavi külaskäiku elavana veel ligi kaks kuud . See oli kole raske aeg Eiale . Sest Eia viibis kogu aeg kodus . Sale sai vähemalt tööl käia . Joost rapsis , oigas ja kisendas oma toas , loopis puruks kõik taldrikud ja tassid , mis talle toodi , voodi ette toolile pandi . Süüa-juua sai talle veidi anda vaid siis , kui Kaubo tuli ja vanameest jõuga kinni hoidis , niimoodi õnnestus teda vähekene toita , kuid ega seegi aidanud – vanamehe magu ei võtnud enam midagi vastu . Peamised agooniahood tulid vanamehel peale siis , kui oli öö ja teised majalised tahtsid magada ; päeval haige rahunes veidi ja magaski – aga siis polnud jälle teistel aega magada . Kardeti , et vanamees tõuseb üles , lõhub akna ja veristab end klaasikildudega ; akna ette pandi paks vatitekk . Aga haige oli nõrk , ei jaksanud enam tõusta . Kõige hullem – vanake , olles ise hirmsas meeltesegaduses , sõimas ja sajatas ja needis kogu aeg ilma ja inimesi ; ja kui Eia vahel kikivarvul tollele koletisele lähenes , siis kuulis ta oma nime äraneetavate hulgas . Oli teisigi isikuid , keda Joost needis : Andželat , Lilisid , Jarnot , Kaubot , Salet , Sale lapsi , ning ka võõraid , keda Eia ei tundnud : nagu Rajar , Juliette ja teised ... Värisedes lahkus siis Eia toast , istus köögis taburetile ja nuttis vaikselt , puudutatud ebaõiglusest ja tundes kaasa vanamehe piinadele , mis tal rahulikult surra ei lase . Aga aidata ta ei osanud . Vahepeal avaldas ajaleht Rajari nekroloogi , kuigi Eia ei taibanud sellest midagi arvata , sest tema oli ajalookauge inimene , ei pööranud tähelepanu sündmustele ega sündmuste kordasaatjaile , tema silmad libisesid nagu muuseas üle ridade " ... pärast pikaajalist rasket haigust ... " ja " grupp seltsimehi " . Eia jaoks oli ajalugu üks ja seesama ; rahvas , riik , keel ja maailm – kõik oli üks , sest tema polnud kaugel käinud ja ei teadnud midagi suurtest vihavaenudest , suurtest kättemaksudest ja kättemaksusoovidest ja rahvaste rändamistest , tema elu oli tema ise , tema lehm , tema lambad , tema peenramaa ja õueteed , tema lapsed ja lapselapsed . Ka haige Joost oli tema elu ning ta teadis : teistegi inimeste elud on samalaadsed , palju on kannatusi , vähe on rõõmu , aga elama peab , kui elutahe ja -jõud on sinust tugevamad ja on kord su sünnitanud . Vahepeal tuli veel lumi maa , kuigi aeg oli varajane päris talveks . Ja siis , esimese lume aegu , surigi Joost . Sale võttis end nädalaks töölt lahti ja hakkas matusteks valmistuma . Loomulikult saatis ta telegrammi Olavile , Andželale , veel mõnele teadaolevale kaugele sugulasele , aga Joosti vanemale pojale ei teatanud midagi . Salel ja Eial oli samal ajal veel lisamure : Sale tütar lamas sünnitushaiglas , arstid olid ta sinna varakult sisse võtnud , sest võis oodata rasket sünnitust . Matusepäeva hommikul sõitis autoga kohale Olav . Sedapuhku olid tal kõik perekonnaliikmed kaasas : abikaasa , poeg , pojanaine , pojatütar ning ka teine poeg , kes nõdrameelne . Peamist tähelepanu osutasidki kõik sellele olevusele . Eia ja Sale nägid teda esmakordselt . Joosti enam kodus polnud . Joost ootas matuselisi juba kirikus , puusärgis . Olavi naine hoidis nõdrameelset tugevasti käest . Ometi tõmbas poiss enda järsku lahti ja pistis metsa poole jooksu . Kui poleks olnud Kaubot läheduses , siis oleks ei tea mis veel juhtunud . Aga Kaubo sööstis poisile järele ja püüdis põgeniku kähku kinni . Olav vabandas õue kogunenud inimeste ees . Vahejuhtum lõppes nii , et nõdrameelne pandi Joosti endisesse tuppa luku taha . Olavi naine istus temaga seal kaua aega , enne kui välja tuli ja kirikusse võidi sõita . Ta olevat poisile rahusteid andnud . Kirikusse läksid Sale ja Kaubo jalgsi . Olav sõitis oma perega autos . Eia jäi koju . Matuselised juba ootasid , kes kiriku sees , kes kiriku ees . Tee peal sõitis Olavi pere mööda ühest kolmeliikmelisest inimgrupist , kes samuti rühkis – ilmselt kiriku poole . Mees ja naine vedasid paksus lumes kelku , millel istus eelkooliealine poiss . Autot silmates astusid nad tee kõrvale paksu lumme . " Kas see polnud mitte Jarno ? " küsis Olavi poeg , kes istus roolis . Olavi poeg tundis Jarnot ajast , mil mõlemad olid veel lapsed . Sest Olavi poeg veetis vahel suve Joosti juures ja Jarnogi käis mõnikord seal – et Andžela lapsi pildistada ; Andžela tellis , kellelgi teisel ümbruskonnas fotoaparaati polnud . Joosti vanemal pojal küll oli , kuid too ei tunnistanud ei Lilit , ei Andželat ega Andžela lapsi . Siis , pärast pildistamist , oli Jarno ka Olevi pojaga mänginud ; nad ehitasid koos ojale tammi ette , et vesi tõuseks ja ojas supelda saaks . " Ma viin teid kohale , siis sõidan nendele järele , " ütles poeg isale . Isa oli nõus . Nii ta tegigi . Hiljem selgus , et Jarno oli Joosti matusel tema ainukene õpilane , kui mitte arvestada Salet , Olavit ennast ning kellameest , kes agarasti jumalateenistuse sisse juhatas . Suurem hulk inimesi olid Lili sugulased , kes sõitsid kohale ligidalt ja kaugelt . Praost Sutti ainult polnud . Tema oli just sügisel oma ameti vanuse ja viletsa tervise tõttu maha pannud . Uus pastor , kes nüüd Sutti asendas , oli noor ja vilumuseta ning ei tundnud Joosti üldse . Kohalikke elanikke oli ka väga vähe matusetalitust vaatama tulnud , põhiliselt sellepärast , et ilm oli kehv . Nii et täiesti tavaline matus – ei uhkeid kõnesid ega eriti palju pisaraid . Andžela oli siiski tulnud , oma mehega , selle veoautojuhiga . Kui löödi kirikukella , seisis Eia trepil , ja kuna tuul oli kiriku poolt , siis kuulis ta neid helisid . Tal ei olnud kahju , et ta kirikusse ei saanud minna , ta ise ju ei avaldanud selleks soovi . Ta jäi parema meelega koju . Toas nohises aga magada nõdrameelne . Väljas tuiskas peenikest lund ja kella kõla järgi võis Eia ette kujutada , kuidas matus kulges , mis faasis see parajasti on . Mõni nädal läks mööda . Lumi sulas ära . Vahel sadas hoopis vihma . Taevas kerkisid mustad sügisesed pilved . Eia tütretütrel sünnitus ebaõnnestus . Ta oli nüüd kodus ja loomulikult polnud tema meeleolu kõige parem . Peig viivitas abielu registreerimisega , kuigi oma tulevast külastas endiselt ja lohutas teda kuidas oskas . Olav müüs kohe Joosti maja maha . Ise kohale ei sõitnudki , ulatas linnas ostjale võtmed ning kaup oligi tehtud . Uuteks omanikeks osutus üks vanem abielupaar , need tulid tutvustasid end varsti Eiale . Vanakesed lubasid ostetud majas aasta ringi elama hakata . Neil pidi olema ka hulk lapsi ning lapselapsi , kellele antakse siin suvitamisvõimalusi . Eia ei teadnud , kas vaja uute naabritega sõprust arendada või mitte . Liialt pealetükkivad nad igal juhul küll polnud . Muidugi pani see asjaolu , et maja nii ruttu ostja leidis , Eiat imestama . Varsti sõitis täiesti ootamatult kohale morn ning tõsine Olav . Ühel külmal kahusel hommikul peatas ta oma auto Eia värava ees ja tuli sealt välja koos nõdrameelsega , oma lapsega . Olav palus jumalakeeli , et tohiks poja niikauaks Eia juurde jätta , kui naisega lõunas puhkab . Seega umbes kuuks ajaks . Olav oskas väga ilusasti paluda . Temal ja naisel pidid närvid läbi olema , isa surm lisas veel kannatusi , muret ja läbielamisi juurde , nad tahaksid kordki puhata paljude aastate jooksul , neil on selleks nagu õiguski . Nõdrameelne istus nagu kiuste ilusasti paigal . Eia kuulas Olavit , suu ammuli . Temaga ei vaevunud ju keegi kunagi pikalt rääkima . Nüüd aga puistas Olav hinge – kui raske tal on , ja Eia mõistis Olavit , informatsioon mõjus . Eia ei jõudnud veel suudki lahti teha , kui tehing oli tehtud , kui juba oli nõus abistama . Võib-olla toimis ta mõtlematult , kuid ega Olav talle mõtlemisaega andnudki . Salet polnud ka kahjuks kodus , tema oleks võinud vastu seista . Kuid ega sedagi tea . Sale oli ka üldiselt pehmevõitu iseloomuga inimene , kes kõikjal ja kõigile kaasa tundis , vähemalt alguse härdushoogudes . Eia ja Sale olid rohkem tagantjärele kahetsejad . Nii et Olav sai ruttu kaubale . Ta tutvustas naisele nõdrameelset lähemalt . Poiss pidi rahulik olema , eriti kui talle tihti rahusteid anda . Olav asetas lauale arstirohtusid . Söögi suhtes olevat poiss vähenõudlik . Kaugele ta kolama ei lähe , nüüd on talle ju koht ja inimesed tuttavad , esimene kord – siis oli teine asi , kõik ümberringi võõras ja hirmuäratav . Magab ta kaua , kuni neliteist tundi ööpäevas , see on ka hea . " Ning mis sa ikka vaese inimlapsega teed ! " lõpetas Olav oma kõne . " Raha ! " tuli millegipärast üks sõna üle Eia huulte . " Raha ! " ehmatas ka Olav ning haaras rahakoti raskust . Eial oli hiljem häbi selle juhuslikult üle huulte libisenud sõna pärast . Olav sõitis minema . Nõdrameelne sellele ei reageerinud . Ta oli uutes riietes ja sellepärast võib-olla kammitsetud olekus . Eia lubas tal välja jalutama minna . Eia unustas poisi varsti , sest tal oli oma toimetusi küllaga . Joosti maja õuel tehti parajasti tuld . Poiss läks sinna . Seal oli huvitav . Uutel naabritel , vanapaaril , olid abis nende täiskasvanud lapsed . Nad tassisid majast ja kõrvalhoonetest välja nendele mitte vajaminevaid asju ja pabereid . Vanad toolid , puunõud , vihikud , kirjad , noodid , õpikud , muud raamatud – kõik rändas tulle . Leek tõusis taeva poole . Lakast aeti alla vanad põhud , kuuri alt leiti ärakuivanud luudi ja saunavihtu , katkisi rehasid , mesipuid , hobuseriistu ... Midagi mitte-oma polnud uutele valdajatele tarvis . Tulle visati fotosid , pilte , tõmmati seintelt maha pleekinud tapeeti kui plaastrit ning tassiti rullidena lõkkesse . Poissi , nõdrameelset , lummas see vaatepilt . Eiagi vaatas vahel kaugelt tule poole ja nägi – poiss seal , häda pole midagi . Suurpuhastusega tegeldi pilkase pimedani . Ja pilkase pimedani passis tule juures või selle läheduses poiss . Naabrid isegi harjusid temaga . Nad lubasid tal üht-teist tullegi visata . Polnud kedagi teist , kes sellest tööst nii tohutut lõbu oleks tundnud . Poiss vaatas , kui ahnelt tuli sõi kraami . Aga õhtul , kui lõke õues oli juba kustumas , süttis Joosti elumaja . See oli niivõrd ootamatu , et inimesed nagu kivinesid . Nad seisid osavõtmatult ümber maja ja ei osanud hoone päästmiseks midagi ette võtta . Ja ega siin olekski miski abi aidanud . Ainult nõdrameelne poiss tundis suurt rõõmu , jooksis aina edasi-tagasi ja plaksutas käsi . Eia viis poisi tuppa , kartes , et too kogemata tulle satub . Poiss alistus vahtutahtmist , Eia haaras tal kõrvust kinni , tegi poisile valu – nii oli soovitanud ka Olav ... Eia käskis poisil Joosti tuppa Joosti asemele magama heita . Lahkudes lukustas ta ukse . Salet polnud veel . Ta tuli alles pärast keskööd , oli sõbranna sünnipäeval olnud . Joosti maja langes selleks ajaks juba suure ohkega kokku . Eia käis öösel korraks nõdrameelse und kontrollimas . Poiss magas , õnnis naeratus näol . Ta magas peaaegu lõunani . Ja kui ärkas , tormas ta kohe akna juurde – et vaadata kahjutule hävitustööd . Päeval tulid õnnetud naabrid , et arutada Eiaga eilseid sündmusi ; nad tahtsid kokku saada ka poisiga , küsida temalt midagi , sest tõtt-öelda – nad kahtlustasid süütamises toda " hullu " . Eia aga hoidis nõdrameelse kindlameelselt luku taga . Poiss ise ka ei tunginud toast välja . Ta nagu seedis veel üleelatut , muljed toitsid teda mitu päeva , ta oli rahulik . Nõnda juhtus Joosti varanduse ja pärandusega vaevalt mõni nädal pärast tema surma . Nädal pärast eespool mainitud sündmust hakkas öösel põlema Eia maja . Eia ärkas , kui köök ja üks kõrvaltuba olid juba suures tules . Läkastades proovis Eia läbi köögi nõdrameelse toani tungida , et päästa poissi tulesurmast , kuid ei suutnud ... Ahastades väljus ta hoonest . Seda enam oli ta imestunud , kui kohtas poissi juba õues , kus see vaimustunult kargles . Kuidas ta välja sai , jäigi saladuseks . Peale Eia polnud kodus parasjagu kedagi . Sale jäi ööseks alevisse , kus temal ja ta tütrel oli kahe peale üks tuba , tütar käis ka juba tööl ; Sale poeg õppis talvel tehnikumis . Eia võttis poisil õlgade ümbert kinni , poiss taltus ; võiks isegi öelda , et Eia toetus poisile , sest kellele muule tal siin öös toetuda oli . Külarahvas magas , kedagi äratama ei tahtnud Eia minna . Ja niisugust suurt maja oli võimatu kustutada , oleks vaja olnud mitu tuletõrjeautot , aga kust neid siin võtta . Varsti võis majas plahvatada gaasiballoon ja Eia lükkas poissi ning läks ka ise eemale . Pea plahvatus toimuski . Peale seda hakkas Eia eneselegi märkamatult poissi peksma . Ta hoidis ühe käega poissi kõrvast , teise käega ladus talle hoope , kuhu juhtus . " Ütle , kas sina panid maja põlema ! Miks sa seda tegid ! " karjus ta seejuures . Aga nõdrameelne ei osanud ju rääkida , ta vaid mõmises midagi , põikles hoopide eest kõrvale ja põlev maja peegeldus tema hirmunud silmadest Eiale vastu . Plahvatus äratas lähimad naabrid – mitte need , kes Joosti maja ostsid , sest nemad olid esialgu pettunult linna naasnud , vaid need , kes elasid teispool lagendikku ja põndakut – pensioniealise mehe ja naise . Naine jõudis enne kohale , Eia ei pannud teda tähelegi , peksis endiselt lõdva käega poissi . Naine astus vahele , vabastas poisi , öeldes millegipärast : " Mis sa last taod ! Ega tema süüdi ole ! " Siis heitis naine Eia õlule vatijope , sest Eia oli ju ööriietuses . Poiss seevastu oli korralikult riides , nii nagu ta päeval ikka õues käis . Ka see asjaolu pani hiljem Eia imestama . Hommikul , kui maja oli maani maha põlenud , kutsusid head naabrid Eia ja poisi enda juurde – " ajutiselt elama " , nagu nad ütlesid , ja pakkusid külmanud , väsinud inimestele kohvi ning võileibu . Poiss pandi eestuppa kušetile magama , Eia aga magada ei tahtnud . Eia kartis Salet , muud ei midagi . Mis siis saab , kui Sale tuleb – enam pole kodu , enam pole asju , riideid , jalatseid , pesu , midagi ! Võib-olla oli tal rahagi kodus . Ning kõik pahandused said alguse hetkest , mil Eia nõustus Olavi ettepanekuga : võtta tema nõdrameelne poeg kuuks enda juurde . Naabri perenaine suhtus poissi poolehoidvalt , haletses teda . Perenaisel endal oli pime tüdruk sündinud , ta teadis , mida tähendab vigase lapse üleskasvatamine . Praegu viibis see tütar linnas perenaise õe juures ; Eia polnud tema olemasolust enne kuulnudki , nüüd alles kuulis . Aga üks asi on , kui oled loll , teine asi , kui pime – nii arvas Eia . Ja niimoodi , hoopis teistel teemadel peatudes , ei jõudnudki Eia tundliku südameni too fakt , et ta on praegu jälle kodus , majas , kus kunagi sündis ja kus peaaegu kuuskümmend aastat polnud enam viibinud . Enne uut aastat oli veel selguseta , kus Eia tulevikus elama hakkab . Sale oli väga vihane , ta tahtis Olavile lõunasse telegrammi saata , et mees kohale sõidaks ja nõdrameelse poja ruttu ära viiks , kuid ta ei teadnud aadressi , Olav polnud ära sõites jätnud ja Eia polnud osanud küsida . Sale oli ka veendunud , et nimelt poiss majad põlema pani . Nüüd meenus Eiale jälle Olmvirgi kodu , mille ta kord Peipsi äärest tulnud Tursa-nimelisele mehele maha müüs . Praegu oleks seda maja tarvis läinud . Linnast kutsuti kohale Kaubo , et tema midagi välja mõtleks , olukorraga tutvuks . Pühapäeva hommikul tuligi Kaubo suurelt teelt , bussi pealt . Ta vahtis mõlemat ahervaret , jättis oma kummisaabaste mustrilised jäljed püdela tuha sisse – sest öösel oli sadanud vihma , kuigi oli juba ametlikki talv . Siis läks ta otsejoones Eiat vaatama . Parema meelega oleks Kaubo küll lagendikult jälginud , kuidas heitlik tuul küla vahel raagus puid igasse kanti koolutab , talle meeldisid looduse kapriisid , aga selle asemel pidi ta minema inimeste inimlikke hädasid leevendama . Kaubo kohtas naabri õues ärevat seltskonda . Polnud ta nende naabritega kunagi suhelnud , aga nüüd sundis vajadus . Eia oli ärevuse tekitaja . Tema sumises kui püünisesse sattunud mesilane . Poiss olla jälle plehku pistnud . " Missugune poiss ? " oli Kaubo küsimus . " Eks ikka see nõdrameelne , milleks sa veel küsid ? " pilkas Eia . " Ako ? " lausus Kaubo . Tema jaoks oli poisil ka nimi , ja kuna ta oli hea mäluga , siis pidas ta ka kõik nimed meeles . Ning ta ei suhtunud vaesesse poissi sugugi vaenulikult . Kaubo tahtis tegelikult rääkida hoopis muust . Ta oli linnas juhuslikult kohanud Joosti vanemat poega . Too meesterahvas ei teadnudki veel , et tal isa surnud on , keegi polnud talle ütelnud , ka Kaubo ei hakanud ütlema , kui lähedasemad inimesed seda teinud polnud . Ning oli veel muidki uudiseid . Aga kohapeal juhtunud järgmine lugu . Majaomanikud , pensionäridest abielupaar , tõusnud vara üles , teinud tule pliidi alla ning läinud siis loomi talitama – sest neil olid laudas siga , lehm , mullikas , lambad , küülikud ja kanad . Ka Eia tõusis , ja esimene asi , mida ta nägi köögis , oli nõdrameelne pliidi avatud suu ees , tuletangid käes , ja tangide vahel põlev tuletukk . Eia vihastas hirmsat moodi , kargas poisile kallale , poiss pillas põleva puutüki köögi põrandale maha ning sööstis uksest õue ja on kadunud siiamaani ... Mahapillatud tukist tekkis köögis tulekahju , mis suure vaevaga suudeti lämmatada . Poiss jooksis õue pesuväel . Teda on otsitud lakkadest , rehe alt , ümberkaudsetest metsatukkadest , aga pole leitud . Praegu läinud Sale randa , et paluda põgeniku püüdmisel sõjaväeosast abi . " Ja mis te kavatsete siis teha , kui poisi kätte saate ? " küsis Kaubo . Eia vastas : " Sale tahab ta kohe linna tagasi viia . Sest eks Olav ole oma naisega juba puhkuselt tagasi ! " Aga vahele sekkus perenaine ja ütles : tema küll ei usu , et poiss tahtis sellegi maja põlema panna , nagu kahtlustab Eia , ilmselt ta kohendas ainult süsi pliidi all ; selles tegevuses pole midagi halba , ilmaasjata Eia segas vahele , kargas poisile kallale . Öeldus oli nii palju vaoshoitud vihaseid tundeid , et Kaubo mõistis : siin peres ei olda Eiaga rahul , tuleb talle kiires korras uus elupaik vaadata . Ja Kaubo ütleski : " Eia ! Ma võtan enda töölt kaheks nädalaks vabaks ja remondin sulle aita ühe toa ... " Mille peale kohalik peremees kohe lisas : " Ja-jaah ! Ja mina olen nõus ahju või pliidi kohe sisse ehitama , mul on kivid olemas ... " Pärast Kaubo lausus : " Ilmaasjata läks Sale seda sõjaväge välja ajama . Ma lähen toon poisi ära . Andke mulle ta riided ühes . " Riided anti , ja Kaubo läks Akot otsima . Algul ta ei teadnud , kuhupoole minna , kuid siis hakkasid jalad ise minema ja viisid ta sinna kanti , kust eelmine kord Joosti leidis . Teel tuli talle meelde , ta unustas seal õues ütlemata : ega Olavit naisega ei tasu enam oodata , laev , mille peal nad seal lõunas merel lõbusõitu tegid , läks põhja ja Olavit pole enam elavate kirjas , nagu pole Akol enam emagi . Kaubo hakkas jooksma , sest selja tagant kostis hundikoerte valju haukumist ja võõrkeelseid käsklusi – ju oli Sale toodud abivägi kohal . Kaubo leidis väriseva Ako sama kraavi pervelt , kus istus oma viimast kontserti dirigeerides Joost . Põgeneda siin maailmas polnud kuhugi . Kaubo riietas külmavõetud vastupanuvõimetu poisi ning võttis ta sülle . Ja siis hakkas oma kandamiga haukuvatele koertele vastu sammuma . Borkwell vaatas järvele . Päike oli loojumas . Tuult polnud . Järvevesi oli tasane kui peegel . Liikumatult püsisid paadid , liikumatult istusid õngitsejad nende sees . Kala vist ei näkkinud , sest õngitsejad ei vibutanud ritvu . Nii oli see olnud alati , kui Borkwell siia sõitis , juba aastaid , et õhtuti , pärast tööd , mehed õngitsesid järvel . Aga kui päike päris loojus , sõudsid nad kaldale , kinnitasid oma lootsikud . Ja läksid majadesse . Siis jäi järv üksi ning temast hakkas külma õhkuma . Õhkki muutus rõskeks . Kuni saabus pimedus ning polnud enam vahet järve ja taeva vahel . Ainult mõni üksik aken vilkus siin-seal . Borkwell läks ühe niisuguse akna suunas . Maja tundus madal , sest Borkwell oli pikka kasvu . Ta polnud kakskümmend kuus aastat juba selles majas olnud . Kas siin enam elaski vanu tuttavaid . Kui vaikne oli ümberringi . Ta oleks võinud tagasi minna võõrastemajasse , kus oli maganud kogu eelmise öö ja veel pool päeva järjest sügavat und jahedate tärgeldatud linade vahel . Ta oli maganud nii raskelt , et ei näinud isegi unenägusid ja kui ärkas – oli ta justkui teine inimene . Ta sisenes hoonesse . Ta sattus suurde eeskotta , uks järgmistesse ruumidesse oli lahti , paistis valgust . Borkwell ei koputanud , läks edasi . Sattus kööki . Vasakul olid toad – kaks tuba , ka nendesse tubadesse olid uksed pärani , toad paistsid läbi . Köögis istus inimene , naisterahvas – sõi , näksis midagi pisikese laua ääres . Laes põles tuhm elektripirn , aastate tolmuga kaetud . Köögis oli veel üks vaba tool , peaaegu ukse juures , Borkwell istus sellele . Oli väga vaikne , soe ja hea . Ära ei tahtnud mees enam minna . Borkwell polnud ütelnud tere , kuid tema poole poldud vaadatudki , või kui vaadati , siis ainult silmanurgast . Aga polnud Borkwellil ka mingit kohustust ennast tutvustada . Siin majas oldi ebakonventsionaalsusega harjutud . Nii ta vähemalt mäletas . Igaüks võis tutvustamata tulla , minna , valitses vabadus . Kes tuli-läks , need olid kõik omad , olid sõbrad , või sõprade sõbrad , kuulusid nimetusse vennaskonda . Muidugi , palju aastaid oli möödunud . Borkwell oli muutunud . Aga kes polnud muutunud ? Borkwell tundis Elonore kohe ära . Endassetõmbunult istus naine pisikese laua ääres ja näkitses midagi süüa , täpselt samuti nagu ennemalt , kui ta oli veel nooruke tütarlaps ; ainult nüüd olid ta liigutused aeglasemad , silmavaade tuhmim , enam sissepoolevaatav , ta nagu ei märganudki kedagi või midagi . Aga keda või mida ta pidigi märkama ? Kas Borkwelli , kes tegelikult oligi mittekeegi , oli ennemalt , on nüüdki ! Ega Borkwell ometi emotsioone soovinud ? Ei , ei soovinud . Kõik oli korras , kõige paremas korras . Kõik oli nagu ennegi , ainult nüüd oldi Borkwellile vist ammu andestatud . Kuid andestada polnud tegelikult midagi . Borkwell vaatles naist . Elonorel olid samasugused pikad peadligi liibuvad juuksed nagu varemal ajal , need olid kahele poole küljele kammitud . Need olid veel praegugi tumemustad , hämaras polnud näha , kas nendesse oli kogunenud halli – vist ei olnud . Elonore juuksed polnud vananenud , Borkwell oli neid kamminud , neid läbi sõrmede libistanud ; Elonore juuksed olid soojad ning lõhnasid hästi . Elonore juuksed , peanahk , tillukesed õhetavad kõrvad ning kokku kogu tüdrukki – nad usaldasid Borkwelli , aga usaldus on selline asi , et tekitab kodususetunde . Ning jah , Borkwell tundiski ennast selles majas kodus . Oli aeg , mil ta otsis enesele kodu , teist kodu – siin leidis ta endale selle , niisugune tundmus oli noores mehes tollal . Elonore sõi purgist lusikaga baklažaanipüreed . Praegu sõi . Ja sõi ükskord ennegi , Borkwellile tuli meelde . Siis ta pakkus ka Borkwellile . Ja Borkwell sõi , sõi sama lusikaga , millega Elonore . Elonorel oli hea isu . Tüdruku ema istus tollal kõrval , mõtles oma mõtteid , nad viibisid köögis , mahtusid ilusasti ära . Väga kodune oli . Ema ei teadnud veel – et Elonore Borkwelli endast eemale lükanud on . Sest Borkwell oli Elonore juba reetnud . Ja Elonore oli kellestki teisest rase . Esimesi kuid , ning kannatas . Sellepärast oli tal ka hea isu . Aga Borkwell oli endiselt Elonore venna sõber ja võis sellesse majja tulla . Seegi kord oli ta venna pärast tulnud . Aga venda polnud kodus . Elonore polnud enam vihane Borkwelli peale . Tema mõtted olid haaratud muust . Kuidas Elonore rasedaks jäi , see ei puutunud muidugi Borkwellisse , kuid neiu vend ütles , et lapse isa , tulevase lapse isa , olevat üks igavene siga . Rohkema vastu pole Borkwell huvi tundnudki . Tol päeval jalutasid nad , Elonore ning Borkwell , ümbruskonnas kaua – Elonore tahtis . Elonore oli depressioonis , kuid ta polnud turtsakas ega pirtsakas . Nii nad jalutasid : kaks kannatavat inimest . Ainult millepärast Borkwell siis kannatas – ta enam täpselt ei mäletanud . Nad kõndisid üle silla , mis oli lookas väikese kobrutava kose kohal , käisid poes , sealt ostiski Elonore purgi toda püreed , siis tulid koju Elonore juurde , venda polnud veel ikka tulnud . Ja see oligi õieti viimane kord , mil Borkwell selles majas viibis . Õhtul saatis Elonore Borkwelli sadamasse mineva bussi peale , pilkases pimeduses . Borkwell oleks tahtnud nutta , nii kurb meel oli tal . Kuid pisaraid ei tulnud , ta oli meheks saanud ; ja palju aastaid ei õnnestunud tal nutmine tulevikuski , kole küll , kas ta oli nii mahajäetud jumala poolt ! ? Miks ta oleks nutta tahtnud ? Kas mingi arusaamatu kauge mälestuse tõttu , mis rahu ei andnud . Ta ei teadnud . Aga see polnud Elonore pärast , polnud kaasinimese pärast . Ta oli enda lihtsalt kaotanud . Ja ta nagu aimas , et paarkümmend aastat ei leia ennast üles . Otsigu või ärgu otsigu ! Ta oli justkui kõrbesse heidetu : ei jätkunud vett joomisekski , mis siis pisarate peale raiskamisest rääkida . Nüüd kui kakskümmend kuus aastat oli möödunud , armastas ta jälle Elonoret , tema ema , tema venda , armastas kõiki inimesi igal pool , ta nägi neis nii palju meeldivaid omadusi , märkas nende kauneid näojooni , nende huvitavat käitumislaadi , kõnepruuki ; ta armastas jälle rahvast tema tegemistes ja ettevõtmistes , kuigi ... disharmoonia – nägi ta – valitses nendes , ja ... inimeste elu läbis õeluse ja rahuldamatuse varjatud niit . Borkwell oleks küll tahtnud ilusat elu enda ja teiste jaoks , ka Elonore jaoks . Aga mis oleks elu ilusaks teinud ? Usk homsesse ? Rituaalid , mis oodatud , mitte kohustuslikud ? Turvalisus ? Muusika , laul , lilled , head ülemused , odavad hinnad ? Lõputu oleks nimekiri , kui see kord kellegi poolt koostataks ! Kõige tähtsam oleks vist teadmine , et ka saja aasta pärast on sama ... hea elada , kui praegu , kel muidugi on ... Kas Borkwellil endal oli hea elada ? Tagumisest toast , mis juba ennemaltki oli ema magamistuba , paistis voodi , lai abieluvoodi , sellel istus vanainimene , vananenud naine . Elonore ema Hana . Ehk Hana-Marissa , kui nimi tervikuna välja öelda . Aga nii kutsus harva teda keegi . Ka teda mäletas Borkwell endisest ajast . Tollal oli Elonore ema vaid neljakümne kahe aastane . Praegu oli Borkwellgi mõni aasta vanem . Ainult Borkwell ei tundnud end vanana . Aga kas inimese hing üldse vananeb ? Borkwell kergitas end toolilt , et kummardada Hanale . Kuid Elonore ema ei teinud Borkwelli märkamagi . Ning ega Borkwell üldiselt soovinudki , et Hana ta ära tunneks . Borkwell oli siit majast ju maha kantud ja rumal oleks olnud esitleda ennast , ta oli unustatud , mõtteist ja küllap mälustki välja visatud ... Siis vaatas Elonore Borkwelli poole ja külmajudinad jooksid mehel üle ihu . " Ma olen ... " ütles Borkwell . Kuid ta ei lõpetanud , jah , lauset . Talle tuli meelde see aeg , mil maja oli täis igasuguseid inimesi ja keski ei küsinud kelleltki nime , nii istuti terve õhtu , sageli teadmata , kes on kes . Aga koos käisid selles majas algajad , kuid samal ajal tulevased , oma arust – näitlejad , luuletajad , näitejuhid , klounid , maadeuurijad , sotsioloogid , psühholoogid ja ei tea kes veel , igal juhul – kõik olid algajad või vähemalt siis asjaarmastajad , mitte professionaalid . Ja õieti ei saanudki kellestki professionaali . Joodi vähe , ehkki vahel ka palju , peamiselt tantsiti , lauldi , tehti näitemängu , vaieldi , kuulati muusikat , või siis vaikiti hoopis justkui leinas . Mõnikord tehti kellelegi ülesandeks kampa lõbustada ; lõbustamise asemel võis ka ehmatada – nii ajas ükskord Borkwellgi endale pähe Elonore suka ja mängis röövlit , tungides hõiskega " Raha või elu ! " väljast tuppa . Ta oli ise , oma kätega , rullinud selle suka Elonore kõhnalt pikalt jalalt maha , tüdruk oli vaid tripi lahti päästnud . Teine sukk oli , muide , Elonore enda peas ; nii nad kahekesi tungisid tuppa teisi ehmatama ja saavutasid edu . Kui kurb oli meenutada niisuguseid rumalusi . Üldiselt oli aga Borkwell nende tublide noorte kambas vaikija , tal oli isegi igav , ta ei armastanud kedagi , keegi ei armastanud eriti ka teda ( nii talle näis ) või kui armastaski , siis talle tundus – vähe ; ning peale kõige muu oli ta veel tulevane tehnokraat , reaalainete huviline , teised kõik olid aga humanitaarid-unistajad . Jah , unistajad ! Et teda keski ei armastanud , nii oli küll ülekohtune öelda ; viga oli ikkagi selles , et tema enda süda , hing polnud vastuvõtlik , või kui oligi , siis ... välja ei kiiranud midagi ... Sest kahtlemata armastas ka Hana , Elonore ema , teda , Borkwelli . Armastas kui naine , salajas sügavas talitsedes oma tunnet ja seda varjates , peamiselt just tütre eest , armastas ka kui ämm oma tulevast võimalikku või kindlat – kuidas öelda – väimeest . Elonore tõusis , läks köögist eestuppa , valmistas diivanile aseme , tuli siis tagasi , ütles ukselt mehele : " Võid puhkama heita ! Head ööd ! " " Head ööd ! " vastas Borkwell . Elonore lahkus tagatuppa , sulges ukse enda järel . Borkwell jäi üksi . See oli esimene päev siin , õigemini – selle lõpp . Ta ei tahtnud üldse magada . Diivanil olid värsked triigitud linad , õhuke tekk , suur pehme padi . Borkwell riietus lahti , libistas end teki alla . Ta lamas ja suitsetas . Naabertoas oli samuti vaikne . Elonore ja ema magasid vist koos , ühes voodis , mõtles Borkwell . Isegi veidi solvav tundus talle , et temaga ei räägitud , isegi ei öeldud – et ta ära tunti , kui tunti ! ? Öösel Borkwell ärkas . Ta vaatas kella . Kell oli alles üks . Jah , kell oli alles üks . Kuid magada ta enam ei tahtnud . Algul valdas teda hirm – kus ta on ? milleks ? , aga hiljem mees rahunes . Hotellis oli küll koht kinni pandud , aga ta magas siin ! ? Kas pakkus siinolemine talle mingit rahuldust ? Oli ta seda tahtnud , lootnud ? Ei ! Tema siinolemine oli täiesti juhuslik , ta polnud seda ette planeerinud . Ja kohatu oleks olnud soovida – näiteks et Elonore tema juurde tuleks , tema aseme äärele istuks , temaga vestleks , temalt midagi küsiks , temaga oma muresid või rõõmusid jagaks . Kõrvaltoast kostis norskamist . Polnud tal tõesti siin midagi tegemist . Ta tõusis tasakesi , riietus pimeduses , avas ettevaatlikult ukse , ja väljus . Kuigi oli kottpime , hakkas ta vähehaaval võõrastemaja poole minema . Ja leidis selle kolmekümne minuti pärast . Ta ajas koputamisega unise valvurionu üles , see laskis Borkwelli sisse . Borkwell läks oma tuppa , pani tule põlema . Midagi muud polnud teha , ta istus akna alla tugitooli , pani jalad aknalauale ning vahtides öist taevast vajus mõttesse . Üleeile õhtul oli ta siia , sellesse asulasse saabunud . Linnas , pealinnas , oli talle see koht meelde tulnud , vanad sõbrad tulid meelde . Pealinnas viibis ta komandeeringus . Komandeering kujunes pikaks , tööülesandeid sigines palju , ning peab ütlema , et üks tööülesannetest oli kaudselt seotud ka siinse paigaga , kuigi tolle ülesande pärast poleks veel pidanud asulasse sõitma . Asulasse käis rong , see sõitis õhtul hilja pealinnast välja , saabus tunni aja pärast järve kaldale , hommikul läks samast tagasi . Selle rongiga Borkwell saabuski siia . Paadiga toodi ta siiapoole kaldale . Oli juba väga hilja , ta juhatati võõrastemajasse , kus ta ööbis , ta ei hakanud kohe vanu tuttavaid üles otsima . Jah , siin , selles paigas oli ta muutunud tõesti kuidagi teiseks , eneselegi tundmatuks inimeseks . Niisugune tunne oli hinges , nagu oleks ta mitu päeva järjest joonud ja nüüd selgineb raskelt . Mingisugune kaalutusetunne oli . Võõrad väljad olid vist tema ümber , need ei võtnud teda omaks . Ta ei tundnud nagu iseennastki ära . Mälestusi polnud . Endine elu oli jäänud kaugele seljataha . Ta oli valmis alustama jälle algusest peale , startima taas nagu vana hipodroomihobune . Mingeid kindlaid sidemeid möödunuga polnud . Ta ei tundnud ei moraalseid , ei materiaalseid kohustusi kellegi , millegi ees . Ühtlasi oli see ka tuttav tundmus . Nii ta oligi alati elanud , pealiskaudselt , võiks öelda . Hirmus pealiskaudselt . Kas kõik oli siis alati nii ajutine tema elus olnud ? Et polnud püsivaid kiindumusi , surmani säilivaid tundmusi ! ? Või olid tal praegu lihtsalt mäluaugud nagu joodikul . Oli see pohmeluses inimese tahtmine kõigi peale käega lüüa ning vanas joomaseltskonnas pidu jätkata , mitte koju minna ... ? Kes ta siis õieti oli ? Kus oli tema päriskodu ? Sest ainult kodutule inimesele võisid sellised mõtted pähe tulla . Sest pohmeluses ta ju ka polnud . Reaalsus oli ümberringi , ta ise oli ju ka reaalne . Ta oli olemas . Kuid olnud vaja ajusid vaevata . Ta oli maailmakodanik . Kõik paigad olid talle ühteviisi samad . Igal pool oleks ta hakkama saanud . Igal pool võis elada . See , mis tal olemas oli , oli ta ise . Muul atribuutikal polnud mitte mingisugust hinda , väärtust . Muu oli väljavahetatav , uuesti hangitav . Harjumuspärasest ümbrusest korraks eemaldudes oli tal alati igavese teelolija tunne . Talle väga meeldis praegu , et ta oli kaotanud ajataju . Ta ei mäletanud kuupäeva , nädalapäeva , isegi öö ja päev olid segamini läinud . Muidugi , mõne aja möödudes hakkab tal igav , siis ta hakkab pidet otsima , ümbritseb end jälle inimestega , sest ta on suhtleja , tal tekivad soovid , mida püüab täita , selleks läheb raha tarvis , nii et ... Aga tähtis polnud see , mis ees , tähtis oli see , mis parajasti ... Ei olnud Borkwellil püsi paigal istuda . Ta tõusis ja ... väljus . Sulges tasakesti võõrastemaja ukse enda järel . Õues oli juba valgem . Jalutada ta ei tahtnud . Ta läks tagasi Elonore juurde . Elonore juures riietus ta uuesti lahti , heitis diivanile teki alla . Seal oli igal juhul parem kui võõrastemajas . Miks ta nii tegi , miks ta nii heitlik oli , ei teadnud ta isegi . Aga midagi pidi ju juhtuma . Sisimas öeldi talle justkui ette , et ta peab selle üksluise elu siin purustama , et ta peab enda taas maksma panema , et ta peab endale tähelepanu pöörama , et ta peab tõusma nõuandjaks , saama pihiisaks , midagi taolist . Ta ei saa ju olla nii märkamatu , et temast mööda vaadatakse . Või polegi tema ilmumises midagi ilmutuslikku ! ? Aga olgu kuidas on . Borkwell oleks esijoones tahtnud kokku saada Elonore vennaga . Aga vend ei elanud enam nende juures , nii palju võis mõista ; kus ta siis elas ! Ega ta peidus olnud ! Vennal oli ju nainegi , võib-olla on ka lapsed . Aga eks ta kuule-näe homme ! Hommikul tuleb selgus . Ning Borkwellilegi saabus uni . Kaua ta vist ei maganud . Aga hea , et mõne minutigi ... Nüüd oli ta palju värskem . Ta ärkas uste kriuksumiste peale . Ja ise veel poolunes , tajus , et Elonore libises temast mööda . Ta isegi nägi justkui Elonoret , kuigi silmad olid tal veel kinni . Ta nägi Elonore musta varju endast mööda libisemas , kuigi magas silmnäoga seina poole . Elonore oli üleni mustas , tema pikad mustad juuksed lehvisid tuules , mida ta ise oma liikumisega toas tekitas . Elonore oli endale õlgadele heitnud mingi tumeda lehviva riide , kas see oli aknakardin , voodi päevatekk või kangas , mis ostetud selleks , et õmmelda sellest leinakleit . Kuid mis tähtsust on noil pisiasjul ! Elonore paljaste jalgade tümps-tümps kostis Borkwellile selgelt kõrvu . Elonore oli täna justkui rohkem olemas kui eile . Täna ta on maisem , tegelikum , mõtles Borkwell . Kuid ta oli võõras . Jah , see oli ka õige . Ta ei olnud Borkwelli oma . Ju oli Borkwell Elonore jaoks lihtsalt null . Või – oligi kodutu , kes öömajale lastud ! Elonore hea hing ei suutnud Borkwelli tänavale tõsta . Ta haletses kõiki , ka peremeheta koeri ning kasse . Elonore oli juba köögis . Kas tõusta ja minna ka kööki , arutles Borkwell . Ei , ta ei lähe ! Ta oli seal juba eile õhtul . Ta ootab , mis edasi saab . Aga mis võiks edasi saada ! ? Kusagil sügaval Borkwellis oli peidus tegevustuhin , lõpmatult ei tahtnud ka kõrvalseisja , tühine , juhuslik inimene olla . Borkwell lamas ja püüdis seda tuhinat , seda veel tõeliselt ärkamata tuhinat eneses suretada . Ei mingeid kapriise , ei mingeid instinkte , ei mingit iseloomu diktaati – sisendas ta endale . Ja loomus kuuletus temale . Borkwell tuimenes , lõtvus , lülitus välja . Ei tasu olla nii nõudlik , ei tohi üldse nõudlik olla . Eemale , eemale , eemale ! Ja Borkwell lamas varsti nagu laip – soovideta , illusioonideta . See tegi nalja . Ta polnud harjunud nii olema . Ja ta puhkes naerma . Kuid see naer tundus nii ebakohane siin . Võis näida – ta on hulluks läinud , või ongi hull . Nüüd on , enne ei olnud . Või oli juba ennegi . Ning endine olek taastus Borkwellis . Siis tuli Elonore . Tal olid näpu vahel ilusad kollased ja punakaspruunid vahtralehed . Kas ta jõudis juba õues käia , et tõi neid sealt ? Kas on tõesti õues sügis ! ? Elonore lükkas enda ees serveerimislauda . Metallist serveerimislauda , mil olid all pisikesed rattad . Kust selline luksuslik mööbliese sellises majas , mõtles Borkwell kohe . Aga mis õigust ta omas nii mõtelda ! Ning miks märkas ta algul vahtralehti , serveerimislauda , naist aga alles viimases järjekorras . Või olid need asjad ootamatud ! Kui ootamatud ? Miks ta pole ootamatuste vastu kaitstud ? Kõige ootamatum on ju Elonore ise . Ja nüüd on tal peas ainult küsimused : miks ? kust ? vahtralehed , miks ? kust ? serveerimislaud . Nagu polekski neil kahekümne kuuel aastal , mis vahepeal mööda lennanud , mingit tähtsust . Võib-olla polegi ! Sest ega inimene muutu ! Sellepärast ei uuri Elonoregi vist Borkwelli näojooni , ei vahi talle silma sisse , tal on ju niigi ettekujutus , mis olendiga tegemist , huvi võivad äratada vaid Borkwelli mansetinööbid , tema lips , tema käekell . Jah , käekell küll , kuid mitte käekäik , karjäär . Noh , miks ma niiviisi irvitan , ehmatas Borkwell . Ta sulges silmad . Võib-olla ei tulegi Elonore üldse tema juurde , vaid lükkab oma vankri temast mööda , läheb viib hoopis emale voodisse süüa , viib emale ka esimesed sügislehed ; võib-olla on ema haige , halvatud , või on Elonore lihtsalt hoolitsev hea laps . Ja nii sündiski . Elonore ei peatunud mehe diivani ees . Mees tõstis nüüd oma kõhnad karvased jalad diivanilt põrandale ja ei osanud midagi muud peale hakata , kui võttis suitsu ja läitis selle välgumihkli otsast . Elonore möödus nii , et mehele ei jäänud midagi naisest meelde . Ei ühtki detaili . Ka mingit peent parfüümi ei kandunud naise liikumisega kaasa . Vast ainult sügise lõhna , küpsete juurvilja- ja õunaaedade lõhna tabas mehe nina . Kuid seda võis niigi õhus olla , majas ja väljaspool maja . Naine ise aga oli lõhnatu nagu olematu olevus . Ometi oli ta just siin . Nüüd mürgitas Borkwell õhku oma sigaretiga . Ei , seda ta siiski ei tee . Ta kustutas suitsu . Borkwell pani riided selga , kingad jalga . Hüvasti jätmata ei kõlvanud ära minna . Borkwell koputas tasakesi vaheuksele . Keegi ei vastanud – nii ta arvaski – , kuid Borkwell ei heitunud , avas ise ukse ja vaatas üle läve sisse . Mida ta nägi ? Kaks naist istusid vaikides voodil , nad ei söönud midagi , nende näod olid kaamed või paistsid lihtsalt kahvatutena – Borkwell ei saanud aru . Näod olid väga sarnased , suure vaevaga eristas Borkwell – kumb on Elonore , kumb on ema , Hana . Mõlemal olid peas valged rätikud , mis kukla tagant sõlmes . Seega – Elonore oli peitnud oma tumemustad läikivad juuksed . Millised sarnased näod ! Ja miks nad istuvad siin , midagi ei söö , midagi ei joo , ei räägigi ; või vestlesid nad enne Borkwelli sisenemist vaikselt . Kui vestlesid , siis millest ! ? Kas temast , Borkwellist ? Naiste silmad jälgisid ainiti meest . Kas nad kartsid teda ? Kas nad tundsid teda ? Mida nad ootasid temalt ? Kas ebameeldivusi ? Ta tungis kutsumata nende maailma , lõi vist segamini nende elurütmi . Või ei jõudnud veel lüüa . Kui liikumatult istusid naised . Hanagi polnud veel vana , ta polnud vanaeit . Aastate järgi oleks küll võinud niiviisi arvata . " Mis päev täna on ? " küsis Borkwell . Miks ta seda küsis ? Ta ei kavatsenud nõndamoodi küsida . Naised vastasid pärast pikka pausi nagu ühest suust : " Pühapäev . " Millised avalad näod , imestas Borkwell . Nad ei vahtinud teda sugugi altkulmu . Kuid mingi alistumus oli siiski nende pilgus , kehahoiakus . Mis paratamatust nad tunnetasid ? Või ei tunnetanud nad mingit paratamatust , ainult Borkwell ise andis igale tähelepanekule kaaluva tähenduse . Millegipärast Borkwellile tundus – Hana ja Elonore on peaaegu kui üks olend , nii palju oli neis ühist , nad olid kui teineteise koopiad . Borkwellile näis , ta ei saa jagu neist naistest , nad on ringkaitses , toetavad üksteist . Miks peaks ta neist jagu saama – tekkis samas mõte . Kohati oleks Borkwell tahtnud märatseda , karjuda : " Ma olen ju Borkwell ! Borkwell ! Kas te saate ometi aru ! Kas te tõesti siis ei mäleta mind ! " Kui väiklane , väike oleks ta nii tehes – enda meelest vähemalt . Kas temas lõi välja peremehe , karja juhi kompleks ! ? Niisugune on vist olemas , enne polnud Borkwell kunagi küll selle peale mõelnud . Ta lõi ukse enda järel kinni ja väljus . Elonore jäi istuma . Ema kõrvale . Täpselt samasse poosi , mida Borkwellgi nägi . Ning tema silmavaade ei muutunud . Tal olid väikesed silmad , tema pilk oli õieti õnnetu inimese pilk . Tema silmades ei sillerdanud vikerkaart ega midagi . Silmad vaatasid ühte punkti , kuhugi tühjusesse . Ta võis kaua vaadata nii , liigutamata laugusid . Tema pilgul polnud erinevaid varjundeid . Näis – tema silmad on selleks loodud , et varjata , mis hinges toimub . Kas need enam olidki hinge peeglid . Silmad olid väsinud elu vaatamast , hing oli väsinud hinnanguid andmast . Kehagi oli taltunud . Enam polnud mingit erinevust rõõmu ja valu vahel . Kannatamine või kannatuseta olemine – seegi üks ja seesama . Millelegi ei tahtnud Elonore enam reageerida . Võib-olla oli tema näole tõesti tekkinud mask , nägu ei muutunud ju viimastel aastatel , kortsegi ei tekkinud , vastupidi , näonahk tõmbus pingule , kuivas ära , kaotas oma värvi , mahlad . See ei õhetanud tal enam millalgi , oli külm . Elonore ei kiirustanud kuhugi . Ta oleks võinud emmata ema , varem tegi ta seda sageli , õrnusehood tulid talle peale , ta võis ema suudlustega lausa lämmatada , nüüd ei õrnutsenud enam kumbki ; kuid side oli muidugi nende vahel olemas , tugev side . Nad olid lahutamatud , nad olid mõistusega , peaga selle arusaamiseni jõudnud , südant polnud vaja appi kutsudagi . Süda võis päris eemal viibida . Südame peale ei võinud kindel olla , süda võis reeta . Aga mõistus ei reeda kunagi . Mida enam nad kahekesi viibisid , seda enam nad kinnistusid üksteise külge . Nad ei rääkinud sellest – et see nii on . Kuid see oli nii . Nad rääkisid üldse vähe , praktiliselt ei rääkinudki . Nad ju teadsid , et sõnad valetavad . Ja õigeid sõnu – neid oli nii vähe . Ja üha vähemaks jäi kogu aeg . Täna oli pühapäev . See oli jumalatõsi ! Nii nad vastasid sellele mehele , kes ukse vahelt sisse vaatas . Sellele mehele , kes ilmus ei-tea-kust ja läheb jälle ei-tea-kuhu . Kes tuli kusagilt mujalt maailmast ja läheb sinna oma maailma jälle tagasi . Mees , kes ühest sfäärist teise käib . Mees , kes tegelikult ei otsi kontakte . Kes aga arvab , et teised peavad temaga kontakti võtma . Mees , kelle hinges pole rahu ja kes sellepärast ka rahu külvata ei saa . Võitleja , valitseja – nii mõtles Elonore selle mehe kohta . Borkwell ! Jah , Borkwell on tema nimi . Kui ta just nime vahetanud pole . Aga miks ta nime oleks pidanud ära vahetama ! ? Elonore tõusis , lahkus koos serveerimislauaga toast . Köögis pesi ta hoolikalt puhtaks sööginõud . Siis korjas elutoast diivanilt voodiriided kokku . Tööd tehes unustas ta , et Borkwell oli tulnud , ja taas läinud . Elonore ei tahtnud olla kohtunik . Ja ta ei olnudki kohtumõistja . Ta lubas inimestele vabadusi . Ta ei saanud ju neid ära keelata . Mitte keegi kunagi ei saa . Sellest ei tasu mõeldagi . Nii on ka Borkwell alati vaba tulemiseks , minemiseks . Ning ammune aeg tuli Elonorele meelde . Nii ammune , et see oli unustatud juba , ta oli sellest juba peaaegu lahti öelnud . Mingit tuge ei andnud talle minevik , ta ei otsinudki sealt tuge . Ja ega ajas olegi tuge , inimeses endas võib tugi olla – kui inimene ehitab enda täis tellinguid ... et tema hing kokku ei variseks . Seda on raske teha . Aga ei tahtnud Elonore üldsegi minevikku meenutada . Ta ei tahtnud võrrelda minevikku olevikuga . Nii polnud olemas ka mineviku Borkwelli , oli ainult oleviku Borkwell . Elonore oli armastanud elus mitu korda . Viimati , neljakümneaastasena , armastas ta armastuse enda pärast , nõudmata elult mingit vastukinki , nõudmata vastuarmastustki . Ta lasi lihtsalt hinge endast korraks vabaks , et see möllaks nagu vaba loom , kuid seejuures säilitas ta kontrolli selle üleannetu vaba looma üle , et too päris kuristikku ei traaviks . See oli kõige täiuslikum eluaeg . Enesele märkamatult puhkes ta õitsele nagu hiline lill . Siis oli ta viimati noor , ilus , sile . Ta oli siis viimati täidlane , tema käsivarred olid ümmargused , ja suvel hakkas talle päike hästi peale , ta oli punakaspruun justkui indiaani tüdruk . Tema pilk oli siis viimati veel särav , niiske , mitte matjas , läiketa nagu praegu . Siis olid viimati tema liigutused veel sujuvad , graatsilised , kõikidest kehahoiakutest aimdus uhkust , üleolekut . Viimati jõi ta just siis veel päevad läbi piima . Ja ilm oli tol aastal kena , viimati . Olid heledad pilvitud päevad , kuid polnud põud , sest vahel sadas sooja vihma ning öösiti lainetas looduses udu . Viimati siis käis ta lühikeste varrukatega eest lahtises pluusis , õhukeses heljuvas seelikus , ta eelistas punast värvi . Ning ta ei katnud siis kunagi pead rätikuga , käis palja peaga , kuid juuksed keeras kuklasse krunni , et need ei lehviks tal silmade ees kui kaheksateistaastasel ; kogu tema nägu pidi vaadatav olema , tema otsaesine ning kõrvadki pidid näha , varjust väljas olema . Ta armastas , armastas , kuni armastus lõppes . Sest armastatuga juhtus õnnetus . Siis kutsus Elonore hinge tagasi oma kehasse , pani selle sinna luku taha , ja nad piinlesid algul mõlemad , nii Elonore kui ta hing . Elonore süüdistas hinge selles , et see ei hoidnud küllaldaselt armsamat , lasi tal hukkuda . Kui mõttetud süüdistused ! Aga midagi oli siiski valesti . Elonore ei tahtnud loomulikult sellele praegu mõelda . Kuid just siis muutus ta lühikeste kuude jooksul niisuguseks , nagu ta praegu on ; terve jume kadus , pilk nürines , kadus graatsilisus . Pleekisid ära tema uhked riided , erksad värvid tuhmusid . Ja armastuski jäi sinna aega nagu üks tavaline ammu olnud asi . Sein , jah lausa sein eraldas teda sellest ajajärgust , eraldas sellest mehest . Kuid see sein polnud kaugel , see sein oli siinsamas , seda võis küünarnukiga tunda , ja see meeski oli siinsamas , nõjatus teiselt poolt vastu seda seina , teda võis välja kutsuda kujuteldavale kõneseansile , temaga võis rääkida , kuid Elonore ei rääkinud , ei vaadanud , ei otsinud miraaži . Las ta olla , las ta olla-jääda kui väljamõeldis , temast polnud enam midagi võtta . Temast polnud enam tuge . Nüüd see Borkwell . Temagi oli seina taga , ammu olematuks , ammu väljamõeldiseks muutunud . Kui Elonore viimane armastus omas vähemalt veel mingit kuju , mingit värvustki naise tajudes – see värv oli sinine , mees oli riietatud mingisse sinisesse ürpi , ta oli sinna mähitud nagu kookonisse – , siis Borkwell ... Borkwellil polnud piirjooni , teda ei saanud enam projitseerida , taastada . Või siiski ... Elonore puhkes kibedasti nutma . Pisarates segunesid nad tahtmatult – Borkwell ja see sinise muumia sarnane mees , sest nimelt muumiana , puusärgis lamajana oli eelmine arm naisel meeltes ; nüüd nad segunesid , kattusid kuidagi , Elonore ei aimanud , et nii võib juhtuda , et nad võivad võrdsustuda . Kuid mis võrdsus see tegelikult oli ! Nii võitis vaid Borkwell ! Kas ta tõesti pidi siis võitma , kuidas ta tohtis ! Oli tal suuremaid õigusi ! ? Ja Elonore tormas õue . Ta tahtis leida Borkwelli . Ta tahtis Borkwellile kallale minna . Ta tahtis , et mees istuks järve kaldal , järve kõrgel kaldal , siis lükkaks ta mehe vette , mudasesse sügavasse vette , las ta lämbub seal , ta ei näekski , kes ta vette lükkas , ta peaks istuma kuklaga ligineva Elonore poole , et ei näeks ... Milline raev haaras Elonore oma võimusesse . Milline raev ! Kust kerkis see küll , mis tagavaradest see koosnes ? Ta jooksis . Joostes ta muidugi väsis . Borkwell istus tõesti järve kaldal . Ta istus rohelisel tallatud rohul . Ujumas kedagi ei olnud , rand oli tühi . Eemal , vee peal püüdsid kalamehed kala . Kas nad ka midagi said , ei paistnud . Sellel rannaribal , kus Borkwell istus , polnud juurviljaaedasid , polnud maju , need olid kõik kaugemal . Elonore jäi seisma mehe selja taga . Kuidas ta vihkas seda enesekindlat inimest , kes polnud isegi vanemaks läinud nende möödunud aastatega . Või siiski . Juukseid oli tal peas hõredamalt . Vuntsid olid . Enne neid polnud . Vuntsid olid küll tihedad , katsid poole ülahuulest peaaegu kinni . Elonore tegi mõned sammud kaares ümber mehe , varsti nägi ta teda profiilis . Ja meeski märkas nüüd teda , pööras näo tema poole , kuid ei teinud liigutust , justkui tahaks rohult püsti tõusta . Mees igal juhul ehmatas . Midagi pidi olema Elonore näos , mis mehe ehmatama sundis . Võib-olla olen ma kiskja , mõtles Elonore , ma ju hiilisin hääletult oma saagile ligi , mahamurdmise eesmärgil . " Elonore ! " ütlesid Borkwelli huuled . Aga Borkwell on samasugune kiskja , mõistis naine . Samasugune ! Ta on ka valmis hüppeks , kui mitte pealetungiks , siis enesekaitseks . Mis vahet sel on ! " Püüdjad ei saa kala , " ütles Borkwell , " mõned kalad on isegi surnud , näe , ujuvad , kõhud püsti . " Elonore tegi veel mõne sammu , nüüd oli ta istuva Borkwelli ees , mehe ja kalda vahel . Ta ei vaadanud järvele , oli seal surnud kalu või mitte , polnud tema asi . Ta tundis , kuidas tema huuled kitsenesid , suu muutus trotslikuks triibuks , ahenesid ka silmapilud , nägu hakkas õhetama sinna valgunud verest . Kohe viskub ta nagu tiiger ... kisub lõhki selle Borkwelli . Ning üheaegselt ... vastakate tundmuste tulv tuli murdlainena ta peale . Mees , Borkwell , paistis nii tugev kui kalju . Mees paistis muserdamata . Mured polnud temast võitu saanud . Kui neid tal üldse oli ? Aga kas võis inimene elu ära elada muredeta . Teisest küljest – ei saanud ju kõik alla anda , alla jääda kogu aeg ! Kellegi käes pidid ka ohjad olema . " Sa arvad ... " ütles Elonore Borkwellile , ta ei teadnud isegi , mida ta nüüd ütleb , " sa arvad , et ma ... tahan su ette maha heita kuulekalt kui peni ... " " Ma ei arva midagi , " sõnas Borkwell . Elonore jätkas : " Ei taha ma su ees püherdada poris ! Ei taha ma alandusi ! Ma ei taha valu ! Ma ei taha peksa ! Ma ei taha , et mind ära ajad , et mind endast ära rapsid kui takja ! Ma ei taha minna ulgudes , pead kahe käe vahel hoides ennast tapma , et sulle meelepärane olla ! Ma tahan alandusest lahti saada ! Sa arvad , ma tahan su sülelusi , hellitusi ... Ei ! " Kuid Borkwell ei mõtelnudki Elonoret praegu alandada . " Ma kardan neid ! " Ja Elonore laskus siis põlvili Borkwelli ette maha . Borkwell upitas Elonore üles . Elonore keha oli raske , justkui elutu , see jäi rippu mehe najale . Naine kaotas vist hetkeks teadvusegi . Niiviisi jäi Elonore kallaletung Borkwellile väheütlevaks . Aga naine kogus end , vabastas oma õlad mehe käte alt , eemaldus pool sammu . Ja endine tarkus , vaoshoitus , tagasihoidlikkus tulid tagasi . Kuid kokku oli see kõik nagu unenägu – Elonore jaoks . Ta lahkus . Borkwellil polnud enne Elonore tulekut tegevusprogrammi . Ta ei kaalunud peas mingeid variante . Krae ainult pigistas ta kaela . Ta oli lipsusõlme lõdvemaks lasknud . Muud midagi polnud ta teinud , midagi polnud plaanitsenud . Võib-olla ainult – et poole tunni pärast läheb Elonore juurde majja tagasi , küsib midagi venna kohta . Võib-olla ... kui rahuneb . Enne Elonore tulekut ta oligi rahunemas . Kui Elonore ära läks , hakkas Borkwell meenutama , milline ta ise oli kakskümmend kuus aastat tagasi . Ja kõige esimene mõte oli , et ta oli siis – väga Elonore moodi , väliselt . Kõik ütlesid seda . Nad olid justkui õde ja vend . Nad olid justkui üksteise jäljendid . Nad olid valmistatud , võiks öelda , ühe vormi järgi . Mis sai sest vormist pärast . Ju see oli minema visatud , loodusele ei sobi standard . Sellepärast meeldis neil , Borkwellil ja Elonorel , teineteisele otsa vaadata , teineteist uurida : nad vahtisid seega peeglisse , kus nägid iseennast . Nende iseloomud pehmenesid üksteise pilgu all , vormusid , vähemalt oleksid pidanud vormuma – kuni sarnasuseni . Aga seda ei juhtunud . Sisult sarnaseks nad ei saanud . Vastupidi , algas võõrandumine . Mitte küll vastastikune . Borkwell ise hakkas eemale hoidma : see , et ta oli väljavalitu , tegi ta närviliseks . Ta ei tahtnud olla seotud . Ta tahtis olla kodutu , kes ta ju tegelikult oligi . Tema kodu ei saanud olla teatud maja , teatud korter , teatud perekond , tema naine ei saanud olla teatud naine ... ja punkt . Tol ebamäärasel ajal eriti . Vähemalt ei pidanud seda tema eest keegi teine otsustama . Isegi saatus ei pidanud . Tema ise pidi . Ja peale selle kasvas Elonore tal varsti üle pea . Elonore muutus nagu suuremaks , tähelepandavamaks , veenvamaks , Borkwell aga ähmastus tüdruku kõrval , kaotas oma piirjooned , oma aura – nii et varsti ta oli justkui värviplätserdus peeglil . Selle värviplätserduse võis nagu tolmukorra lapiga ära pühkida , peegli võis puhtaks nühkida – ja polekski enam Borkwelli olemas olnud . Nii kujunduslikult mõtles ta , ja nii tähtsaks pidas ta end. Sest juba hakkas talle selles peeglis paipoisi ilme näole tulema , juba hakkas tema rohmaka pintsaku asemel paistma peeglist mingi pitsrüü , ning üldse titastus ta kuidagi sel määral , et puudus veel – Elonore võtab ta sealt peeglist välja , lapsena , ning kussutab , pakub putru süüa , viib jalutama , ja Borkwelli jalad muutuvad aina savisemaks , aina savisemaks , kuni ta kukub tötsti ... Aga ei saa eitada , et Elonore muutus samal ajal aina ilusamaks , temast sai – kaunitar . Enne ei olnud , aga Borkwelli kõrval sai . Tema ilu tahtis Borkwelli lausa ära tappa , sellepärast ähmastuski mees . Ta ei arenenud Elonore kõrval enam edasi , jäi toppama . Varsti paistis tüdruk tõesti Borkwellist isegi vanemana , kogenenumana . Paistis – Elonorel on selged sihid silme ees , Borkwellil pole . Mingis mõttes tõsi ! Elonore oli väga lihtne , loomulik – seda on isegi võimatu kirjeldada , milline ta siis oli ! Ta oli nii lihtne , loomulik , et tegi oma olekuga kõik kõrvalseisjad relvituks . Temas polnud võltsi . Ta ei kavaldanud , näis – ta ei kavatse petta . Ta oli nagu mesi , nagu meekärg . Ainult see meekärg oli mesilastega kaetud , seda ei võinud iga magusatahtja pihuga võtta , käperdada . Oldi sunnitud distantsi pidama . Aga kaugele ka ei tahetud minna . Nii imelikud võrdlused tulid Borkwellil praegu pähe . Elonore – kaunitar ! Milline ta oli . Tema juuksed olid algul lühikesed . Alles Borkwelliga tutvuse ajal kasvatas ta need pikaks . Tal oli puhas kõrge laup . Tal olid pruunid silmad . Pehme ümmargune lõug . Täiesti võimatu on portreteerida naist sõnadega . Aga pintsliga samuti . Sest saladust ei saa ära seletada . Mehe kohta võib öelda , et ta oli kullininaga ja suurte kõrvadega – ning pilt on selge ! Aga naise kohta ei ütle isegi sellised äärmused midagi . Ei ole kõrvades ega ninas naise väärtus ja omadused . Borkwell tahtis hoopis midagi muud . Ta tahtis just inimestes – olgu nendeks siis naised või mehed – hävitada selle , mis nad tugevaks tegi : enesekindluse , eneseväärikuse , väljapeetuse , tasakaalu , ilu . Ja mitte üksnes inimestes , ka igal pool mujal – looduses ning tehiskeskkonnas . Vaat sellise tahtmise avastas Borkwell endas vähehaaval . Ta tundis , et ta ei suuda armastada ega austada midagi korrapärast , lõpuleviidut , selget . Ta pidi kõik ära rikkuma . Siis jäi alles tema süda rahule . Muidugi , ta polnud päris veendunud , et see on nii . Aga kui ta teinekord oma käitumist ja käitumismotiive analüüsis , siis jõudis ta varsti taolise järelduseni . Võib-olla oli nii mugav järeldada , enesele oli hea etteheiteid teha , sisemiste piinadeta ka ei saanud elada , need piitsutasid ergutavalt tagant , ebaõnne oli mugav geenide süüks veeretada . Aga kas see oli kaasasündinud omadus ? Või oli ta ise enda kasvatanud selliseks ? Seda , millised olid tema vanemad , ta niikuinii täpselt ei teadnud . Millised oleksid olnud tema isa ja ema täiesti loomulikus olekus ... kui neid poleks ahistatud ... Borkwell oli ühiskonna produkt . Ühiskond ja ühiskondlikud suhted olid kasvatanud tema selliseks . Võib-olla tahtis ta nüüd oma kasvatajaile kätte maksta . Tema vanemad surid ... või mis nendega üldse juhtus ? Ta oli siis väga noor . Tema eest hoolitses vanaema . Ta mäletas vaid üksikuid pilte minevikust : näiteks kuidas ta , isa-emaga veel , sai korteri kesklinna , peatänavasse , vanasse kõrgete lagedega majja . Mäletas , kuidas isa-ema sõbrad , või kes nad tegelikult olid , tulid soolaleivapeole . Kuidas joodi viina ringikäivast klaasist ja kuidas isa naer kõlas suures mööblita toas . Isa naeris nii ohjeldamatult ja lõbusalt , et Borkwellile endalegi tuli veel praegu muie suunurka . Tänaseks toda maja enam pole , vanaemaga elasid nad selles vaid paar aastat , siis pidid tollest linnast hoopis ära kolima . Aga tookord ... ? Miks nad kesklinna tulid elama – agulist , kust meeles vaid prussakad ja lutikad . Seda ta ei teadnud . Ja ei teadnud ka vanaema . Vanaema võib-olla teadis , aga ei rääkinud . Kesklinnakorteri aknast paistis hästi saluut . Hilise ööni kostis autode , busside mürin , mis magada ei lasknud . Borkwellile ei meeldinud luksus . Sõbrad jäid kõik maha äärelinna , kesklinnast ei leidnud ta uusi . Ei leidnud tänavalt , hoovist , ei leidnud koolist . Teda ei võetud omaks . Seletamatu möödanik ! Parema puudumisel võis sealtki leida keni hetki . Ta oli armunud ühte tüdrukusse , kes elas temaga samas majas . See tüdruk kutsus teda vahel külla . Mis ta mäletas sellest tüdrukust ? Kas tal oli meeles korter , milles tüdruk elas ? Tüdruku nimi küll ei olnud . See tüdruk tavatses aknalaual istuda . Tema vanemad ei olnud haritud inimesed . Aga õunu , vahel ka viinamarju oli neil alati kodus . Muide , täpselt nagu Borkwelligi kodus . Borkwell oli kodus tüütuseni mõlemaid söönud , tüdruku juures ta enam ei tahtnud , viinamarjad vedelesid laudlinal , veeresid laiali igasse kanti . Tüdruk oli umbes kümneaastane , sama vana kui Borkwell . Tüdruku korteri aknast paistis jõgi . Jõel võis näha purje . Kas see oli tõesti nii ? Jah , nüüd ei saaks ega viitsikski enam kontrollida . Aga tookord istus tüdruk aknalaual ja päike valgustas teda . Tema selja taga oli sinine vesi . Tüdrukul oli seljas roosa kleit . Nüüd kui ta vahel roosat kleiti kellegi seljas nägi , võpatas ta . Aga kas selle kauge mälestuse tõttu ? Mõttetus ! Võib-olla oli kleit punane , aga päikeses näis roosa , või oli riie lihtsalt pleekinud . Tüdruku juuksed olid õlgblondid , need olid sassis , kammimata . Kee oli tal kaelas . Pärlid sarnanesid pohlamarjadega . Suunurgad olid tal allapoole , silmad asetsesid üksteisest kaugel , nina oli lai , nagu litsutud . Käsi hoidis tüdruk süles , need olid rasked , punsunud , justkui tööinimesel . Tüdrukul polnud mänguasju , ta ei mänginud millegagi . Juttu nad ajasid . Jutuajamiste sisu Borkwell ei mäletanud . Oligi kõik . Küllap Borkwellil olid jalas lühikesed sinisest kalevist püksid . Borkwellil hakkas janu . Ta laskus alla veeni . Ta kummardus ja jõi järvest ahnelt vett , ammutades seda peopesadega . Ta oli ennegi siit vett joonud . Järves oli läbivool , siia suubus üks jõgi ja üks teine jõgi sai siit jälle alguse . Kui Borkwell kummardus , nägi ta umbes saja sammu kaugusel endast Elonoret . Seal , umbes saja sammu kaugusel oli aedik ühes väikese kuuriga . Aedikus olid haned . Aedik ulatus otsapidi järve , nii et haned said ka vee ääres käia . Elonorel oli kaelapidi käeotsas üks hani . Mis naine hanega tahab teha ? Kas ta tappis juba hane ära ? Kas ta keeras hanel juba kaela kahekorra ? Elonore hakkas hanega maja poole minema . Hakkab ta hane kodus kitkuma ! Kui palju sulgi saab ? ! Mis ta sulgedega teeb ? Paneb patjadesse . Kas ta teeb õhtul hanest rooga ? Kelle jaoks ? Kas enda ja ema jaoks ? Kas nad söövad terve hane kahekesi ära ? Võib-olla müüvad . Kus ? Turul ? Võiks ju tedagi kostitada . Elonore ei vaadanud kordagi Borkwelli poole ja see oli kohutav . Borkwell polnud täna veel midagi söönud . Oleks vaja minna võõrastemajasse ja midagi süüa . Aga ära ta ei kavatsenud veel sõita . Ja nüüd suunduski Borkwell vähehaaval võõrastemaja poole . Asula näis kuidagi väga väikene , enne paistis suurem . Väga palju oli tühje maju . Mõned suured majad , kivist , mitmekorruselised , olid hoopiski maha lõhutud . Isegi see suur maja , milles enne asus pood ja kus ka kwell oli sees käinud , oli maha lõhutud . Elevust oli asulas vähe . Noori ei torganud silma . Kõbusaid vanakesi liikus küll ringi . Borkwell kõndis väga aeglaselt , sellepärast vist paistsid vanakesed kõbusad . Puudus ka elav bussiliiklus . Varem võis pealinnast siia bussiga sõita , bussid käisid tihti . Nüüd ei näinud ta enam ühtegi bussi . Ise ta saabus ju ka rongiga . Aga rong sõitis ainult järveni . Tal oli siin tuttavaid vanast ajast . Mõnes majas oli ta varem sees käinud . Kas siis koos Elonore vennaga või Elonorega . Üks vana mees , kes oli jalust vigane ja majast palju väljas ei saanud käia , evis kunstniku kalduvusi , maalis verandal loodusvaateid , oli naivist . Elonore vend tõi talle linnast lõuendit , Elonore varustas värvidega . See mees maalis ühte ja sama maastikku , ühte ja sama vaadet kogu eluaeg . Aastakümneid . Tema maalidel vahetusid aastaajad , järvele tuli jää , siis sulas see ära , kevadised üleujutused olid , puud kasvasid sureks tema piltide peal , mõni puu kadus vahel ka – kuivas ära , või tuul murdis maha või saeti puu kütteks ; maale vaadates võis kõike möödunut enam-vähem dokumentaalselt taastada . Ja üks teinegi vana mees oli Borkwelli endisaegne tuttav . Üks pikka kasvu köökaskäiv rögisev ja köhiv mees , kes siiski väga vitaalne oli ja millegipärast pidevalt – vaikis . Mitte midagi ei rääkinud . Ja sellepärast käidi teda vaatamas kui muuseumiharuldust . Poisid loopisid teda kaigastega , lootes spontaanset sõimu kuulda . Aga asjata . Kaikad purunesid vastu mehe selga , aga mees jäi sõnatuks . Vanamees olevat aastaid tagasi vaikimistõotuse andnud . Ei tea , kas ta nüüd juba räägib , mõtles Borkwell . Imelik , Elonorel ja ta vennal pidi just selliste koomiliste kujudega tegemist olema ! Nad vist kogusid ekstravagantseid tüüpe ! Borkwell vahtis enne neid mehi , suu lahti , nüüd oleks tahtnud nende elu segamini lüüa . Ei tea miks , kas nälja pärast kõhus ! Selgus , võõrastemajas sööklat ja isegi puhvetit polnud . Borkwell ei viitsinud mujale toitu minna otsima . Ta viskus voodile pikali , soovis veel veidi tukastada . Elonore kitkus köögis hane . Ema istus toas diivanil ja sorteeris vanu fotosid . Elonore polnud emale pilkugi heitnud , oli töös ja oma mõtetes kinni . Kui viimaks pilgu tõstis , et ema üle ukse silmitseda , üllatus – ema tundus nii kena ja noor . Niisugusena ta , muide , sooviski alati ema näha . Ta ei tahtnud ju , et ema oleks vananev kustuv naine , keda maa enda poole kisub . Maa võis küll keha enda poole kiskuda , kuid hing pidi taeva poole püüdma . Ja seda pidi inimese olekust näha olema . Niisugusena tahtis ta ka ema näha , ning parimatel päevadel oligi nii . Aga täna asusid nii keha kui hing kusagil vahepeal , maa ja taeva vahel , ema näis sõltumatu , vaba , justkui asuks tema tervik olemise keskpaigas . Ning uue , õigemini ühe ärakandmata kleitidest , oli ema selga pannud ; kleit oli suvine , see tegigi ema vist nooremaks . Kleidiriide põhitoon oli helesinine , sellele oli külvatud imepisikesi õisi , nii tillukesi , et võimatu aru saada , milliste lilledega tegemist . Ja polnudki põhjust seda uurida . Emal oli kaelas odavatest valgetest pärlitest kee . Miks ei võinud ta end niiviisi ehtida . Võis küll . Ega Elonore ei keelanud . Ema selja tagant läbi aknaklaaside paistis tükike halli vastasmaja , tükike taevast . Päike oli välja tulnud . ja rohelised puulehed , vist pärna omad , sahisesid akna taga , nagu polekski veel sügis , vaid südasuvi . Ema oli juuksed pealaelt kahele poole lahku kamminud , külgedelt kõrvade peale tõstnud ning kuklasse nõelte ja lindiga kokku tõmmanud , nii et kael ja õlad olid nähtaval . Need polnudki kortsulised ja kahvatud , see asjaolu võis mahedast päikesevalgusest olla tingitud . Ema pilk oli rahustav – mingit ängi ei väljendanud see . Elonore isegi ohkas kergendatult . Ta tundis , et võib enda täiesti lõdvaks lasta ja midagi halba ei juhtu . Ema kaitseb teda ja mõistab . Ja aitab , toetab . Poolest saadik kitkutud hani libises Elonore põlvedelt põrandale . Elonoret häiris siiski see tõik , et temas oli viha . Praegu ta vihkas hane , kes ootamatult suri , keda pidi sulgedest puhastama . Ta ei tahtnud seda teha . Talle polnud sulgi vaja . " Ma leidsin üles selle pildi , " ütles ema , " millel sina oled nukuga , tahad vaadata ! Sa oled siin kaheksa-aastane . " " Ei taha ! " " See on sinust selles eas ainuke foto , " jätkas ema . " Ei taha vaadata ! " kordas Elonore . Ta tõusis , läks ema juurde , krahmas foto ja rebis selle puruks . " Mulle ei meeldi see ... ! Miks sa seda alles hoiad ! See nukk ei meeldi mulle ! See on korjatud prügimäelt ! See alandas mind ! Mul on sel fotol nii hirmunud silmad ! Sa sundisid mind poseerima ! Panid mulle selga kleidi , mis oli mulle ammu väikseks jäänud ! " Ema väljus . Elonore ei küsinud , kuhu ta läheb . Neil polnud kombeks üksteise käike kontrollida . Aga kuhu ta ikka minna võis ! ? Emal oli asulas kaks sõpra : üks oli see mees , kes vaikimistõotust pidas ; teine oli vigane , kes maalis . Viimane polnud küll emaga nii hea tuttav kui Elonorega , temale vaevalt ema külla läheb . Pigem vaikib koos vaikijaga . Tollel on nüüd naine aastaid haige , kuid rääkima ätt ei hakanud . Vist unustas rääkimise juba ära . Elonoregi ei tahtnud koju jääda . Ta võttis laia supellina ühes , otsustas järvele pesema minna . Võõrastemaja valvur või administraator , või kes ta oli , või oli kõik kokku ühes isikus , äratas Borkwelli üles . Borkwell oli täiesti uimane ja kõht korises tal kahtlaselt . Valvur , lühikeseks pöetud juustega eakas mees , sõnas : " Tõin sulle süüa . " Tema käes oli suur tükk taignast leiba . Ta istus Borkwelli voodi ette taburetile , murdis leivaportsu pooleks , üle poole ulatas Borkwellile , teist asus ise sööma . Borkwell hakkas ka leiba näkitsema . Leib ei olnud maitsev . Oli jämedast jahust küpsetatud . Keel tundis mingeid lisandeid , kas saepuru , aganaid ? " Kui vana sa oled ? " küsis Borkwell valvurilt . " Sama vana kui sina . Kui sind sisse registreerisin , vaatasin passist järele , " ütles valvur . " Ah soo ! " Tegelikult näis valvur palju vanemana . Valvuri rahulikud silmad panid Borkwelli imestama . Kõigil inimestel siin asulas olid nii rahulikud silmad . Millest see ? " Kus sa sündinud oled ? " päris Borkwell . Valvur nimetas linna , kus Borkwellgi sündis . " Ma tahaksin juua ka , " ütles Borkwell . " Kraanides pole vett , " sõnas valvur . " Kas toome järvest ? Ämbriga ? " küsis valvur . " Pole vaja . Ma ise ... tõusen varsti , " ütles Borkwell . " Miks sa mind üldse üles ajasid ? " " Ma ei tea isegi , " vastas valvur . " Igav on . " " Igav . " " Pole kellegagi rääkida . " " Minuga ka pole ... millestki . " " Seda ma usun . " " Ma mõtlesin – sa oled pärit Aasiast . " " Ei ole . " " Sa oled veidi pilus silmadega . " " Las ma olla . " " Mida sa siin siis valvad ? " " Polegi midagi valvata . Võõrastemaja suletakse varsti . Lõhutakse maha . Külastajaid pole . Peale külvatakse roheline muru . Et oleksid silmapiirini rohelised aasad ... " " Suvel ... Aga talvel ? " " Talvel oleks kõik lume all . " " Jäta mind üksi ... " Valvur tõusis vastumeelselt , lahkus . Borkwell tundis – ta on haigestunud . Tal oli palavik . Ta vahtis valgendatud lakke . Tal oli halb olla . Selles asulas . Ja nüüd järsku tundis ta , et tal pole jõudugi , et tõusta , ja siis ära minna , kohe . Ta oli järsku kaotanud enesekindluse , otsustamisvõime . Aga kuna ta tahtis väga juua , siis tõusis ta ikkagi kuidagi voodilt ja väljus . Oli niisugune õhtune aeg , päikese loojumise aeg . Ta komberdas järve äärde . Sattus randa just niisuguses kohas , kus kasvas tihedasti pajusid ja kõrkjaid . Ta läks nende vahelt läbi otse järve , kuigi tal olid püksid ja kingad jalas . Ta laskus käpuli mudasesse läbipaistmatusse vette ja hakkas jooma nagu loom . Ning alles siis , kui oli janu täis joonud , tõstis pea , tõusis ise ka , sirutas selga , vahtis ümberringi . Mitte kaugel , väikese neemenuki taga kaldapealsel , kus ei kasvanud puid ega kõrkjaid , vaid oli hall liivane rand , askeldas rühm naisi , mõned olid päris paljad , teised linadesse-rätikutesse mässitud , või kuivatasid endid parajasti nendega . Ju nad olid just järvest välja roninud , suplemast . Aga mingit kilkamist polnud küll kuulda . Naised olid vaoshoitud , tegutsesid justkui salaja siin . Ometi paistis , et nad ei karda midagi , on kaitstud : nüüd , alati ja igavesti . Nad ei märganud Borkwelli või ei tahtnud teda märgata . Emb-kumb . Või ei kuulnud nad tõesti mehe puristamist , kui too järvevett jõi kui hobune ... ei , mitte kui hobune – sest hobune joob pikkamisi , vaikselt ja viisakalt alati , Borkwell aga jõi vett kui hull koer , kes pidevalt janus – lomps-lomps-lomps , nii et pritsmed lendasid igasse kanti . Ta jäi naisi hämmelduses vaatama , ta ei saanud aru , peab kohe ära minema või ei pea ; kedagi polnud ette ütlemas , soovitamas , mida teha ; ta ei teadnud , milline moraal kehtib . On ju selge : ta ei vahtinud naisi sellepärast , et temas mingi rahuldamatu kihu oleks peitunud . Lihtsalt vaatepilt oli rabav , kaunis ! Naised ei häbenenud , ei kiirustanud , ei peljanud passijaid põõsastikust ega kusagilt . Aga põlvist saadik vees Borkwell oli ju nähtaval kohal ! Temast ei tehtud väljagi . Tõsi – vahemaa võis olla umbes viiskümmend meetrit . Naised olid sihvakad ja nõtked , pikkade juustega , puhta valendava nahaga , justkui polekski nad päikest saanud suvel ; jah , justkui polekski nad sellest tuttavast tsivilisatsioonist pärit , vaid antiikajast siia juhuslikult kandunud . . . Just sellepärast jäi Borkwell vaatama . Ka Elonore oli nende hulgas , omasuguste hulgas . Need polnud ju noored tütarlapsed , aga neil olid kõigil ilusad rikkumata kehad . Ja nad olid vist omavahel kõik head sõbrannad , sest muidu oleksid kakelnud , tülitsenud või lärmanud-vaielnud . Vist ei närinud kadeduseuss , see kõige tavalisem hingehukutaja , neist kedagi . Nad olid ilmselt saatusekaaslased . Ja sellega ammu leppinud . Ning selles oligi võib-olla nende tugevus ! ? Kui Elonore pigistas juustest vett välja , siis ta pööras end veidi , ja tema pilk kohtas Borkwelli pilku . Borkwell mõistis alles praegu , et ta oli kaua aega hinge kinni hoidnud , nüüd ta elustus , hakkas kiiremini hingama ja taganes kaldale . Elonore silmad saatsid meest , kuni too kadus puie taha . Borkwell jõudis veel märgata – Elonorel olid ootamatult täidlased käed , ootamatult ümarad õlad , viimastel mänglesid loojuva päikese varjud ja helgid – ta polnudki siis kõhn , kondine ! Nagu tütarlapsena ikka . Ülejäänu Elonore ihust oli supellinaga või mingi toogasarnase riidetükiga kaetud . Kohe , kui Borkwell pajude taha kadus , tekkis tal mõte : kas seal üldse oligi Elonore . Kas tõesti oli ? Nii noor ! Nii kättesaamatu ! Nii sõltumatu ! Nii kaunis ! Nagu vanasti ? Või nii nagu mitte kunagi varem ... Enne , tänanähtud Elonore ... paistis ju vanem , tema silmad olid peaaegu elutud nagu maskil , kuigi nendel oli kurbuse pitser , mis andis tunnistust mingist siseelust ... kas või kannatusest . Aga see Elonore , kes suples sõbrannadega , kes end just kuivatas , näis noorem ja tema silmavaade oli lapsik , lapsikum kui muidu , lapsik nagu varemalt , lapsik , lahke ja aval , andestav ja mõistev . Või mida see kõik tähendas ? Kunagi meeldis talle säärane Elonore , aga siis ta ei osanud naist – vist – hinnata . Aga polnud ju täna varemgi nähtud Elonore halvem , inetum – kuidas ta võis üldse võrdlema hakata ... ega ta midagi segamini ajanud . Ta otsustas kontrollida . Ta astus uuesti vette , vahtis halliliivalise supelranna poole . Kuid naised lahkusid juba , eemaldusid väärikalt , aeglaselt kõndides , olid seljaga tema poole ja raske oli aru saada , kes on kes . Sest kõik nad olid sarnased . Suplejate paiga oli hõivanud keegi uus naisterahvas , kes seal kivil istudes imetas oma last ; aga see vist polnud nende kambast . Olevus , kes kaldal Borkwelli poole pilgu saatis , võinuks vabalt olla ju ka Elonore tütar . Niisugune mõte kerkis Borkwelli peas esile . Kas Elonorel oli , on tütar ? Ja kas too võiks ka nii ema nägu olla . Ja kas võiks nüüd nii juhtuda , et ta armuks Elonore tütresse ? Kuid ei ! Pea oli palavikuline , peas oli kõik segamini . Pärast järvevee joomist läks enesetunne veelgi halvemaks . Milline oli Elonore raskejalgsena , tuletas Borkwell meelde . Ta lahkus noist paikadest , kui loode oli noores naisterahvas umbes viiekuune . Kuid Elonore kõht oli juba väga suur , tüdruk läks lausa jämedaks , võiks öelda . Ta polnud veel maha saanud , kuid väliselt paistis ta juba emana , ning mitte ühe lapse emana ; näis , nagu oleks tal juba palju lapsi olnud ja tuleb veel juurdegi , tema näkku ilmus mingit tarkust , üldist arusaamist maailma asjadest , malbust ; niiviisi ta eemaldus Borkwellist oma tähtsasse maailma , Borkwell eemaldus oma vähemtähtsasse , aga see-eest palju patusemasse maailma , maailma , kus tal tuli olla – nüüd , tagantjärele sellele hinnangut andes – üksi . Elonore ju ei tahtnud enam , päris lõpus , temaga , Borkwelliga , sõbrustada ; Elonore kaaslasteks said teised naised , sookaaslased , eriti need , kes olid juba emad , nagu ta enda ema , samuti üks sõbranna , kellele ta varem harva end usaldas , aga kellel oli juba väike beebi käes . Borkwellile kuulus rohkem meeste seltskond , nendega , meestega , võis ta õlut juua , praalida , tööd teha , raske raha teenimist planeerida . Ning loomulik – Borkwell kui täiesti üleliigne , kadus üldse noist paigust , saatusest temale määratud siinolemise aeg sai täis . Ja rohkem teavet Borkwellil Elonore edasise käekäigu kohta siiani polnud . Nüüd oleks vaja kellegi käest lisaandmeid pärida . Ehkki , mis kasu oleks saadavast informatsioonist . Kui inimene on lahkunud su elust , on lahkunud su mõtetest , siis ta enam ju ei mõjusta su saatust – loodetavasti isegi telepaatiliselt mitte ? Kas Elonore mõtles veel Borkwellile vahepealsetel aastatel ? Borkwell unustas Elonore küll täielikult ... Ei saanud hinged vastastikku mõjustada teineteist , ei saanud võistelda , ei saanud oma tugevust demonstreerida . Küllap ei lasunud Borkwellil Elonore needust . Elonorel Borkwelli oma . Nad olid teineteise rahule jätnud . Hana vudis lühikeste kiirete sammudega künkale , jäi selle kõige kõrgemal kohal pidama . Kogu järv , peaaegu kogu järv , ja linngi – niipaljukest , kui sellest veel järele jäänud – olid tema pilgu ulatuses . Päike paistis väga soojalt , soojendas vana naise kortsulist nägu . Sellesse päikesesse oleks tahtnud ... ära sulada , nagu põlev vahaküünal , kaua oleks tahtnud ühe koha peal seista , nägu vastu soojusallikat . Kuid päike ei püsinud pikalt paigal , kadus aeg-ajalt halva külma pilve varju – ning siis hakkas hapral vanal kehal lausa külm , nii et võttis lõdisema . Aga Hana ei läinud kohe minema , ei laskunud allapoole . Talle meeldis siin kõrgel olla ja kaugusesse vaadata . Järve teise kalda kohal olid palju hirmsamad pilved kui siinpoolsel . Päike aga näis seal kaldal asuvat , nimelt . Nii et siinpoolsel kaldal oli ikkagi parem . Aga pidi edasi liikuma . Hana ei meeldinud endale , riided seljas ei meeldinud sugugi talle ; aga ei saanud neid ju maha rebida keha pealt . Ja juuksed , soeng ei meeldinud . Mitte miski polnud meeltmööda . Ja pärlid ei meeldinud kaelas . Need ropsas ta kaelast ; peenike niit , millele pärlid olid lükitud , purunes kergesti , nahka haavamata . Pärlid pudenesid rohusse . Hana rahunes ja läks nüüd mäest alla . Kuid ta astus ainult paar sammu , siis seisatus jälle vaatama – ilu . Päike värvis pilvi järve vastaskaldal , värvis nende tipud beežiks . Järvepind muutus hallikamaks . Nii väga meenutas see veekogu nüüd merd . Merd , mille ääres Hana-Marissa tegelikult sündinud ja üles kasvanud oli . Hulk aega tagasi juhtus see . Siis sõitsid merd veel purjekad , kliiverpoomid uhkelt ees . Praegu meenutas järv Hanale seda merelahte , mille ääres ta kunagi kasvas . Sest järve vastaskallas meenutas nii väga tolle lahe teist kallast . Rahu ja tänulikkust niisuguse meenutuse eest , ei tea kelle aadressil , valgus Hana rinda . See oli kallis võrdlus . Aga järv oli ikkagi väga elutu , vaatamata kalameeste paatidele selle pinnal . Hana armastatuim lill oli vanasti rukkilill , neid kasvas küla rukkipõldudel , eriti põllupeenarde vahetus läheduses rukki sees alati . Kui hea oleks neid praegu olnud korjata , vaadata , nuusutada . Abikaasa tõi ükskord Hana-Marissa siia . Kiitis seda kohta . Hanal oli kujutlus , et tegemist on paradiisiga . Abikaasa sidus Hana silmad kinni , kui ta nooriku süles paati tassis , soovis teistpoolt üllatada . Mainis naerdes veel : selleks et naine tagasiteed meelde ei jätaks . Nii sõitiski Hana üle järve esmest korda midagi nägemata . Kuid ta polnud solvunud . See oli mäng . Ja siinpoolne kallas meeldis talle tõesti . Ja peamine , elamine hakkas taas vee ääres kulgema – see oli tähtis . Ning tõesti – loodus oli siin ilus , maapind viljakas . Hana jätkas retke . Laskus mäest alla tänavale , mis sai alguse ta ees . Päike heitis ka sellele kollaseid kiiri , värvis kogu tänava pastelseks . Kui ta tänavat mööda alla kõnniks lõpuni , jõuaks ta järveni . Aga Hana ei kõndinud , tal oli vaja ühte majja minna . Miks ? Ta ei teadnudki . Ta oli juba unustanud . Talle tuli vahepeal mingi melanhoolia peale . Ükskõiksus . Tal ei olnud sõpru kusagil . See oli hirmus . Maja , kuhu ta kavatses minna , oli kivist – krohvitud , lubjatud – vana , kuid tugev . Seda ümbritsesid sirged rohelisetüvelised puud , millel oksad , ja seega ka lehed , algasid kõrgelt , ülaltpoolt maja katust . Nii et varju need puud peaaegu ei pakkunudki . Päike , eriti loojuv päike , pääses majale hõlpsasti ligi . Muidki puid kasvas ümbruses vähe . Paljude majade õues , ka tänava ääres polnud neid hoopiski . Üldse oli rohelus kuhugi kadunud , justkui ära kõrbenud . Aga kõrb see siiski polnud . Ja inimesed – kas üldse elas enam igas majas kodanikke ? Paljud majad olid juba tühjad . Mõni maja oli isegi maha lõhutud , ehitusmaterjal platsilt minema veetud . Kuhu ? Seda Hana ei mõistnud . Ka siit , kivimaja juurest õue pealt paistis järv . Õigemini pool järve . Või veelgi vähem . Paistis järve üks sopp , milleni tänav lõppeks viiks . Tuulevaikseks oli jäänud . Järvepind oli taas sile . Mahajäetud kiriku katkine torn peegeldus sellelt koos männimetsa latvadega vastu . Mõned kogud seisid seal , kaldal . Mingid ebamäärased olendid . Kaks naist vist , üks oli punases , teine sinises . Millised puhtad kirkad värvid ! Ja kaks last oli nendega . Küll oleks hea , kui prillid kaasas oleksid , arutas Hana . Ta ei tunne enam kaaskondlasi ära . Aga prille tal üldsegi polnud veel . Ja kas oleks prillidki aidanud . Majas elas too kunstilembeline meesterahvas , kellest Borkwell alles hiljuti mõelnud oli . Umbertoks hüüti teda , kuid ta polnud – teadagi – itaallane , kuulus põlisrahva hulka . Aga nimeandjad mõtlesid vist – kunstnikud peavad olema kõik itaallased . Hana sisenes jahedatesse eesruumidesse . Ta polnud kunstnikku juba ammu , aastat viis ilmselt näinud . Ka poes mitte . Kunstnik oli kodus , avas talle ukse . Avas ruttu , justkui oleks oodanud naist . Aga tema nägu ei reetnud vähematki tundelisust , vastupidi – Umberto , juba vana mehe näoilme oli kohutavalt karm . Tema käes oli jäme must lakitud konarlik kepp , tal ju jalad haiged . Mees oli pensionär . Kuigi – mis pensioni ta sai ! Mille eest , millise töö eest ? Võib-olla invaliidsustoetust . Miks kõik teisejärguline huvitas Hanat ? Kõik see , mis oli arusaadav , huvitas teda . Mees oli muidugi rohkem Hana laste sõber või tuttav kui Hanale omainimene . Kuidas võtta ! Kas mitte Hana ei tutvustanud toda imelikku meest lastele , tõmbudes samal ajal ise eemale ... ? Mees oli pikka kasvu , tema paljas pealagi ulatus vaat et toa laeni . Lips oli tal ees . Aga särk , mis ruudulise pintsaku all , polnud valge , uus . Ja selle kulunud ja võidunud pintsaku õlale , paistis , oli tuvi lasknud läraka . Mees oli vist just tänavalt tuppa tulnud ja polnud veel lärakat märganud ... või kuidas ? Varem olid mehel südamlikumad silmad , tuli Hanale meelde . Südamlikumad , ja isegi kuidagi vesisemad . Igal juhul sõbralikumad , ning ka – targad . Aga nüüd ... ! " Mis sul vaja ? " küsis mees . " Tulin ... Tulin , et su pilte vaadata ... Mida sa oma pika elu jooksul maalinud oled ... " " Mida ma oma pika elu jooksul maalinud olen ! " Mees peaaegu karjatas . " Jah ! " vastas Hana süüdlaslikul toonil , kindlusetult , haledalt . Tal hakkas hirm . " Tead , Hana , Hana , Hanakene , " vuristas mees laulvalt . " Hiljaks jäid ... Hana-Marissa . " " Kuidas hiljaks ? " Polnud teda Marissaks enam keegi mitukümmend aastat kutsunud . " Ma hävitasin need , vähehaaval ... viimase aasta jooksul ... need oma pildid ... Põletasin ja ... Tule ! " Mees kutsus naise teise tuppa . Toad , milles Hanal õnnestus olla , olid avarad , valgust täis . Mööblit oli aga tubades vähe . See avarus , vabadus , mitte millegagi seotus meeldis talle , ka ennemalt juba meeldis . Teises toas seisis kamin – suur , ilus , läikiva vaskse pealdisega . Ja selles hõõgus veel tuli . Tukkide kuhila peal asus krimpsus lõuend maastikuga , kuid see kadus ja muutus olematuks enne , kui Hana suutis aru saada , mis nimelt sellel kujutatud oli . Aga oli mis oli . Mees vaatas tuhahunnikule asjaliku pilguga . " Kas hakkad surema või ? " küsis Hana . Mees vaikis . " Kas võiks istuda ? " küsis Hana . " Eks sa istu . " Hana istus sügavasse tugitooli , mis kamina ees , umbes poolteist-kaks meetrit koldest eemal . Mees jäi seisma , kepp käes . Hanal oli väga mugav istuda , väga hea olla . Ta unustas varsti , mida mees oli teinud , nautis vaid seda mugavust , mida pakkusid pehme tool ja soojust õhkuv kamin ... ja üldse võõras kohas viibimine ... Ning talle meeldis isegi iidne puupõrand , korralikult paralleelselt üksteise kõrvale lükitud lauad . Kusagil tema kõrval eksisteeris mees . Hana ei näinud teda , aga tundis tema kohalolekut , väli Hana ümber oli täidetud temaga . Kuid mehe , kunstniku hingamist polnud kuulda . Aga Hana ei kuulatanudki . Väljas loojus päike ja valgustas läbi akna veel seda seina , mille külge oli laotud kamin . Mida veel tahta elult . Aga siis alustas süda Hana rinnus ärevamalt põksumist ; tuli meelde , mis mees oli piltidega teinud , oleks olnud vaja hakata õiendama , manitsema . Kuid selleks et seda teoks teha ... selleks tundis Hana ennast liiga tühisena . Tema elu , õigemini kokkuvõte elust tundus tühisena , väikesena , haledana . Tema elu polnud õnnestunud , see oli ebaõnnestunud . Kuigi ta oli naisterahvas ning temal poleks tohtinud tekkida küsimust : milleks kõik ümberringi ... niimoodi ... ? Siiski tekkis tal see küsimus . Ning vastust polnud . Tema ei osanud kedagi õpetada . " Kaua sa ikka istud ! Eks sa hakka astuma , " sõnas mees ootamatult , aga väga tavalise häälega . " Miks ma ... ! " tahtis Hana trotslikult õiendama hakata . Kuid tal polnud õigust protesteerimiseks . Ja polnud põhjustki . Ta oleks küll mehe maale – ehkki nimetas neid mõttes alati joonistusteks – ajaviiteks näha tahtnud , kuid ta võis olla ja edasi elada ka ilma neid nägemata . Ehkki neil maalidel – joonistustel – oleks olnud kogu asunduse lugu , küll võõraste silmade kaudu fikseerituna , kuid selles fikseerituses oli teadjate jaoks , aga Hana oli teadja , kaasteadja , mingi kindlusetunne olemas . Ja nüüd järsku oli seegi kadunud . Teisest küljest – ta polnud neid töid kunagi ju eriti kõrgeks hinnanud . Ta polnud neid meenutanudki . Sest need – tegelikult muidugi neil kujutatud asjad – olid alati olemas olnud , justkui sõltumata loojast , autorist . Sellepärast oli vahel isegi mõnus seda autorlust alla kiskuda , mitte nimetada . Ei tea , mis vajadus see tal oli . " Kas sa hakkad surema või ? " küsis naine kunstnikult uuesti . " Mis see sinu asi on ! " Öeldu oli väga rangelt lausutud . Peale seda pidigi vaikima . " Kuidas sa üldse täna sattusid siia ! ? " jätkas mees rõhutatult . Tema pähe oli järsku ilmunud tume lai kunstnikubarett . " Minu teada sa ei liigu enam ammu väljas . Minu majas pole küll vähemalt ... juba kakskümmend kaks aastat ja seitse päeva käinud ... ! " " Kas tõesti nii kaua ... ? " " Mine nüüd ilusasti minema ! " " Kuhu ma lähen ? " " Issand ! Minu käest küsid ? " " Aga sina ... " " Mina hakkan tegema uut pilti , " sõnas mees . " Mis see sinu asi on ... ! " Kui Hana sellest majast lahkus , tundus ta enesele palju väiksemana ja vanemana , kui tulles oli . Palju väetimana . Ta mõistis nüüd tõesti , et ongi lõpuks juba vanakene . Ta läks randa , endise sadama poole . Varem asus sadamakail vabaõhukohvik . Seal võis istuda , süüa ning napsugi sai . Nüüd polnud kohvikut enam ammu . Polnud laudu-toole ega puhvetiletti . Polnud ka kassaputkat ega sõiduplaani enam . Kuid kai ääres seisis veealuste tiibadega päevinäinud reisilaev . Diiselmootor laeva sisemuses tümises tasakesi . Trapp oli alla lastud ning ulatus kaile . Mõned inimesed , mingid hallid inimesed – Hana ei suutnud neid ilma prillideta tuttavateks või muidu kohalikeks elanikeks eristada – sammusid mööda trappi üles laevalaele või tulid sealt alla . Hana tahtis ülesminejatele järele minna . Ta soovis : kohe , kui tema peal , peab alus eemalduma . Ees ootaks huvitav reis , võib-olla põnev seiklus . Kuid keegi puudutas naist küünarnukist . " Ära mine ! " keelas hääl . " See ei ole sinu jaoks ! " Hana pöördus . Kunstnik , kellele ta just visiidi oli teinud , seisis tema selja taga . " Nii et ei tasu ? " pomises Hana . " Ei . " " Ma pole juba ammu laevaga sõitnud . " " Vaenekene ! Ma ka ei ole , " lohutas mees . " See laev ei tule enam tagasi siia . " " Kust sina tead ? " " Mina tean kõik . " " Miks see siia siis tuli ? " " Need on mingisugused kontrollid . Ajavad kalamehi järvelt ära . Reisijate vedu on ju ammu lõpetatud ! Tead , Hana ! Ma mõtlesin , kutsun su kaasa – lähme ... " , ja Hana kuulis mehe , kes vaikimistõotuse andnud , nime , " ... juurde külla . " " Lähme . " " Miks sa kohe nõusse jäid ? " " Sest mul on ükstaskõik , kuhu minna ... mida teha . Tegelikult mul oligi plaanis sinna ka minna . " " Selge . " Nad eemaldusid sadamast . Kunstnik käis kepiga komberdades Hana kõrval . Minnes nad vaikisid . Nüüd sai Hana enam mahti kunstnikku silmitseda . Muidugi – tegelikult polnud ta kunstnik , oli eluaeg olnud kõige tavalisem töömees . Hana ei teadnud küll mis alal , aga seda polnud vajalikki teada . Hanale piisas ainsast kriitilisest pilgust , kuigi tema pilk polnud ettekavatsetult kriitiline , et aru saada – kunstnik on väga inetu ilmetu meesterahvas . Ta oli endale vahepeal musta salli kaela ümber sidunud . Bareti oli kõrvadele tõmmanud . Tema nina oli pikk ja kuivetunud , veretu . Lõug oli väike ning mitte ettepooletungiv , vaid kuidagi nähtamatu , olematu , krae sisse kaduv . Näos polnud midagi erilist , mida imetleda , takseerida . Polnud jõulisi jonnakaid jooni , trotslikke ilmevarjundeid . Bareti alt tolknes halle kuklakarvu ja ka habe oli mehel mitu päeva ajamata . Imelik , et selles inimeses võis üldse mingi elav edasipüüdlev ... ja ahistatud hing olla . Sest mis see muu kui haige ahistatud hing sunnib meest vahel maalima . Ju oli see mees muudeks ettevõtmisteks täiesti kõlbmatu . Hana polnud midagi tähelepanuväärivat temast kunagi kuulnud . Meest polnud justkui millegagi iseloomustada . Mis tööd ta siin asunduses üldse teha võis , kas tast oli kasu kaasinimestele , kes teda toitsid . Või kes teda üldse toitis . Suutis ta endale ausalt elatist teenida ? Ta ju mäletas hästi seda meest tema nooruses . Juba siis ta oli samasugune tõsine nohik , iseendasse süvenenu , ainult vibalikum . Ta kandis samasuguseid riideid , ainult riided olid siis heledates toonides . Barett oli valge . Kuid juuksed olid punakaspruunid . Ja juukseid oli rohkem . Ning pintsakki oli hele , seejuures millegipärast triibuline . Pintsakul olid laiad õlad . Jäi mulje , nagu oleks pintsaku all vägilase keha . Võib-olla olidki seal musklid , ei tea . Ja nooruses oli tol mehel , Hana kõrval käival mehel veel pikk kael , hästi pikk kõhn kael ja pea näis selle kaela otsas nagu kilpkonna oma olevat . Mees-kilpkonn oli oma pea kilbi alt , see tähendab – pintsakust – pikalt välja sirutanud , et uudistada ümbrust , kus viibib , et uurida teed , mis jalge all ja ees ... Nüüdseks oli ta vananenud , kokku vajunud , pikk kael oli lühenenud , kadunud ... nagu polekski seda kunagi olemas olnud . Ja muidugi käis mees noorena alati , silmad maas , langetatud laugudega ... Kuid miks tulid Hanale sellised pisiasjad meelde ! Sellepärast et Borkwell ilmus lagedale ? Miks ma olen nii rahulolematu , nii halb – leidis Hana end järsku mõtlemas . Kes ma ise olen , küsis ta endalt , et ma ... ! Nagu mingi üliküps madonna – jah , jah , sealt kirikualtarilt ... kes neid ilma asju nii hästi teab ja ette aimab ... kas ma arvan , et mulle andestatakse ... kui ma kellestki ... lausa võikalt mõtlen ... Ah ma olen hirmus väsinud , ma ei tahagi kuhugi külla minna , ma tahan kodus olla , ma pole juba mitu aastat kodunt üldse väljas käinud , miks ma nüüd nii kolan . Ja arutan ... Ja hästi ei oska kellestki mõelda . Kuidagi iseenesest toimub nii . Aga ennast õigustan ... ? Hana vaatas veel kord kunstniku poole . Kuidas ta küll ei taibanud kohe – kunstnik on just väga sümpaatne ; kui kindel võib tolles mehes olla , ta on ustav , kõigutamatu , ta on tunnustamata , aga ei tee sellest väljagi , ta on lihtne , ja samas salapärane , ning ettearvamatud on kõik tema tulevased teod , küllap pildidki , teda peab armastama , mitte tema kallal irisema ... Ja Hana hakkas arutama , kas ta suudaks armastada seda kunstnikku , seda meest pidevalt , ning üllatuseks leidis endas kohe ka vastuse : suudaks küll , see pole mingi probleem . Aga armastus nõuab ohvreid . Mida peaks ohverdama tema , Hana ! Eks selle , mis tas on . Isekuse , raskemeelsuse , vanaduse mugavuse , ta peab saama mehe sarnaseks , samastuma temaga , tema tööde ja huvidega . Kunagi oli võimalus seda teha , aga siis ta ei proovinudki ... Mõtted liikusid kergelt , kuid jäid siis kinni , ei nihkunud paigast . Hana oleks tahtnud magada – jalad nagu tina täis . " Miks sa seisma jäid ? " küsis mees Hana kõrval . " Kas ma jäin seisma ! " Borkwell ilmus lagedale . Kui Borkwell esimest korda nende majja astus ... Hana mäletas seda täpselt . Ta käis tollal vastumeelselt tööl , proovis kasvatada tütart ja poega . Aga poeg ja tütar kasvasid tal ruttu üle pea , surusid talle oma elustiili ja ellusuhtumise mallid peale . See isegi meeldis veidi emale . Muidugi , siis oli ka võimalusi rohkem , võimalused mitmekesiseks eneseteostuseks olid paremad . Isa , Hana abikaasa , oli surma saanud sõjas – ning kord oli Hana unes näinud mehe verist nägu , see oli vist hüvastijätuviibe teisest maailmast ! Väga vastumeelselt käis Hana tööl . Aga midagi polnud parata . Kui ta vahel töölt varem koju pääses ja lapsi kodus polnud , rõõmustas ta koledasti , et sai segamatult üksinda köögis neljakandilise laua taga istuda ja mõtiskleda . Ta tegi elust juba siis kokkuvõtteid , ei suutnud selles midagi muuta , sest hirmus lootusetu oli kõik . Täiesti selge oli , et peab antud paigas veetma allesjäänud aastad , peab leppima mööbliga , mis juba on , ei saa ta enam kunagi paremaid riideid endale selga , ei saa ta süüa seda , mida tahab ; oli juba aeg maha rahuneda , madalaks vajuda , maha vaadata , kannatada kõik välja , mis juba olnud ja veel tulemas on , sest ... Ja vaist kõneles Hanale , et selline olukord jääb valitsema siinmail nüüd kauaks , vähemalt sajaks või paarisajaks aastaks , saabunud on justkui jälle teine keskaeg , kus mõni kauge idee või üleskutse maksab piiritult rohkem kui kohapeal elav elus inimene . " Lähme edasi ! " ütles mees Hana kõrval . " Lähme parem minu poole , " lausus Hana . " Paneme küünla põlema , mul on vanaaegses kristallist karahvinis veel nastoikat . Ja mõni roheline õun on ... üks , muide , nende seas – punapõseline ... " " Kristallist karahvinis ! Kristallist karahvinis ! Nastoikat ! Roheline õun ! " irvitas kunstnik . " Ei ! Lähme sinna , kuhu mina sind kutsusin ! " lausus ta rangelt . Nad jõudsid oma jalutuskäigul taas randa . Nüüd nad asusid umbes kilomeeter maad eemal sellest sadamast , mille kai ääres seisis just veealuste tiibadega laev . Ja olid lähenemas teisele ja viimasele asunduse piirides olevale sadamasillale , mille ääres varem peatusid ka kõik saabuvad ning eemalduvad reisijate laevad . Praegu polnud siin kandis mingit elu märgata . Hana ei mõtelnud üldse mingitest laevadest . Teda huvitas rohkem tugev seljatoega pink , mis järsku nende teele ette sattus . Ta laskus kohe end vanainimeselikult põlvele toetades pingile istuma . Ka Umberto tegi mõne hetke möödudes sama . " Küll sa oled hirmus närviline , " ütles Hana kunstnikule . " Ei ole . Ma ei ole . Sina oled , Marissa ! " vastas too . " Ei , sina oled hirmus närviline , " ütles naine . Siis mõlemad vaikisid , vahtides videvikku . Eespool helkles järvevesi . " Kas sa tead , " küsis järsku meesterahvas Hanalt , " ... milline on elu peaprobleem ? " " Ei tea , " vastas naine avameelselt , aga häälega , mis lubas oletada , et talle on kõik teada ja et ta on nõus meest kuulama ainult viisakusest . Ja mees hakkas rääkima . " Mitte selles , kuidas elada ja kas üldse elada ... vaid ... peamine küsimus on : kes ja kuidas andestab sulle su patud . Seda sa ei tea ning sellepärast piinled kaua ... ja tulemusteta ... " " Niisama lühike su jutt oligi ... ? " sõnas naine justkui nördinult , kui mees pikka aega enam midagi ei lausunud . " Jah , nii see välja kukkus , " vastas mees . " Aga sul , Hana , soovitan kirikusse minna . Seal antakse sulle su patud andeks . Kirikul on see asi läbi mõeldud . Kui seal harjutad ennast käima , siis lõpuks jääb sulle tõesti mulje , et su patud on sulle andeks antud , peaaegu kõik ... aga kuna sul tekivad aina uued patud , nii sa vähemalt arvad , siis sa viimaks ei saagi teisiti , kui pead seal pidevalt käima ... see aitab , ausõna ! " " Aga sina ? " küsis Hana . " Ja kus meil see kirik ! Paljad müürid veel püsti , need ka võsasse kasvanud . " " Sa võid kirikus käia seal teisel pool järve ! Aga mina ! Hana ! Mina ikkagi sõidan ära . Minema siit ! " seletas mees . " Kuuled . Laev tuleb . Seesama laev , mida enne nägid ; see randub kohe . Võtab veel kedagi peale . Mina lähen ka . Algul mõtlesin – ei lähe ! Seni mul polnud ühtegi saatjat . Nüüd oled sina mul saatjaks ! Eks ole ! Ja mul polegi nii valus lahkuda , kui kellegi silmad mind saadavad . Kõik on siin ilmas nii juhuslik , imelik , eks ole , Hana ! " " Kuhu sa sõidad , Umberto ! Kelle juurde ? " " Ma sõidan oma isa juurde . " " Kas sul on isa veel elus ? " " Ei tea . Võib-olla on . " " Võib-olla on ! Aga kui ei ole ? " " Siis on mul veel kusagil õdesid ja vendi . " " Lähed nende juurde ... Otsid nemad üles . " " Jah . " " Ja jääd nende juurde elama . Päriselt . Vanaduspäevi veetma ? " " Jah . " " Kas nad on nõus su eest hoolitsema ? " " Ei tea . Ei tea , Hana ? " Ja mees tõusis kui vari ning lahkus . Ta läks sillale ja astus laevale , mis vahepeal aeglaselt oli randunud . Mehe lahkumine oli ootamatu ja kiire . Hana oli jälle üksi . Ning ühtegi elavat hinge polnud kusagil , kes oleks võinud tunnistada , et mehe ja Hana kohtumine üldse sel õhtul aset leidis . Võib-olla ei leidnudki . Sest midagi polnud kusagil märgatavalt muutunud . Hanal oli vaja koju minna . Muud ei midagi . Elonore oli see aeg juba ammu kodus . Ta pesi põrandat . Sest tal pidi tingimata tegevust olema . Aga kui põrand sai pestud , siis oli ka paras pime juba väljas ja magamaheitmise tund käes . Tavaliselt lõppesidki päevad sel kellaajal magamaheitmisega . Täna oli kõik teistmoodi . Emagi polnud kodus . Ja kusagil kolas ringi Borkwell . Nüüd hakkas Elonorel kahju , et ta oli tollesse asulasse , linnakesse jäänud , et ta polnud ära sõitnud , kui noorem oli . Kuid samas ta oli asukoha patrioot , tal olid juured siin ja ta ei igatsenud – vähemalt praegu enam – uusi elamusi . Talle piisas vanadest muljetest , talle piisas ... Ta oli üht-teist tunda saanud . Õhk oli soe , Elonore kerges riides , niiviisi jäigi ta kööki laua taha istuma , ema ootama . Kuhu ta oleks võinud ära sõita . Kaugused hirmutasid . Kaugused hirmutasid veel rohkem kui see mis koha peal . Sellepärast oli Elonore ammu lakanud raamatuid lugemast , raadiot ja televiisorit polnud asulas ka peaaegu kellelgi . Samuti polnud Elonore ja Hana tellinud endale ajakirju või ajalehti . Nendes esines nii palju võltsi . Pealegi ergutas trükisõna ilmaasjata soove ja unistusi . Need oleksid jäänud õhku rippuma , tagatiseta . Toda korduvalt läbi elada , mõista oma võimetust – ei ! Parem kohanduda sellega , mis kindlalt olemas , kindlustada seda , mis kuhugi ei kao , rahulduda miinimumiga , õppida sedagi vääriliselt hindama . Borkwell tahtis alati ära siit . Isegi kui tal vahel hea oli olla siin . Ta polnudki ju kohalik , oli ajutine siinses ringkonnas , ja tema päris elukoht ka ajutiselt elamise ajal oli teisel pool järve , millel siis veel tihe liikumine toimus . Aga ta ei kutsunud kunagi kaasa Elonoret , isegi heldimusehoos mitte . Kuni niiviisi katkesidki nende suhted . Elonore polnud kunagi Borkwelli päriskodus käinud . Ja teisel pool järvegi viibis ta harva . Kuigi seal võinuks olla paradiis . Seal ta oleks võib-olla saanud elada tõelist elu , tema igapäevased mured ja askeldused oleksid võib-olla täiuslikud , mitmetahulised , eesmärgiga olnud . Ta oleks võib-olla kandnud kuldset sõrmust sõrmes . Ja poleks kunagi vananenud . Oleks elanud koos oma lastega , oma lastes , oma mehes , perekonnas , suguvõsas , oma mehe suguvõsas , kindlates väljakujunenud traditsioonides – isegi kui tolleks oletatavaks meheks poleks Borkwell olnud , vaid keegi muu . Kuid olud kujunesid teisiti . Side tulevikuga , just nimelt tulevikuga katkes . Ja seda tingisid mitmed tõigad . Elonore pani gaasipliidile teekannu . Elukäigu analüüs ei kõlvanud kuhugi . Polegi analüüsi vaja . On ju olnud kuumi suvesid , ilusaid ilmu , toredaid sündmusi , tervis on vastu pidanud ! Ei tahtnud ta mõtelda sellest , mis ammu iseenesest ununenud või mis teadlikult unustatud . Kõige tihemini tuli niigi meelde üks nimetu isik , üks isik , kes praegu asus nii kaugel , et puudus igasugune teave temast . Võis ainult ette kujutada tema elu ja seda Elonore meelsasti tegigi , ja see , mida ta ette kujutas – sellesse ta uskus . Selleks isikuks oli noormees , kes oli armunud Elonore tütresse . Ta läks juba ammu ära siit , et teisel pool järve õppida arstiks . Ta pidi hiljem , diplomeerituna , tagasi tulema , et siin inimesi ravitseda ... Ta jäi tulemata ... Aga nimetuks on ta jäänud sellepärast , et Elonore tema nime lihtsalt ei tea , teda nägupidi ei tunne – kogu informatsioon , mille valdajaks ta on , pärineb tütre suust ; tütre romaan oli parasjagu romantiline , kahjuks ka dramaatiline . Tütre romaan paistis , ehkki Elonore seda täies ulatuses jälginud polnud , justkui luul , väljamõeldis . Ja võib-olla oligi seda . Tasuks tütre ebaõnne eest jäi Elonorele miraaž peigmehe inimväärsest elust ja edust edaspidi , eemal . Seda võis kadestada , kuid selle üle võis ka uhkust tunda . Tuli välja , et mitte kõik inimesed ei jätnud kasutamata võimalusi , mida pakkus lai maailm ; selleks läks ainult tahtejõudu ja eesmärgikindlust vaja . Võis ette kujutada teise inimese head elu , et ennastki paremini tunda . Niimoodi oli . Elonore jõi teed ja mõtles sellest kõigest . Kusagil olid tublid , edasijõudvad aktiivsed inimesed , kes tegid ajalugu . Ta lisas veelgi epiteete : ausad , kõlbelised . Aga et nende inimeste aktiivsus , kõlbelisus ei avaldanud sugugi mõju siinsetele oludele , ei ulatunud siia – selle peale Elonore ei osanud mõelda . Nende inimeste olemasolu oli lihtsalt garantii , et maailma ei halda siiski korralagedus , vaid mingi õilsam põhimõte – olgu siin kohapeal siis kuidas tahes . Ainult kuidagi ängistav oli hingele tänane õhtu . Elonore tundis endal nagu mingit süükoormat lasuvat . Maailmas pidi valitsema tasakaal , aga täna oli tasakaal kapitaalselt rikutud . Isegi tütre peiule mõtlemine ei aidanud . Too võis muidugi olla edasijõudnu , fanaatik , kuid äkki jõi ta ennast hoopis põhja , reetis elukutse ja kutsumuse , nii nagu reetis kohaliku rahvagi omal ajal , jättes siia kanti tagasi sõitmata . Ja tütre õnnetu elukäikki tuli Elonorele taas silme ette . Aga ei tahtnud Elonore kanduda mälestustesse ! Ning ka unistustest oli talle villand . Hoopis – ta soovis Borkwelli näha , tahtis temaga koos olla , teda kuulata , nüüd ta oli selleks valmis , terve ööpäev pidi mööduma , et Elonore selleks kohtumiseks valmis saaks . Ta tundis , et naeratab . Kergem hakkas . Ainult mida enesele selga panna , milliseks kujundada soeng . Naeratus ei kadunud veel ta näolt . Isegi valus hakkas näonahal sellest naeratusest . Ta nihutas peegli endale ligemale , vaatas sellesse . Üle hulga aja ta meeldis jälle enesele . Nüüd ta oleks meeleldi Borkwellile jutustanud , kuidas ta elas need kakskümmend kuus aastat , mis temaga ja lähikondlastega vahepeal juhtus : meeleldi oleks ta Borkwelliga koos meenutanud ka ühist noorust , aega , mil järve tagant käis tal külas veel üliõpilasi , keda endaga kaasa tõi Elonore vend . Issand , ma olen veel ilus , noorgi , peaaegu ehmatas Elonore peeglist ennast vahtides . Mul on veel täiesti terved ja valged hambad . Mu pilk on selginenud . Kogu mu nägu on selginenud . Ma järsku kiirgan jälle – midagi ! Mis see on ? Mis on mu taga ? Mis on mu sees ? Mis mind toidab ? Kes mind juhib ? Mu juuksed veel läigivad , justkui oleksid elusad , need on nii värsked ja noored ; kuidas ma neid soengusse passitan , võib-olla lasta neil vabalt õlgadel ja seljal voolata , las leiavad endale ise õige , vajaliku asendi ... Aga naeratus – kas see enam ei kaogi silmadest , põskedelt , ninalt , huultelt , lõualt , kaelalt , otsaesiselt , kas jääbki igaveseks nii ! Peab peegli eemale lükkama . Mida endale selga panna ? Kodu poole liikuvale Hanale tulid vastu inimesed , palju inimesi . Kõik olid musta riietatud just nagu leinajad . Need olid tuttavad kodanikud kõik . " Kust te tulete ? " küsis Hana ühelt üleni mustas naiselt . Too peatus vastumeelselt Hana kõrval , oli sama vana kui Hana isegi , ja teatas , käed ikka veel risti rinnal : " Matsime täna " vaikijat " . Kas sa ei teadnudki ? " " Vaikijat ? Kas ta on siis surnud ? " " Jah . " Jutt oli mehest , Elonore ja ta venna kunagisest heast tuttavast , mehest , keda nagu kunstnikkugi ikka imetlemas käidi ; aga esimest tema imeliku vaikimisetõotuse pärast . " Kas ta enne surma rääkima hakkas ? " küsis Hana . " Miks meid Elonorega matusele ei kutsutud ? " " Teid vist käidi kutsumas . Aga teid polnud võib-olla kodus , " vastas naine . " Kus meie siis olime ? " Naine jätkas : " Aga rääkima ta ei hakanudki , seda tean ma täpselt . " Öelnud nõndaviisi , kõndis naine edasi . " Aga kuhu te ta matsite ? " küsis Hana ühelt teiselt musta riietatud inimeselt , vanalt mehelt . " Justkui sa ise ei teaks ! Eks ikka surnuaiale vana pühakoja juurde ... " vastas too . " Ah soo ... " lausus Hana , lasi mehel minna . Must rongkäik möödus temast vähehaaval , nii et Hana-Marissa oli jälle ainukesena tühjal tänaval . Siiski , kõige viimasena tuli surnuaia poolt lesk . Ta tuli üksinda , kedagi polnud teda käe alt toetamas , kedagi polnud kõrval lohutamas . Ta kõndis kõverassetõmbununa , must leinarätik otsaesisele tõmmatuna peas , kuid selle alt vilasid uudishimulikud elavad silmad , mis ei kavatsenudki ilmselt veel olemisega hüvasti jätta , vaid vastupidi , tahtsid jätkata elamiseakti . Sellepärast märkas vana inimene ka kohe keset teed seisvat Hanat . Kuid mis vana ta tegelikult oli , lesk pidi Hanast nooremgi olema ; kas ta oli ikka kuuskümmend juba täis , ei võinud kindlalt tunnistada . Lesk jäi Hanat nähes seisma . Hanat hirmutas lese nutetud nägu . " Noh ... " sõnas leinaja . " Tunnen sulle kaasa , " ütles Hana . " Muidugi , Aitäh . " " Kuidas ta suri sul ? Kas piinades ... ? " " Ei mina aru saanud . Surm ... suremine ... valmistas talle isegi vist rõõmu ... " " Rõõmu ? " ehmatas Hana . " Jah . Suurt rõõmu . " Niisugune konstateering oli Hana meelest vastuolus kurva sündmuse võimaliku hinnanguga . " Ja tead ... " soovis lesk seletada . " Mis asja ? " " Mu mees ... ta hakkas enne surma ikkagi rääkima . Ma teadsin seda ! Ma lootsin seda ! Jah ! " Hana oli lausa rabatud . " Ja mida ta rääkis ? " " Ta palus kõigi käest andeks . Ta palus ... " Lesk puhkes millegipärast nutma . " Ta palus andeks , et oli meid kõiki ... meid kõiki inimesi , kes ta kõrval ... maha jätnud ! " " Maha jätnud ... ? Kas ta oli meid maha jätnud ... Millal ta meid maha jättis ! " " Siis kui vait jäi . Siis kui enam ei rääkinud . " " Aga miks ta vaikis . Me mõtlesime – tal on ikkagi mingi viga küljes . " " Polnud tal mingit viga küljes , " sõnas lesk lohutamatult . " Ta palus meilt kõigilt andeks , et oli meid maha jätnud . Sellest peab aru saama . Järelikult , meie olime ikka midagi väärt ! " " Kes meie ? " küsis Hana . Kuid lesk ei vastanud , surus huuled hoopis kriipsuks kokku ning marssis edasi , nagu poleks kohtumist Hanaga olnudki . Imelikud tundmused täitsid Hana hinge . Võib-olla oleks hoopis tema pidanud andeks paluma , et – ehkki kellelt , kelle ees – on oma ümbruskonna inimesed maha jätnud , tähelepanuta jätnud , ja sulgunud oma kodusse , kus ainukeseks temaga suhtlejaks oli kogu aeg vaid tütar Elonore . Mis saladus see võis olla , mida vaikija kangekaelselt aastaid enda teada hoidis aga mis surivoodil ta kahetsema pani ? Mis saladus ! Mis vanne ? Või kokkulepe ? Mida ta teadis ? Mida ta teadis rohkem kui teised ? Mida teadis Hanagi tollest mehest ? Hana mäletas teda soniga käivat . Väga ammu . Mees kandis siis ruudulist särki , mis oli korralikult lõuaaluseni kinni nööbitud , viimase nööbini . See oli esimene mälestus . Ja mees vahtis siis alati kuhugi kaugusesse , jälgis ilmtingimata mingit muud eset või elukat , mitte Hanat . Aga Hana just tahtis nimelt tema pilgu alla sattuda . Teine mälestus . Mees oli juba vanem , kandis moekat helehallikat pintsakut , juuksed otsaees olid hõrenenud . Kuulu järgi viitnud ta aega siis peamiselt viinapudeli ja kaardimängu taga . Ta oli hasartne isik . Nimetatud tegevusis möödusid mehe mitmed aastad . Ja siis , just siis tekkisid Hanal tolle mehega lähedasemad suhted . Hanal tuli meelde . Ta isegi peatas kõndimise . Kuhu ta üldse kõndis ? Ta keerles justkui ühe koha peal . Samuti oli tal lähedus kunstnikuga , Umbertoga , väga ammu . Oli lähedus . Aga midagi polnud sellest külge jäänud , mällu , südamesse , hinge püsima jäänud . Aga kes või mis oli selles siis süüdi ? Siis mäletas Hana vaikijat meest pasunakooris mängivat . Pasunakoor musitseeris rongkäikudel , matustel , kuid ka pargis harvadel tantsuõhtutel , suviti – kui kinnikasvanud alleedel puie lehestiku varjus helklesid tuules heledad elektripirnid ning harvade tantsijapaaride liigutustes kõlakojaesisel oli midagi salapärast-saatuslikku . Siis mäletas Hana seda meest veel vangiülikonnas , triibulises jakis-pükstes ja samasuguses peakattes . Ei , ülikond oli mingit teist tooni , oli üleni must . Aga üksikuid värvitriipusid ja -laike oli sellel küll nagu tavalisel maalriürbil . Mees oli siis habemesse kasvanud , teda aeti samas pargis taga , see juhtus päise päeva ajal ; Hana nägi seda sellepärast , et korjas vanas pargis seeni . Kõlasid püstolipaugud ning mees võeti kinni . Hana karjatas , pillas korvi , hakkas kisendama , ka kodus kisendas ta veel , teda hoiti kinni , talle valati viina sisse . Jah , nii see oli ! Hiljem ta rahunes , nuuksus ainult – ja ei ütelnud kellelegi , millepärast tal šokk oli . Pärast ei näinud Hana meest kümme aastat . Naasnuna oli ta hoopis teine inimene . Hõredate juustega , aukus silmadega , kandis prille ja vaikis . Ja Hana pelgas teda . Aga mehe naisest , tänasest lesest ei tulnud Hana-Marissal midagi meelde . Ei mõtelnud ka Hana sellest , miks mees kinni istus . Keegi ei mõtelnud sellest . Terved põlvkonnad ei mõtelnud , miks keegi vangis pidi olema . Kõik teadsid ju niigi , et ei millegi eest . Järsku ei tundnud Hana enam kohta , kus asub , ei leidnud teed oma majani . Ta jõudis vaid veeni , vee äärde , ja oli sellegi üle väga rõõmus . Miks oli ta ometi kodunt nii kaugele tulnud ? Aga sellepärast , et Elonorega juhtus midagi , kontakt kahe inimese vahel kadus järsku , rebenes ; ema tundis end lausa eemaletõugatuna tütrest ; ning ühtlasi elustas toimunud ekstsess teda , tegi temast taas liikuva , võiks isegi öelda – uudishimuliku inimese . Tänu niisugusele vahejuhtumile oli ta praegu siin , mitte oma harjumuslikus pesas , kuhu ta pika õhtu möödudes siiski tagasi tahtis jõuda . Viimaste tundide sündmused näitasid talle selgelt , kus on tema koht ja milline on tema kaal . Ometi oli selleski teadasaamises väärtuslikku ja värskendavat ning palju raskem oleks ilma selleta nüüd olnud . Tasakesi loksus vesi vastu järve murenevat kallast . Ta ei teadnud , kas tema selja taga põlesid tuled majade akendes , aga vastaskaldalt paistis neid . Seal on mingisugune elu olemas , seal ei sure see iial välja , sealt hargnevad teed igasse kanti , viivad lõppkokkuvõttes Rooma ! Jah ! Oli tahtmine koju pääseda , aga samas polnud kah ! Hanale sattus ette madal mugav kivi , ta istus sellele , sirutas jalgu . Tõeliselt polnud ta kunagi leppinud eluga siin , välgatas läbi pea . Ta oli sisendanud endale seni vastupidist . Aga see oli vale ! Vale ! Vale ! Ja see valest arusaamine , selle teadvustus valmistas talle siirast rõõmu . Ainult oli juba hilja ! Liiga hilja , et alustada otsast ! Muidugi võiks nüüd kunstnik Umberto tulla tagasi , võiks istuda tasakesi tema kõrvale , võiks panna käe Hana õlale , võiks oma pea asetada Hanale süllegi ; aga ei ta tule . Ja võiks kosta vaikne muusika kusagilt kaugusest , kusagilt teiselt kaldalt , avatud aknast , nii hea oleks ! Aga ei kosta seda muusikat , ei kosta ! Lõpuks jõudis Borkwell võõrastemajja . Ta oli haige . Ta mõtles , kuidas tagasi koju pääseda . Muu ei saanudki teda enam järsku huvitada . Aga kuna ta tundis end väga nõrgana – imelik küll – tahtejõuetuna , siis palus ta teel oma tuppa võõrastemaja ametimehelt , et viimane helistaks tema naisele ja paluks naist talle siia järele sõita . Ta jõudis vaevalt nimetada oma telefoninumbri korteris , siis toaukse lukust lahti keerata , voodini astuda , kui sellele näoli varises . Oli juhtunud midagi koledat . Vähe sellest , et ta haigestus ja kedagi polnud hooldamas , aitamas ; ta oli võõras siin , võõras , abitu , mitte kellelegi vajalik . Elul oli siin hoopis teine tempo . Inimesed olid siin hoopis teistsugused kui mujal . Kuidagi eesmärgitu näis kõikide eksistents . Temasse polnud kellelgi asja . Ja sellepärast , peale haiguse kehas , täitis nukrus veel Borkwelli meeled . Tal oli varemgi juhtunud vabu õhtupoolikuid olema : kodus , võõrsil – komandeeringutes , alati oli ta siis kuhugi läinud , kas kedagi külastama , sest tuttavaid oli kõikjal , või suundus ta lihtsalt lähemasse restorani , baari , kus võis ka üksinda hämaruses klaasikese taga istuda ... Aga siin polnud kuhugi minna . Ta keeras end aeglaselt selili , võttis põuetaskust rahakotist oma naise pildi , asetas selle öökapile tühja lillevaasi najale . Millegipärast tegi ta nii . See oli vähemasti üks kindel orientiir . Niiviisi jäi naine pildilt ta kuklasse vahtima . Ehkki päriselt see just nii ka polnud . Naise pilk oli kuhugi kõrvale pööratud . Veelgi enam , tal olid ees tumedate klaasidega prillid , mitte küll päikeseprillid , ja ei võinud aru saada , kuhu ta vaatab . Ning see ei omanud ka mingit tähtsust üldse . Kas oli see foto nüüd nagu mingi kindlus ? Kunagi polnud Borkwell seda kodunt eemal olles enda ette lauale pannud . Tal polnud naise fotot tavaliselt kaasaski . Ta polnud sentimentaalne inimene . Polnud ka sajaprotsendiline kiinduja . Tema südames oli tavaliselt teistegi naiste jaoks kohta . Kuid ometi soovis ta nüüd kiiremini abikaasa juurde koju pääseda . Jäi üle vaid oodata , et too saabub . Saabub ja ei küsi midagi , nii nagu ta kogu elu oli olnud küllalt tark , et midagi üleliigset mitte küsida . Vähemalt oma teises abielus oli ta selline . Sest nii Borkwell kui ka tema praegune kaasa olid ajaks , mil kokku asusid , oma eelmise , esimese abielu lahutanud . Ja mõteldes nüüd oma kodule , järeldas Borkwell , et ta on siiski väga õnnelik inimene . Aga mitte üksnes meenutuse pärast mõtles ta nii . Surm polnud talle lihtsalt hirmus . Surm , mis võis nüüd tulemas olla . Nii kripeldas alateadvuses . Elu oli huvitavalt elatud ja surm võis tulla . Samal ajal püsis naine foto peal liikumatult , kuigi teda oldi pildistatud liikumise pealt , nimelt liikusid tema käed , mis olid tõusnud blonde juukseid kohendama . Küllap ta oligi pisikene ja blond . Niisugune mulje pidi kõigile jääma . Nende hulgas ka mehele , hotelli valvurile , kes parajasti sisenes ja peagi tüdinult voodi ette toolile istus . " Kas sa helistasid ? " küsis Borkwell kohe . " Ei . Ma saatsin telegrammi . " Borkwell ei küsinud , miks mees ei helistanud , vaid telegrammi saatis . Võib-olla ei töötanud telefon , võib-olla polnud abikaasat kodus . Aga kus oli siin sidejaoskond , kust sai telegrammi saata . Või helistas mees postkontorisse , palus telefoni teel telegrammi teelesaatmist . Borkwell lamas apaatselt , pooleldi suletud silmadega , vaid aeg-ajalt jälgis kõrvalistujat , muidu püüdis ikka pilgu kõrvale suunata – et keskenduda . Kuid keskendumine ei õnnestunud . Ei tulnud enam pähe uljaid sententse ega õigustusi . Just oli talle viirastunud kauge aeg , kauge ammune tunne oma esmases värskuses ... Või näis see ainult nii ? Samal ajal tähendas Borkwell ka üleolevat suhtumist sellesse tundmusse , nagu see tihti temaga ennegi juhtunud oli , olgu siis tegemist ükskõik millise helinaga hinges . Borkwell oli nõus kõigest üle astuma , ka isiklikust õnnest , et edasi minna . Sellepärast kustus ka praegu ... meenutus tundest ... nagu küünal tugevas tuules . Kuigi oli kahju , et meeldivat meenutust kord olemasolnud kirest kauemaks säilitada polnud võimalik . Borkwell muidugi märkas – järv oli muutunud , ja kõik , mis siinpool veekogu , oli ka muutunud . Ning temagi oli selles kaudselt – või otseselt süüdi . Igaveseks oli kadunud minevik . Polnud tema jaoks siin keegi midagi alles hoidnud . Ainult maastik oli jäänud , kuigi see oleks tema arvates pidanud kõige mööduvam nähtus olema . Kuid ei suuda vist maastik ammutoimunud sündmusi kinnistada endas , ei inimeste mälus . " Mis sa vahid siin ! " käratas Borkwell valvurile . Kärkimine elustas Borkwelli ja raiskas veelgi , ilmaasjata tema nappe energiavarusid . Valvur aga ei saanud sugugi pahaseks . " Kas sul abi vaja on ? " küsis ta hoopis . " Ei , " ütles algul Borkwell . Aga hiljem lisas endalegi ootamatult : " Tahtsin avameelselt rääkida ... oma elust , saatusest . Aga näib , ainult Elonorega saaks ... Tema võiks , oskaks mind kuulata ... " Kas valvur teadis , kes oli Elonore . Pole aimugi . Nüüd ta ütles : " Jah ! Tähtsaim küsimus ... kes ... kus ... kuidas andestab patud ... ? " " Mis patud ! ? " hõikas Borkwell nõrgalt . " Kes ... ? Kus ... ? " kordas Borkwelli ees istuv mees mõtlikult . " Kes ! Kus ! Patud ? Kirikus ! Kirikus antakse sulle kõik andeks , " sõimas Borkwell justkui unes ... teadmata päriselt , millest jutt . " Ei , seal ma ei taha ... " sõnas valvur . " Noh , siis ei oska ma sulle midagi soovitada . Ja miks peakski sulle keegi patud andeks andma ! Kui sa oled neid teinud , siis kanna neid lõpuni ... " " Millise lõpuni ? " küsis valvur . " Sellise lõpuni , mis sulle määratud on . Ja mis õigusega sa üldse nõuad , et sulle su patud peaks andestatama . Väga kergelt tahad elada , kulla mees . " Borkwell hakkas köhima , õhku jäi väheseks ; ta ei mõistnud isegi , mida rääkis , oli vaid vaja kaasvestleja pealetungivad küsimused pareerida . Jõudu kogununa kergitas ta end isegi küünarnukkidele , et protesteerida : " Ah kirik ei meeldi sulle ! Näed sa kui nõudlik ! " " Kas sul ei ole siis pattusid , " küsis valvur jälle , " et nii räägid ? " " Mis pattusid saab mul olla , kui jumal on loonud mu enda näo järele . Kui mul on pattusid , siis need on jumala enda patud . Aga tema ei käi ju kusagilt andeks palumas ... " " Issand ! " lausus kaaslane ja tõusis närviliselt , kuigi vastumeelselt . Borkwell laskus aga taas poolunne , tema keha lõtvus , vajus madratsisse ning patjadesse . Valvur seda ilmselt ei teadnud , ta ütles veel : " Ma ei taha , et jumal või kirik mu patud andestab , ma tahaksin , et seda teeks mõni inimene , mõni samasugune inimene , nagu ma ise olen . Aga kust võtta taolist elukat ! " Borkwell ei kuulnud neid sõnu . Ta vist magas hetke . Kui Borkwell ärkas jälle , oli pime . Ja täiesti vaikne . Borkwell ei mõistnud vaid , kas see pimedus ja vaikus olid ümberringi või valitsesid need tema sees . Ta ei tunnetanud oma kehaliikmeid , oli kaotanud kontrolli nende üle , need olid rasked , valu täis , selle eest mõistus peas näis selge ja kerge olevat , nõus hüppama ja sööstma kuhu tahes ; kannatas ilmselt keha , ihu , aga mitte vaim , viimane oli vaba või vabanemas . Siiski Borkwell tundis , ta ei ole ruumis päris üksi . " Sa oled veel siin ? Sa tulid tagasi ? " pöördus ta sõnutsi pimedusse . " Jah , " vastas valvuri hääl . " Ma olen siin . " Loogiline oleks olnud – vanduma hakata . Aga imelik : vandesõnu Borkwelli leksikonis enam polnud , mõistus keeldus neid leidmast ja kasutamast . " Miks sa siin oled ? Kas tahad mind piinata või ? " küsis Borkwell . " Ei taha . Mina ei piina sind . Sina piinad mind . " " Kuidas mina sind piinan ? Sa oled vist haige . Sa peaksid siit ära minema , siit üldse ära sõitma . Kuuled ! ? " Kuid vastust ei järgnenud , justkui polekski kedagi toas viibinud . Ei kriuksunud ka tool , millel valvur võis istuda . Või seisis ta püsti . Võib-olla tema nägi pimeduses Borkwelli , aga Borkwell vastaspoolt ei näinud . Kuid toasviibija ei sisendanud Borkwellile hirmu . " Kes sa üldse oled ? " küsis ta ; ja pärast pausi : " Ma võin ka ise vastata . Sa oled endine vang . Või vangivalvur . Nii arvan mina . " " Vang või vangivalvur – mis vahet sel on ! " vastas ootamatult hääl . " Mis vahet sel on ? " " Kas ei ole või ? " " Ei ole , " jätkas toasviibija . " Kes ei ole just vang , see on iseenese valvaja ... " " Jah ? " " Jah ! " " Teie olete siin kõik iseenese valvajad . Mina ei ole niisugune . " Ja edasi lausus Borkwell : " Miks peaksin ma su mõttekäiku jälgima ! Mul tulevad pähe , mul tulevad silme ette hoopis muud kujutlused ... " " Millised ? " " Ei ma räägi sulle neist . " " See just ongi halb . Sellest sa peaksidki rääkima . " " Ei ma räägi . Sa ju saatsid mu naisele telegrammi ? " " Jah . Sest telefoni teel ei saanud ma teda kätte . Telefon ei vastanud ... " " Kas praegu on päev või öö ? " küsis Borkwell . " Praegu on öö , praegu on öö , " vastati talle pimedusest . " Ma ei tea , miks te siin kõik seesugused patused olete , " ütles Borkwell veel . " Ei tea . Valed mehed tahavad patte andeks ... ma arvan . " Ja Borkwell kadus jälle kuhugi olematusesse , mingisuguse soojuse sisse , mis ümbritses teda , justkui oleks toas ahju kõvasti köetud , ning võimatu oli vastupanu osutada sellele iseeneslikule kaalutule kandumisele . Ning ei tundnud ta valu , ei üksindust ega muid inimlikke vaevasid , nagu polekski ta seotud maapealse tühja-tähjaga . Kuid see polnud lõpp . Ei , see polnud veel surm . Selleni pidi vist aega olema veel palju-palju . Ja see pidi tulema teisiti , teisiti . Varsti avas Borkwell silmad : oli tunne – paat saabus . Ta pidi tingimata väljuma , et paadisillal võõrastemaja taga talle järeletulnud alusel vastas olla . Oli muidugi pime . Ta ei osanud valgust süüdata . Pea käis ringi . Ja mingi rumal unenägu tuli talle meelde , mida ta just nägi . Justkui oleks ta võõrastemaja valvuriga kaarte mänginud . Algul Borkwell keeldus mängimast . Üldiselt – kogu aeg keeldus , keeldus lõpuni , ei hakanudki mängima . Aga valvur oli pealetükkiv , väga pealetükkiv isik , palus Borkwellil siis vähemasti üks kaart kaardipakist välja tõmmata , muud ei midagi . Ja Borkwell tõmbas mingi kaardi välja . Mis kaart see oli ! ? Sest valvur kahvatus – muide , unes põles toas tuli – ja kadus , nagu oleks ta mingi tähtsa sõnumi saanud . Ja nüüd kui ta komberdas mööda koridori , läbi fuajee , polnud valvurit tõesti kusagil näha . Aga Borkwell liikus edasi . Võõrastemaja uksel kohutas teda taevast paistev täiskuu . Borkwell suundus märja läikiva paadisilla poole . Selle ääres õõtsus tõesti lootsik . Ja üks naine seisis selles , küllap ootas Borkwelli , mis muud . Borkwell läks veelgi ligemale , ta vaatas aina enda ette maha , et mitte libastuda paadisilla nõretavatel vetruvatel plankudel . Ja kui oli paadiga kohakuti , alles siis tõstis jälle pea . Ning peaaegu kangestus . Naine paadis ... ei olnud tema naine . Paadis seisis püsti pikk mustajuukseline , aga tema kaasa oli ju lühikest kasvu linalakk . Tema kaasa oli ümmarguse näolapiga , see paadis oli kitsa pikliku näoga . Kuid ega siin polnudki võrrelda midagi . Borkwell järeldas kohe – too paat ei tulnud veel temale järele ; see seisab siin niisama , hoopis teistel põhjustel , ei puutu temasse . Ta tahtis ära minna , kuid ei suutnud siiski kohe . Naine paadis puuris Borkwelli läbitungiva pilguga ja ütles : " Tule , tule . Ma viin su siit ära . " " Kuhu sa mu viid ? Kes sa niisugune oled ? Ma ootasin oma abikaasat . " " Aga tema asemel tulin mina . Tule , tule . Ära karda . " Borkwell kartis tõesti . Seletamatu hirm ängistas ta keha ja vaimu . Naine polnud üksnes mustajuukseline , tal olid ka mustad silmad ja riietatud oli ta üleni musta . Tal oli õlgadel nööpideta ja vööta , vaheliti hõlmadega must mantel , mis ulatus paadi põhjani . Ja ka must rätik oli naisel peas . Ta seisis paadis püsti , ta oli pikka kasvu nagu keskmine korvpallimängija ning tal polnud käes mõla , vaid mingi läikiv , justkui eboniidist teivas , mille üks ots ulatus üle paadi serva – ilmselt põhjani – ja hoidis niiviisi paadi parrast vastu kaid . " Kas tuled juba ? " küsis naine lahkelt ja rääkis veel midagi . Lahke toon ja kutse lõputu kordamine mõjusid Borkwellile kuidagi hüpnotiseerivalt ; ja see oligi mehele kõige vastuvõetamatum . Ta tahtis jalad vastu ajada , aga polnud millestki kinni haarata , ja ka taganeda ei saanud , tema liigutused ei allunud temale . Ta oli täiesti kindel , et see must kiitsakas naine on mingi tema vastu suunatud salanõu osaline ... Aga võib-olla veelgi enam ... Surm ! Mehe jalad hakkasid vähehaaval paadi poole nihkuma , naisterahva vallutav pilk puuris end üha sügavamale Borkwelli silmadesse ja kutsus . " Tule , tule ! " kordus aina tihedamini ... ning Borkwell oligi varsti kinganinasid pidi paadiparda vastas . See ei olnud tavaline paat , mille sees ulatuvad ühest äärest teise istepingid , too sõiduk oli seest päris õõnes kui pähklikoor , ja tegelikult kujutas endast ... puusärki . Borkwell tegi viimased meeleheitlikud katsed pageda , kuid võimatu oli midagi ette võtta , ainult karje vallandus ta huulilt ; samal ajal astus ta lootsiku sisse ning heitis pikali selle niiskunud põhjale . Ning siis tõukas naine lootsiku teibaga põhjast lahti . " Kuhu me sõidame ? " küsis Borkwell . Naine ei vastanud . Ta keeras hoopis Borkwellile selja . Kolm nädalat veetis Borkwell haiglas . Tema abikaasa ei käinud teda kordagi vaatamas . Vähemasti ei mäletanud Borkwell , et oleks käinud . Tal unus isegi täielikult , et tal on perekond , töökoht ja -kohustused . Ka sõpru ei meenutanud ta . Kuid Borkwell ei tundnud haiglas millestki puudust . Tal polnud pretensioone haigla personalile ega lähedastele , kes väljaspool raviasutust . Ta võis segamatult lamada ja end ravida . Ka mälestused ei piinanud teda . Pigem nautis Borkwell vabadust , vabanemist kõigest , mis teda varem piiras ja pigistas . Lõppenud oli kahestumisperiood . Siiski mõtles ta ärevusega , et talle võidaks jälle järele tulla ja viia teda kõige tuttava , igapäevase juurde tagasi ja üksluine elu algab taas otsast . Kui ta ühel päeval haiglast välja kirjutati , oli tal siiski väga hea meel . Just sellepärast , et talle ei öeldud , kuhu ta minema peab . Ta sõi kõhu viimast korda täis . Talle anti endised riided kätte . Ta pani ennast küll riidesse , kuid ei kiirustanud lahkumisega . Ta istus haigla eesruumis pingile ja vaatas läbi suure aknaklaasi välja . Õues oli sügis , looduses hääbumine . Oli niiske , kuigi vihmatu ilm . Päike ei paistnud . Rohi polnud enam roheline . Puud olid lehetud . Majad olid kõik hallid . Mõned olid ka kollased . Kuid tahmased või niiskuseplekkidega fassaadidel . Autod sõitsid hääletult . Inimesed , näis , longivad niisama . Või täitsid nad siiski mingeid ülesandeid , ruttasid kuhugi , olid programmeeritud olekus . Tema küll ei olnud . Temas polnud midagi . Mingi uudsus oleks võinud ta veel päästa , mingi eesmärgi külge kinnistada . Kuid mis see pidi olema ! Lõpuks , sealsamas haigla eesruumis , tuldi ta juurde ja seletati viisakalt , et ta hakkaks minema , kuna ta on nüüd ju terve . Ja Borkwell kuuletus . Suunav käsk oli mõjus . Ta väljus , jalutas mööda linna . Varsti said ta jalad märjaks . Vist lasksid kingatallad vett läbi . Tänavatel oli ka loikusid , kuigi vihma ei sadanud . Ühe väljaku ääres istus ta pingile . Kohe lendasid ta ette asfaldile tuvid , lootes söögipoolist , kuid asjatu oli nende lootus . Tuvid jälgisid tähelepanelikult meest . Borkwell silmitses linna täiesti ükskõikselt . Varsti sai isu istumisest täis . Teda kiskus kuhugi . Ta pidi liikuma . Ei saanud lõputult püsida raidkujuna . Jalad viisid teda peaaegu iseenesest . Hea veel , et ta ei komistanud kordagi . Ta poleks vist siis kuigi kärmesti püsti saanud . Loidus oli niivõrd suur . Vahetevahel vilksatas mälus valvur tollest võõrastemajast , kus ta umbes kuu aega tagasi viibis . See veidi pilusilmalise näoga mees . Ei tea miks ? Kas tal oli seljas vana lotendav väljaveninud kaelusega kampsun ? Või ei olnud ? Ja kuidas ta vaatas alla , seal toas , lamava Borkwelli peale , kuidagi süüdistavalt , kuidagi liiga küsivalt , ja samas vastust teadvalt , ja kuidas ta ennast ettepoole koolutas , et Borkwelli paremini näha , kuulda . Kas oli nii ? Oli vist . Selle mehe silmades oli ju mingi selgus , kas oli vaist sellele mehele midagi ette öelnud ? Kuid eks samasugune oli ju ka Borkwell , ta ei olnud hädisem sell . Nad olid päris võrdväärsed . Ainult nende vestlusest ei tulnud midagi välja . Borkwell oli tahtnud seda meesterahvast , seda inimest alandada ; alandaski . Nagu muuseas . Või polnud see nii ? Ja see naine paadis – too tuli meelde ! Mitte kogu aeg . Aga vahel . Äkitselt ilmus tema nägu nagu mingis helendavas oreoolis ja siis jälle kadus . Nägu ilma silmadeta , sest ei pilku , ei silmade värvi mäletanud enam Borkwell . Oli veretu nägu . Ning kogu olevus oli kuidagi lihatu , kaalutu . Või ei olnud ? Aga paat ju nagises , paadilauad tunnetasid naise maist raskust . Sellest kõigest mõtles – ei mõtelnud Borkwell . Ta nägi lihtsalt pilte oma vaimusilma ees . Igasuguseid pilte . Lähi- ja isegi veel varajasemast minevikust . Ka ema tuli meelde . Mis meelde ! Borkwell nägi hetkeks ema täiesti kontuurselt , reljeefselt , mitte ähmaselt . Ta tundis justkui õhkugi enese ja ema vahel , nii vahetu oli pilt , meenutus ; kõrv tabas ema öeldud sõnu ja sai aru nende sõnade mõttest . Ema rääkis , et kui ta veel väga noor oli , umbes kuueteistkümneaastane , siis oli ta nii vaba , õnnelik , sundimatu nagu mingi kuningriigi printsess . Jah , siis ta ei tundnud veel isa , oma tulevast meest , ning ta ei otsinudki tutvusi noormeestega , noorhärradega , nagu mehehakatisi tollal hüüti , talle piisas sõbrannade seltskonnast ; aga neid olevat tal olnud palju ... ja kogu ilm paistnud emale õnne ja turvalisuse kantsina . Ta käinud tihti kohvikuis , muidugi mitte hilja õhtul ; ja seal olnud tal hea , ning millised tualetid ja soengud olla naisel olnud ! Tema omad olid teadagi tagasihoidlikumad , ainult kübar olnud tal selline , millist polnud kellelgi , ning milline muusika mänginud siis kohvikuis ! Kas oli ema ka hiljem õnnelik printsess ? Vaevalt . Aga korraks tundis Borkwell küll justkui ema hingamist ja õhu värelemistki , kui ema kätega žestikuleeris , illustreerides jutustust ; soojad õhulained puudutasid Borkwelli habemetüükas põski ... Ta oli külmetanud pingil , tal oli vaja nüüd palju kõndida , et sooja saada . Veelgi parem oli – valida mõni soe ruum tuulevarjuks . Ta valis trammi . See peatus juhuslikult tema ligidal , paotas teda oodates uksed . Borkwell astus sisse , leidis tühja istme akna all ja oli väga rahul . Siis näis talle , et aknaklaasilt peegelduvad vastu Elonore võõrad tigedad silmad . Kuid loomulikult olid need tema enda silmad , mis talle läikivalt vastu vahtisid . Ja tramm sõitis mööda linna . Sõitis võrdlemisi kiiresti , õõtsutas Borkwelli . Borkwell oli kogu aeg tukastamise ääre peal . Selja taha jäid mitmed tänavad ja väljakud . Peatustes tuli mõni inimene peale ja mõni inimene läks maha . Selja taha jäid kvartalid vabrikutega ning uued elamurajoonid . Siis sõitis tramm äärelinnas . Plankude taga peitusid seal individuaalmajad elanikega , ning peenramaad ja õunaaiad . Õues oli isegi kanu ja koeri näha . Keegi ei seganud Borkwelli sõitmast-istumast . Kuni ühes kohas , päris põllu peal jäi tramm seisma . See oli lõpp-peatus , Borkwelli keha nõksatus ettepoole . Mida nüüd edasi teha ? Masinlikult läks mees välja , surus käed mantlitaskusse ja seadis näo vastu tuult – täpselt nagu mõni metsloom , kel oli vaja ohtu või saaki haista . Ta hakkaski vastu tuult minema . Eespool oli mets . Külgedel , põldudel seisid mõningad majad või hoonete grupid . Paarist korstnast tõusis suitsu . Õhtu oli saabumas . Borkwell seisatas keset põldu , hingas sügavasti puhast karget õhku sisse ning tundis , kuidas süda on peas lõhkemas sellest värskest õhust . Kusagil kraaksatasid tigedalt ja kadedalt varesed . Need linnud ei oska üldse rõõmsasti kraaksuda , on alati kellegagi vaenujalal – nii arvas Borkwell . Aga vaevalt tal õigus oli . Suur meeleheide , meelemasendus valdas Borkwelli teadvust . Ta ootas mingit lahendust , vastust – kuid need eemaldusid , olid temast eemaldumas üha . Mis veel juhtub ? Kus on veel mingi mahajäetud sadam , kindlus ? Või kuristik ? Kus on see koht , kust enam edasi ei saa ? Kus on see klaassein , mille vastu pead otsaesisega nõjatuma , millest läbi näed , aga läbi ei pääse ? Kus katkeb jaks ! Mulla kirbet lõhna tõi tuul Borkwellile ninna . Ta kõndis jälle , seekord , pea maas , sest iilid panid silmad kipitama , tõid nende nurkadesse kibeda vee . Pimeduse saabudes jõudis ta metsa . Kuid kaugelt paistnud paks mets polnudki tegelikult tihe laas , oli hõre , ning selles järgnes lagendik lagendikule . Tal polnud vaja läbi tungida tihnikutest . Teravad traatjad kuuseoksad ei riivanud siin Borkwelli nägu . Jah , see oli seni nii , kuni ta veel helendavat taevast enda kohal nägi . Varsti tumenes ka laotus üleval ja ei näinud enam midagi . Nii oligi põnevam . Kuid ühtlasi ka kohutavam . Borkwell ei teadnud , ei teadnud ikka veel endiselt , miks on ta siin ... või miks oli ta veidi aega tagasi eelmises kohas . Miks ? Nii pidi vist lihtsalt olema ! Aga kas siis kusagilt ei paistagi valgust ? Enam ... Pole tähtigi taevas . Ja pole hääli , pole signaale , kutsungit . Need on vaja ometi leida . Ta pole ju sügaval augus , on maa peal . Nüüd ta tundis end maailmaavastajana , uurijana , ometi . Kuid milleks avastada , uurida maailma ? Kas jälle algab kahestumine . Kihk ja kahtlus on koos . Kihk ja kahtlus ja kartus . Või kuidas ? Ta jõudis metsas majaderühmani . See kooslus paistis elutuna , lõhnatuna , inimestest jäetuna . Aga Borkwelli tõmbas justkui magnetiga selle poole . Vist oli okastraat vahepeal , pimeduses takerdus ta sellesse , rebis puruks püksid , ja vist ka kintsud verele . Kuid takistus andis järele , katkes hoosööstust . Siiski pidi ettevaatlikum olema . Sest mine tea ! Kahtlane oli see hoonestik ! Midagi paha oli selles . Midagi keelatut ! Borkwell hiilis surimale hoonele , küllap elumajale ligemale . Puudelt maha varisenud oksad ning pikkade kuivade taimede varred praksusid tema jalgade all . Ja ta tundis – majas siiski miskit toimub , polegi see nii kole mahajäetud . Akendel olid vist paksud kardinad ees , kuid nende vahelt immitses valgust . Mitte kirgast , vaid tuhmi ja summutatud valgust , kuid siiski oli see elu tunnistus . Borkwell jõudis kõrge kivist vundamendini , see oli talle rinnuni , aga ta ulatus siiski aknasse vaatama . Ja mida ta sealt kardinate vahelt nägi ? Muidugi ei näinud ta kogu tuba . Ei näinud kogu toa sisustust , nurgast nurgani . Palju jäi tema eest varjatuks . Õigem oleks olnud mitte vaadata võõra maja sisemusse , mitte toppida oma nina igale poole , mitte olla odavalt uudishimulik nagu kõik inimesed maailmas . Aga oli juba hilja . Järsku lõi ümberringi valgeks . Eks see olnud kuu , mis hetkeks mahtus pilvede vahelt end näitama . Kummaline oli see kuuvalgus . Aga ta ei osanud enesele seletada , milline . Vahelduvalt rohekas , siis kollaseks muutus kuu poolt valgustatud nähtav ja varjatud territoorium . Kuid nüüd ta vähemalt nägi , kus ta asub . Kus ta asub ja milline on lähim ümbruskond . Linn ei olnudki siit liialt kaugel . Vaid mõni kilomeeter eemal kiiskas kuuvalguses valge mikrorajoon , mis mäe peal . Mikrorajooni hambuline siluett paistis siia . Allpool asetses metsane org , tema oli selle põhjas . Ja tänavgi , tanum või lihtsalt sissesõidetud rada kulges selle maja eest läbi , mille vundamendi ääres ta seisis . Ta seisis kõrge ühekorruselise , kuid mansardkorrusega , punasest telliskivist maja juures . Maja kohale kooldusid ühelt poolt puude , väga kõrgete puude võrad , teisel pool polnud muud kui põõsad ja üks peenikese tüvega pihlakas , mis oli tihedalt marjakobaraid täis . Siit kandist oligi Borkwell majale lähenenud . Kuu kattus taas pilvedega ning kustutas kõik nähtu . Borkwell vaatas jälle aknasse , kardinapilusse . Mida ta siis silmas maja sees , ühes tubadest . Selles istus kandilise laua taga rühm mehi , rühm meesterahvaid . Võib-olla oli toa sügavuses ka naisterahvaid kusagil , kuid neid Borkwell ei märganud . Muide , muist mehi seisis ka püsti , kõik ei mahtunud istuma . Laual põles plekist petrooleumilamp , see levitas ähmast valgust , mis ei ulatunud igasse nurka . Üks meestest luges midagi teistele meestele räbaldunud õhukesest raamatust ette . Luges tasakesi , vahel tõstis pilgu ja kommenteeris oma sõnadega vist loetut . Kuulajad olid tähelepanelikud , nihelesid toolidel , nende silmadest peegeldus ärevust . Nad justkui laadisid ennast ; ettelugeja sisendas meestesse energiat . Niisugune mulje kujunes Borkwellil kuulajate silmade jälgimisest . Kas olid kohal vandenõulased , põrandaalused ? Ilmselt . Kelle vastu võis vandenõu olla suunatud ? Mis oli maailmas viltu , mida oli tarvis parandada ? Mehed nihelesid toolidel juba üsna kõvasti , tagumised koolutasid end ettelugeja kõnelevale suule ligemale ; nad said vist teada tähtsat saladust , mida oli vaja hoida , aga mille teadmine võis ka palju kasu või kahju tuua . Borkwell oleks samuti tahtnud kuulajate seas olla , ta oleks ka tahtnud üheks väljavalituks , üheks usaldusaluseks olla . Ükskõik kus ! Ta soovis ligemale võõrale kambale , ta asetas põlve vundamendi äärisele , haaras kõvemini kinni aknalauast , et hiivata end sellele kuulama . Kuid kivimüürist pudenesid tükid , aknalaua plekk kolises ja tuli kinnitustest lahti ning Borkwell libises maapinnale tagasi . Toas lämmatati tuli . Kuid kohe kolksusid ka uksed . Borkwell tahtis jooksu pista . Ta oli täiesti kindel , et teda nüüd tulistatakse . Et ta lastakse maha . Kuid midagi sellist ei sündinud . Ta kuulis hoopis jooksumüdinat , paljude inimeste jooksusamme , mis eemaldusid majast , mahajäetud majast . Aga Borkwell tõmbas endale küüru selga , surus ennast madalaks , peitis pea õlgade vahele , justkui kaitseks peidetud pea keha kuulide eest . Jooksjad ei jõudnud veel kuigi kaugele , kui pimeduses hakkasid hüplema autolaternate valgusvihud ning kostis mürinat . Borkwell pidi akna alt , majaseinast veidi kaugenema , et oleks võimalik nurga tagant vaadelda , mis nüüd juhtub . Jooksjad sattusid ei-tea-kust ilmunud autotulede valgussõõridesse . Kusagilt ilmus ka paras jõuk , ahelik mundrimehi-korravalvureid , ning jooksjad piirati ümber , võeti kinni , vahistati , tõugati autodesse . Borkwell luges üle . . . palju mehi kinni langes . . . üks . . . kaks . . . kolm . . . jah , täpselt sama palju kui neid oli toas , sama palju langes neid ka lõksu . Borkwell oli praegu veelgi enam kindel , et majas varjas end vandeseltslaste salk , võib-olla olid need riigikukutajad , võib-olla lihtsalt vaenlased , ühiskonnale ohtlikud isendid . Siis sõitsid autod inimestega minema . Borkwelli väsitasid üleelamised . Pikemalt aru pidamata suundus ta majasse , eksles selles , käsikaudu leidis mingi aseme ja heitis sellele pikali . Oli vaikne . Borkwell jäi ruttu magama . Enne uinumist tuli talle veel Elonore meelde . Niisama tuli , ilma mingi erilise tagamõtteta . Ja kahju on välja öelda , et Borkwell suri sealsamas , unes , lõpuks , ometi , valutult ja unustatuna , rahunenuna ja rõõmsalt . Ainukeseks õigustuseks võib olla , ta oli seda ise soovinud – mingil määral kindlasti . Muidugi ei võinud Borkwell teada , et sel silmapilgul või seks silmapilguks , mil tema mõte korraks juhuslikult Elonore poole pöördus , oli Elonoregi juba surnud . Tol Borkwelli ärasõiduööl , umbes kolm nädalat möödanikku tagasi , eksles ka Elonore pimedas öös . Ta kiirustas . Võõrastemaja asus asula teises otsas , sinna oli palju maad . Ja tänavad polnud valgustatud . Ning kuud ei paistnud . Kui ta oli kõndinud kümme-viisteist minutit , siis ta peatus . Peatus ehmatusega . Kuulis iseenda kiiret hingamist , peaaegu hingeldamist . Ta polnud juba ammu nii hilja väljas olnud , ta kartis . Ta kartis , et talle tungitakse kallale , sest pimeduses võis , teadagi , varjul olla igasuguseid kurjategijaid . Imelik , aga kui ta noorem oli , siis ta ei kartnud . Ta oleks tingimata koju tagasi läinud , kui poleks olnud seda ootamatut tagasilükkamatut soovi Borkwelli veel kord näha , talle midagi öelda – siis ta saaks alles rahul olla . Ta jõudis võõrastemajja . Hoones oli pime . Elonore sisenes , vajutas lülitile ukse kõrval , laes süttis valgus . Kedagi polnud kusagil näha . Ta kõndis mööda koridori edasi . Ühe toa uks oli lahti , selles toas oli elatud . Elonore lülitas ka siin elektri sisse . Jah , voodil oli lamatud . Öökapil , vaasi najal võis näha tundmatu naise fotot . Kuid Elonore ei vaadelnud seda lähemalt , kiirustas minema siit . Elonore läks järve äärde . Ta läks paadisillale . Mõnesaja meetri kaugusel liugles veepinnal paat . Keegi naine lükkas lootsikut põhjast teibaga . Elonore nägi selgesti , et Borkwelli pea paistis üle paadiserva . See oli väga imelik ! Mitte pea ei olnud imelik , vaid situatsioon . Paat liugles vaikselt kuu valgussõõris , see oli justkui suunatud prožektoritulest välja valgustatud . Mujal ümbruses oli see-eest kottpime . Polnud kuulda veesolinat . Naine paadis oli üleni musta riietatud . Naine kord tõstis käed , kord langetas nad – koos teibaga . Ja riie lehvis tema õlgade kohal , Elonorele isegi näis , et naisel on seljas tiivad , ta lehvitab nendega ja nende jõul liigub sõiduk peegelsiledal veel . Too olevus oli nagu ingel . Ingel viis Borkwelli minema . Ja mingit rahu heljus vete kohal . Oleks olnud vaja põlvili laskuda , palvetama hakata , tundis Elonore . Aga kuhupoole pöörata nägu ? Ja mida peaksid sosistama huuled ? Aga varsti polnud paati enam näha . Oli pime , vaikne , ja Elonore kuulis iseenda hingamist . Kuid järsku tõusis tuul , looduse hääled tulid tagasi , üksikud suured vihmapiisad hakkasid taevast alla langema , kukkusid kibedat valu tegevalt Elonore peanahale , õlgadele ja seljale . Elonore oli unustanud lahti võõrastemaja ukse , nüüd mängis tuul sellega , plärtsutas seda vastu piitasid . Kodutee oli pikk ja raske Elonore jaoks . Elonore haigestus ega tõusnud enam voodist , kui kord kodus selleni jõudis . Haige olles märkas ta ainult ühte : temale eraldatud aeg oli otsa saanud , oli otsa saamas ; kogu jõud oli ära kulunud ja kuigi ta polnud oma elu põletanud , oli ta selles siiski läbi põlenud kiiremini kui mõni teine . Selles tarkuses polnud muidugi lohtu . Elonore ema oli just uuesti tööl hakanud käima . Mis töö see oli , seda Elonore ei teadnudki , asulas oli üldiselt raskusi töökoha leidmisega . Aga Hana-Marissa leidis midagi ja oli väga õnnelik . Ta lausa noorenes . Igal hommikul kippus ta tööle , kodunt välja . Seda enam , et Elonore ju ei kaevelnud , polnud vaja tema juures istuda . Elonore oli täie teadvuse juures , palavikkugi polnud , sai ise arstirohud laualt-toolilt kätte ; ainult tuim oli , osavõtmatu . Niiviisi juhtuski , et kui Elonore suri , polnud ema kodus . Ning ema ei saanud teada , millised olid tütre viimased tunnid , viimased sõnad , rääkimata sellest , millised võisid olla tema viimased mõtted . Elonore maeti vanale kalmistule oma tütre kõrvale . Ilm oli matusepäeval vihmane . Muidu möödus matusetalitus normaalselt , vahejuhtumiteta , meelde jäi see vahest kõigile osalenuile sellepärast , et talitusel ei peetud ühtegi kõnet , ei pruugitud üldse suud , kõik toimus tasakesi millegipärast – nagu salajas . Või olid inimesed üpris väsinud . Ja tegelikult oli neid väga vähe järele jäänud sinna kanti .