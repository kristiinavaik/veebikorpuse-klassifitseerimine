kirjak	ilu_raudam_sure.tasak.ela	Toomas Raudam Peeter ärkas veidra hääle peale . Pikalt nagu jaamast lahkuva rongi vile kõlas see toas vastu – küllap tahtis vedurijuht nii oma oskustest märku anda , hääles oli uhkust ja rõõmu , aga ka kurbust , varjatud nukrust saavutusest , vägiteost , millel polnud teisi tunnistajaid peale vedurijuhi enda . Pikkamööda sai Peeter aru , kust hääl tuleb . Ta pigistas tuharalihased kokku ja köhatas vabandavalt . Peeter oli unes näinud , et saab lapse . See unenägu kordus tihti , kuid alati hääletult . Siiani oli tal õnnestunud oma luhtumist varjata , nüüd oli see avalikuks tulnud . Ja kuigi ümberringi polnud kedagi , kes Peetri õnnest või õnnetusest ( sest unigi oli reaalsus ) osa oleks saanud , tundis Peeter , et peab andeks paluma nii laes rippuvalt lambilt kui raamatult , mida ta õhtul enne magamajäämist oli lugenud . Nüüd tundis Peeter , et on ise nii lamp kui raamat ning nõudis endalt võimatut . Sünnituse juures oli õde . Ta käskis pingutada . Peeter pingutaski , kuid õde polnud rahul ja esitas üha uusi tingimusi , mille täitmise korral laps ( Peeter oli veendunud , et tüdruk ) tervelt ilmale võis tulla . " Mitte kehaga , peaga ! " Peetrile tundus see käsk loomulik , kas ainult temast selle täitjat on ? Peeter tahtis kõigest hingest , et laps sünniks , selle nimel oli ta valmis kõigeks , ka sellisteks kannatusteks , mida teistel emadel eales polnud tulnud üle elada . Ta võttis kogu oma jõu kokku , tõmbas ennast õhku täis ja tundis , kuidas nii pea kui alakeha selle tagajärjel paisuvad . Õde muigas , ju tegi Peeter kõik õigesti ning tema ponnistused ei erinenud teiste omadest . Kuid siis ta ärkas , sest õhku enam ei jätkunud , ja kuulis häält , mis temast vabanenult iseseisvana universumis ringi rändas . Enne voodist tõusmist pistis Peeter käe teki alla . Äkki ikka on ? Õnnis , nimetu laps ; tüdruk ? Lina oli veidi niiske , tõestus sellest , et Peeter oli kõigest väest püüdnud , tema keha oli eritanud mahlu ja arvatavasti ka lõhnu , millest ükski polnud see õige . Peeter võttis kapist uue lina , mõtles siis hetke ja vahetas ka padjapüüri ära . Kui ta järgmine kord sünnitama hakkab , peab kõik puhas ja korras olema . See võis juhtuda millal tahes , kasvõi samal ööl , kui tal muidugi õnnestub und saada . Avasilmi see ei saa juhtuda , see oli ainus asi , milles Peeter kindel oli . Kuid juba pooletunnine tukastuski võis olla tulemuslik . Tulemuslik ? Peeter muigas selle peast läbi lipsanud sõna peale : ka see , nagu lapski , oli luhtumine , kuid ainult osaline , kehtiv juba möödunud ajas , iga järgmine hetk võis endaga kaasa tuua õnne , suurima inimliku õnne , mille täitumine võimalik vaid unes . Või raamatus . Või lambis . Lamp ja raamat olid unetoojad . Mõnikord polnud vaja raamatut kätte võttagi , piisas lambistki . Hommikuks oli lamp kustunud , aga Peeter ei mäletanud , et ta voodist välja oleks tulnud ja lülitile vajutanud . ( Laualampi polnud ; ta tahtis , et kõik oleks nii , nagu kunagi kodus , kus kogu valgus tuli laest . ) Tema ja toa vahel oli tekkinud teatav mõistmine , mis väljendus vaevumärgatavates üksikasjades . Tal pruukis vaid silmad kinni panna , kui asi , millele ta mõelnud oli – lamp , raamat – muutus emaks või isaks , kes tal uinuda aitasid . Peetri elu algas hetkest , kui teda kartma hakati . Ta oli siis kümme . Ta oli peres ainus laps . Teist Peetrit ema ja isa endale ei tahtnud , kuigi selle eest , kes neil oli , olid nad valmis oma elu andma . Nii oli ka siis , kui selgus , et Peeter pole päris tavaline . Nad ei hüljanud Peetrit , nagu vähihaige lapse vanemad , kes oma lapsest ka siis lahti ei ütle , kui laps seda soovib . Jaan oli Peetri sõber . Ta oli Peetrist vanem . Ema toitis teda härjaverega ja määris õhtuti maarohtudest tehtud võietega . Jaani isa oli ema maha jätnud . Jaan teadis , et kui ta suureks kasvab ja ühel hetkel peeglisse vaatab , astub sealt välja ta isa . Juba varakult hakkas ema Jaani pidudele saatma . Kui Jaanil koolist oli vaja puududa , kirjutas ta Jaanile tõendi või kui sellest ei piisanud , tegi järele arsti viltust käekirja ja lõi selle alla kartulist tehtud templi . Pitsat sarnanes arsti templiga nagu kaks tilka vett , tähed , mis ema kartulisse sisse lõikas , läksid siniseks , kui neile peale hingata . See võis tulla ema hingeõhust – kui Jaan seda ükskord teha proovis , ei tulnud midagi välja ; emal oli kartuliga salajane kokkulepe.Ükskord tuli Jaani ema ( tema nimi oli Magda ) Peetri vanemate juurde ja palus , et nad Jaani ööseks enda juurde võtaks , ta ise pidi linna oma õele külla minema . Linn oli Tallinn , teisi linnu Eestis polnud ; tegelikult muidugi oli , aga see on vaid näilik – hirm suurema ees laastas linnu nagu lapsi . Peetril oli hea meel . Talle oli alati tundunud , et nende sõprus vajab kinnitust . Ühistest mänguasjadest , raamatutest ja võib-olla ka mõtetest ei piisanud , et sõber olla . Sõprus vajas pitsatit nagu õpilaspäevik , kus seisis tõend haiguse kohta . " Ema , " ütles Peeter oma emale . Ja siis veel teist kordagi : " Ema ! " Sellest piisas . Peetri ema ( tema nimi oli Aili ) mõistis poega ainsast sõnast – sõnast , mis oli ta ise ning kuhu Peeter oli pannud kogu oma hinge . Kui ema poleks Jaani lubanud jääda , oleks Peeter endale otsa peale teinud . Või oleks oma ema elu aja teietanud . Palju vahet polnud ; teie ja surm olid mõlemad võõrad . Aili ja Magda olid ka võõrad . Kuid nad olid elus : kui Magda kaevule läks ja keegi juures juhtus olema , pani ta pange maha ja ütles : " Mina pole midagi , mina olen vana lits , aga vaat Aili , tema on ingel ! " Sellega oli ka Peeter nõus , aga tal oli pisut nagu häbi ka , sest järgmisena võttis Magda tal käest kinni , näpistas ja ütles : " Millal küll minu laps selliseks saab ? " Peeter kahetses , et ta Jaani emaga ühel ajal kaevule oli sattunud . Peeter oli väga õnnelik ja emale ( ja isale , kes emaga nõus oli ) tänulik . Tal oli nüüd vend . Nad mängisid natuke ja läksid siis magama . Ema tegi neile aseme seina äärde kušetile . Uni tuli ruttu . Jaan lõhnas rahustavalt . Ema oli teda enne bussi peale minekut määrinud ja lusikatäie härjaverd andnud . Peetril oli kange tahtmine Jaani puutuda . Ta ei saanud ise ka aru , miks . Aga ta ei julgenud . Julgus tuli unes . Ta ei saanud ise ka aru , kuidas see juhtus . Kuid see , mis juhtus , oli halb – sellest algas Peetri elu . Kui Peeter hommikul ärkas , oli voodi tühi . Ta küsis emalt , kus Jaan on , kuid ema tegi sellise näo , nagu poleks Jaani ema eile Jaani toonudki . Nagu poleksid nad koos olnud . Peeter läks välja . Ülalhoovis , kus elas Jaan ja veel mõned lapsed , polnud kedagi . Peeter seisis tükk aega keset hoovi ja ootas . Kaua see ei tohtinud kesta . Muidu oleks see olnud unenägu . Siis läks ta sinna , kus oli kaev . Kaev oli nurga taga . Peeter astus kaevu platvormile . Siit nägi üle kardina tühja tuppa . Toas elas Jaan oma emaga . Kus nad olid ? Võttis ema Jaani endaga linna kaasa ? Toas tiksus kell . Peeter nägi aega , mida kell näitas . Kellal oli kunagi olnud kägu , nüüd ei läinud enam luuk lahti ja kägu ei pääsenud välja . Kell rippus köögi seinal akna kõrval . Peeter varem nagu ei teadnudki , et siit kella näeb . Nüüd teadis . Kuid aja unustas kohe . Korraga ta tundis , et teda vaadatakse . Kellegi silmad puurisid teda . Peetril hakkas valus . Pilk põletas . Nüüd nägi ta vaatajat . See oli Maret . Mareti isa oli linna meister jalgrattakrossis . Ka Maretist pidi saama jalgrattur . Peeter oleks tahtnud Maretiga mängida . Ta hüppas kaevult alla . Jalg nõksatas ja Peeter oleks peaaegu kukkunud . Talle tundus , et tema tasakaalu hoidmiseks õhku tõstetud käsi on nagu kaevu rullikäänatud metallsaba . Peeter oleks tahtnud Maretiga mängida , kuid Maret taganes ehmunult . Nüüd nägi Peeter ka Jaani , kes oli Mareti selja taga ja sosistas Maretile midagi kõrva . Ilmselt andis ta tüdrukule nõu , kuidas käituda , kui Peeter ikkagi lähemale peaks tulema . Ta kirjeldas Peetri haigust . See polnud tavaline haigus . Nagu palavik . Või isegi tuulerõuged . Või mumps . Kui mumps , tuulerõuged või palavik oleksid kestnud elu-aja , siis oleks see olnud sama haigus , mis Peetril . Küsimus oli ajas . Ajas , mis kestis algusest lõpuni . Peeter ei teadnud , mida teha . Kuid üksi olla – isegi jääda – ta enam ei kartnud . Nüüd , kus ta teadis , mida temast mõeldakse . Teised unustasid , mis nad mõelnud olid . Isegi Jaan , jah , isegi tema . Kuid Peeter ei unustanud . Isegi siis , kui teda enam ei peljatud – juba varsti , mõne päeva pärast . Maret võttis tal jälle käest kinni , nad mängisid koos liivakastis , aga Peeter teadis , et pruugib tal vaid ennast lõdvaks lasta , unustada , kes ta on , kui Maret talle haiget teeb . Maret oli talle liiva silma visanud , kuid see polnud midagi selle kõrval , mis siis võis juhtuda . Peeter oli nagu poksija , kes ei kuku , kui näeb , kust löök tuleb . Kuid selleks , et see ei juhtuks , pidi olema valvel . See tuli loomulikult . Kuid mäng polnud enam mäng . Maret seda ei teadnud . Kui see tal järsku meelde tuli , võis ta Peetrit karistada . Nii nuhtleks ta iseennast unustuse eest . Mareti isa oli käskinud meeles pidada – " Kõik haigused on nakkavad , ka need , mis on sügaval , need eriti ! " Seda öeldes oli tal käes jalgrattapump , ta pumpas kummi täis . Kui Maret tahtis meenutada , mida isa oli öelnud ( ta oli sõnakuulelik tütar ) , kerkis silme ette pilt kummi täis pumpavast isast , kuid mitte ainsatki sõna . Sõnad olid kuhugi kadunud . Kuidas neid küll ütlema oleks pidanud ? Külm liiv oli nagu Jaani nahk . Ainult lõhnatu . Kui Peeter üksinda liivakastis mängis , oli ta Jaaniga . Ta ajas oma ninasõõrmed laiali ja nuusutas . Ta oli nagu koer . Ta oli koer . Jaan rääkis talle tüdrukutest , kellega ta tantsinud oli , näitas talle nende pilte . Ta oli kõik unustanud . Ta mõtles , et see läheb üle . Või lootis . Lootis , nagu Peetri ema ja isa , kes teda pärast öist vahejuhtumit hellitustega üle külvasid . Mida me küll valesti oleme teinud ? küsisid nad endalt . Kuid vastata ei osanud . Võib-olla olid kingitused , mida me sulle sünnipäevaks tegime , liiga väikesed ? Niipea kui nad seda olid küsinud – nii koos kui eraldi – , kerkis nende ette sünnipäeval kinke vastu võtva Peetri rõõmu täis nägu , ning nad hakkasid nutma . Ahastus ja süütunne viis neid selleni , et nad hakkasid Peetrile tagantjärele kingitusi tegema . Peeter leidis igal õhtul magama minnes padja alt kommikoti ja hommikul ärgates vaasist värske lille . Peeter oli prints , Peeter oli printsess . Kingitused kulusid küll marjaks ära . Ta kinkis need teistele , kellelt lootis vastutasuks igavest unustust . Jalgratas läks Maretile , nukk Jaanile ( kes kinkis selle mõnele oma tüdrukule ) . Ei saanud öelda , et Peeter oli õnnetu . Ta teadis , et tema tõelised sõbrad on poisid ja et kui ta kedagi armastama hakkab , siis pole see tüdruk . Peeter sai aru – tegelikult pole tema tõbi kellelgi meelest läinud . Ka karistus mitte . Karistus oli maksimaalne – surmanuhlus . Ükskord pidi see ka täide viidama . Lõputult viivitada ei saanud . Asja arutati nii kitsamas kui laiemas ringis , sellest võtsid osa need , kes Peetrit või tema vanemaid tundsid , kuid ka võhivõõrail oli sõnaõigus – piisas kuuldusest , poolikust sõnastki , et Peetri üle kohut mõista . Kuid mingile otsusele ei jõutud . Peetrile midagi ei räägitud , kuid Peeter sai kõigest aru – pruukis tal ennast vaid järsku , kannalt ringi pöörata , kui tõde oli tabatud . Seal , kus hetk tagasi oli olnud sile pealispind – naeratus , lahke näoilme , sulnid sõnad – oli nüüd tigedus ja õud . Muuseum oli naljakas sõna – natuke musi , natuke muu . Võib-olla olid kõik sõnad naljakad ? Sõnad muutusid naljakaks siis , kui keegi neid kõvasti kordas . Vaikselt , omaette polnud ükski sõna naljakas . Lugemine ( Peeter oli kõva lugeja ) oli tõsine tegevus , rääkimine oli midagi vahepealset – ei sitta ega saia , nagu Jaan ema ütles ja keegi aru ei saanud , mida ta sellega mõtleb . Ta võis sellega mõelda kõike . Aga kui ta sellele midagi ei lisanud , siis oli see naljakas . Nagu muuseumgi . Nad olid klassiga muuseumi läinud . Pikas rivis . Neid viis sinna ajalooõpetaja Lemmats . Lemmatsi nimi võinuks olla Tango – ta lonkas üht jalga , see tuli tantsimisest . Kui palju tantsida , võisid jala kaotada . Kui palju rääkida – keele . Tango on tants , kus ühe jalaga astutakse rohkem ja pikalt . See , et Lemmatsit Tangoks ei kutsutud , näitas , et temast peeti lugu . Sõna tuli tagantpoolt . Kui ta Peetrini jõudis , oli ta vaid vaevu äratuntav . Peetril oli temast veidi hale . Sõna oli naljakas , tema üle naerdi . Need kaks asja korraga ei mahtunud Peetrile pähe . Kuid ta ei tahtnud , et tema vastuhakk – vaikus – sünnitab liigset tähelepanu . Ka Peeter naeris . Ütles ja naeris . Kuid tal oli tunne , et ta ei naera mitte ainult selle ühe sõna üle . Kõige ees läks – tantsis – Lemmats . Äkitselt , nagu tantsuski , tangoski , pööras ta ennast kannal ringi ning tema huuled olid vahul . Üks tilk kukkus Peetri põsele . Klass vakatas , ainult tema , Peeter , kelle suhu sõna viimasena oli sattunud , ütles . Ütles viimasena , viimsena . See polnud sõna , mis ta suust välja tuli – nii läkastas koer pingul rihma otsas ! Teda , koera , Peetrit ootas karistus . Karistus oli hiljaks jäänud , otsus selle kohta oli juba varem vastu võetud , selle täideviimist olid edasi lükanud mitmesugused asjaolud , mille hulgas Peetri enda käitumine polnud just mitte viimasel ( aga ka mitte esimesel ) kohal . Peetri isa ( tema nimi oli Artur ) töötas muuseumis . Ta oli muuseumi direktor , kuid tegi meelsasti ka giiditööd . Ta oli väga lahke ja vastutulelik . Muuseum oli tema teine kodu . Isal oli komme hüvastijätul käed kokku suruda ja külastajaid tummalt tänada . Nagu ka kodus – päris kodus . Isa tegi , nagu ei tunneks Peetrit . Isa hõredad juuksed olid tihedalt vastu pead kammitud . Isa pea sarnanes pooliku kahurikuuliga – vitriinis sellist ei leidunud . Kõneles see pool , mida polnud – silmad sügaval pealuus , väike nina ja kitsad , justkui vihaselt kokku surutud huuled . Isa tahtis just rääkima hakata , kui Lemmats kutsus ta enda juurde ja sosistas midagi kõrva . Isa noogutas , isegi naeratas . Huulte liikumisest , kuid ka sellest , kuidas isa ennast põlvedest nõtkutas ( oli ta ju Lemmatsist peajagu pikem , sõnad võinuks muidu kõrvast mööda kukkuda ) , tajus Peeter , millest jutt . " Artur , sinu pojaga on nüüd nõnda , et ... " Lemmats ei öelnud lauset lõpuni , kuid seda polnud tarvis . Isa oli arvanud , et otsuse täideviijaks on tema – otse loomulikult ei saanudki see keegi teine olla . Ta oli selleks valmis . Kuid ta oli valmis ka selleks , et ohverdab enda . See oli ainult rõõm – anda poja elu eest enda oma . Nüüd selgus , et seda pole vaja . Karikas oli täis , seal oli üks sõna . ( Jaanil oli nuga . Nuga ja peegel olid Jaani mänguasjad . Need olid Jaanile sama mis raamatud Peetrile . Peeglit ta Peetrile ei andnud . Ta ei öelnud , miks , kuid Peeter teadis seda ilma ütlematagi . Sellest peeglist , higisest ruudust , pidi ta ükskord oma isa ära tundma . Nuga oli väike , pruuni plastmasspeaga . Noal oli ainult üks tera . Kuid väga terav . Kui Jaan sellega üle peopesa tõmbas , polnud esialgu midagi näha . Siis läks jälg punaseks , kuid mitte palju – veri jäi kallaste taha , nagu vesi jões , ainult sirge . " Miks sa seda teed ? " tahtis Peeter küsida , kuid tuli kustus . Ema oli käe ukse vahelt sisse pistnud ja lülitile vajutanud . Pilkasest pimedusest kostis ühtlane hingamine – sõber magas , tundus , nagu oleks ta nii , noaga peopessa jälge jättes , harjunudki magama minema . Nagu ei saaks ta ilma selleta uinuda . ) Peeter lahkus muuseumist viimasena . Vitriinidesse kätketud aeg kütkestas teda . See aeg oli külm nagu liiv ja Jaani nahk . Iga eksponaadi alla oli midagi kirjutatud . Osa asju oli isa leitud . Suviti käis isa väljakaevamistel . Mõnikord kestsid need mitu kuud . Kui ta läks , olid tomatid veel rohelised . Kui ta tagasi tuli , ilutses valgel taldrikul punane tomat . Selle oli sinna pannud Peeter . Peeter oleks tahtnud , et isa teda kallistaks , võtaks ta korraks oma kaissu , sasiks pead . Kuid isa pani käed kokku ja kummardas Peetri poole . See oli tema tänu . See oli tema isa-märk . Peeter oli kusagil kaugel , silmapiiril või pilve serval . Ta ei tahtnud seal olla . Samasuguse kummarduse tegi isa ka lastele . Lemmats kummardas tahtmatult vastu , kuid tõmbas ennast kohe kohkudes sirgu . Peeter nägi aknast , kuidas lasterivi kooli poole tagasi marssis . Peeter teadis , et raudtee ülekäigu juures rivi laguneb . Siin Lemmatsi võim katkes , kilgates tormasid lapsed tõkkepuu taha . Lemmats jõudis sinna viimasena ja hingeldades , nagu pärast tormilist tangot , kuid temagi sai lehvitada mustas kuues ja punase randiga mütsiga vedurijuhile . Vedurijuht ( tema nimi oli Väino ) kõrvale ei vaadanud , tema pilk oli suunatud sinna , kuhu jooksid rööpad , justkui sõltuks rööbaste suund ( ja paar looget lepavõsa taga linnast väljas ) tema vaatest . Väino pilk sulatas rauda . Sellest vaatepildist jäi Peeter ilma . Kuid ta kuulis häält – jõulist , värsket rööget , mille vastu ei saanud isegi pühadeaegse puhkpilliorkestri trummid ja taldrikud . Sellele järgnes teine , teravam heli : krkrk . Peeter vaatas oma käsi . Sõrmenukid olid verised . Vitriini katva klaasruudu keskel oli sakiline auk . Ta oli lahtiste käelabadega klaasi katki surunud , kuid randmed olid terved . Peetri sõrmede vahel oli mitmetuhandeaastavanune õhukeseks kulunud rauast odaots . Isa oli sellest kindlasti midagi rääkinud , kuid Peeter ei mäletanud , mida . Võib-olla kirjeldanud seda , kuidas ta selle leidis . Ühelt väljakaevamiselt oli isa kaasa toonud haiguse , mille tagajärjeks oli see , et Peeter ei saanud enam lavast tomatit tuua . Tomati toomiseks pidi olema põhjus . Põhjus oli isa minek ja tulek – ainult see . Haigus tegi ema kurjaks . Ja kurvaks – " Nii vana mees , aga ... " Rohkem ema midagi ei öelnud ja see oli sama naljakas kui sitt ja sai Jaani ema suust . See oli viimane suvi , kui tomatid punaseks said . Muuseumist raudteeni viis papliallee . Puid oli hõredalt , kuid koos varjudega oli see sein , millest ei saanud läbi astuda . Juba kaugelt nägi Peeter Lemmatsit . Allee oli Lemmatsi kodutee . Kui nad kohakuti jõudsid , jäi Lemmats seisma – vasakul , lühemal väljaastejalal – ning küsis : " Tõid ? " Peeter vastas sama sõnaga : " Tõin . " Lemmatsi parem jalg oli õhus , kogu raskus oli vasakul . Õhk oli täis tinast vaikust . Lemmats tantsitas tüdrukuid , kuid talle meeldisid poisid . Kogu elu oli ta tantsinud selleks , et varjata oma pahet . Mida ei leevendanud ükski ükskõik kui sügav ja siiras kummardus või käteklammerdus . Peeter ulatas Lemmatsile odaotsa . " Ma teen seda sinu isa eest . " Lemmats valetas , kuid selle võis andeks anda . " Lepime nii kokku , et me ei räägi sellest kellelegi . " Peeter imestas . Kas tõesti ta arvab , et pärast on veel midagi ? Midagi , mis pole see , mis juba on ? Miks on timukad nõrgad ja ohvrid tugevad ? Siis tundis ta , kuidas odaots nagu harpuun tema sisse tungib . Tal polnud valus . Isegi siis mitte , kui vedru harpuuni harud lahti päästis . Peeter tegi silmad lahti – olen ma juba teises ilmas ? Lemmats seisis ikka veel ühel jalal tema ees . Peeter ajas käed õieli ja hüppas niutsatades Tangole kaela . Tango ( tema nimi on Lemmats ) oli muusika , Peeter armastas muusikat . Nad kukkusid pehmetele varjudele , mis ennast puude vahelt välja sirutasid . Peeter surus ennast kõigest jõust vastu Tangot . Muusika juhtis teda , kuid Peeter tegi nii , et rütmide ja ribide vahele kiilunud terav odaots nihkus pikkamööda haava poole , mis nähtamatuna tema ihus juba sajandeid oli oodanud . Surma polnud . Kõik oli , isegi elu , ainult surma mitte . Surm oli kujutlus , viirastus . Peeter polnud surnud , ta oli elus . Kuid ta ei märganud seda mitte elutungidest , võimsast kirest , mis mõttetult ning tulutult keha ründas , vaid sellest , et tungid olid lakanud ning ta võis nüüd rahumeeli olla see , kes ta kogu aja oli tahtnud olla – kiretu vaatleja . Peeter võinuks nüüd , mil ta oma surematuses , järelikult ka valutuses ( just valu oli see , mida inimesed kartsid ) veendunud oli , endalt ka elu võtta , aga ta ei teinud seda . Kuid see , milles ta enda puhul surmkindel oli , ei pruukinud nii olla teistega . Tõtt öelda hoidis teda tagasi hirm teiste pärast . Kuni ta ei teadnud , et ka teistega on nii nagu temaga , ei pannud ta kätt oma elu külge . Kahe elu , noore ja vana elu vahel oli kuristik . Kui tühine see kõik oli , mõtles Peeter . Nagu kõik lapsed , nii oli ka Peeter kohtunud võluriga ( täiesti juhuslikult ühel tänavanurgal ) , kuid see , mida ta temalt nii kirglikult , suisa põlvili palus , polnud soovimist väärt . Seda ju polnudki – surma . Armastust ta paluda ei osanud , seda oli palju , liiga palju . Peeter istus kohvikus . Ta istus siin alati . Kohvik oli nagu akvaarium , kuhu möödujad vahel pilgu sisse heitsid . Peetrist vaadati läbi nagu tühjast kohast , ainult mõni pilk peatus temal , kuid libises siis kiiresti edasi . Neid , keda Peeter tundnud oleks , jäi ikka vähemaks . Nad olid surnud enne , kui Peeter enda jaoks surematuse avastas . Neid tagasi ei toonud . Nemad olid igaveseks surnud – taassünni lootuseta . Aknaklaasil oli ühes kohas viga . Kui sinna vaadata , ei paistnud enam õigesti . Viga oli tegelikult klaasis . Sees , mitte väljas , kust selle märja lapiga maha oleks saanud . Veast vabanemine polnud võimalik , kuigi paljud külastajad ( kes nagu Peetergi oma aega aknast välja vaatamisega mööda saatsid ) olid kohviku omanikule oma rahulolematusest märku andnud . Kohviku omanik oli iga kord erinev . Või olid nad kõik vaid käsutäitjad ? Ükskord oli punaseks värvitud juustega kelner teinud isegi paar kahtlevat sammu Peetri suunas . Peetrile viga meeldis . Tore oli vaadata , kuidas inimesed äkitselt kössi vajusid ning nende käed ja jalad välja venisid . Kõik sõltus valgusest . Kui päike paistis , oli vaatepilt efektsem . Peeter püüdis tabada seaduspära , valguse ja kehakuju lagunemine ja taastumise seost , kuid ei suutnud . Võis vaid tähele panna , et figuur lagunes osadeks aeglasemalt , taastekkimine aga oli alati ootamatu ja äkiline . Kuid peenemad seadused jäid tabamatuks . Võimatu oli ennustada , millist kehaosa väänutab valgus kõige rohkem . Üksvahe hakkas Peetrile tunduma , et kõik oleneb kiirusest , millega mööduja mulli läbib . Kuid see sõltus rohkem silmast . Ja vaatajast – Peetrist . Peeter oleks tahtnud ise mullist – veast – läbi söösta . Kuid siis oleks pidanud leiduma keegi , kes teda vaataks . Jälgiks . Ja katse tulemused üles kirjutaks . Ta ütleks talle , oma sõbrale ( sest vaid sõpra sai usaldada ) : " Mul käis pea ringi " , sõber aga vaataks stopperit , kirjutaks aja üles ja hiljem arutaksid nad selle üle , miks nii oli juhtunud . Neil oleks kahepeale üks paks klade , kuhu kannaksid kõik oma tundmused . Sõpru paraku polnud . Kuid isegi siis , kui oleks olnud , poleks Peeter ikkagi seda teha julgenud . Väliseid muutusi ta ei kartnud , need lõbustasid teda . Küll oli ta hirmul sisemiste ees . Peeter pelgas , et viga teeb ta jälle nooreks . Surelikuks . Oli veel üks lisapõhjus , miks Peeter kohvikus käis . See oli seotud sõrmusega . Pärast ema surma oli Peeter hakanud kandma ema sõrmust . Ema sõrmust ei kandnud – see oli kihlasõrmus . Sõrmus mahtus väikesesse sõrme . Peetril olid väiksed käed , kuid suuremad kui emal . Sõrm oli sõrmuse jaoks kindel paik . Ometi oli ta sealt ühel päeval läinud . Kuhu ta läks ? Oli ta nagu lambi vari , mille all ema talle väiksena raamatut ette luges ? Vari oli suur , suurem kui ema , ema libises varju sisse ja jäi sinna , kuni raamat läbi sai . Või jõudis kohta , kus saabus uni . Hommikul varju enam polnud , kuid esimene asi , millel ärkava lapse silm peatus , oli laes rippuva lambi pruun kuppel . Peeter teadis , kelle käes sõrmus on . See oli sama kelner , kes teda peremeheks oli pidanud , tema poole paar sammu teinud , kuid siis ümber mõelnud . Ta tahtis talle sõrmust tagasi anda ! Kelner oli kahekümne ringis noormees , punaseid juukseid hoidis kollane pael . Nüüd , kus ta sõrmust juba paar nädalat enda käes oli hoidnud , polnud tagastamine enam niisama lihtne . Küsima Peeter ei hakanud . See oleks kriipsu peale tõmmanud . Ja mitte ainult sõrmusele , vaid sõbrale . Kuid uut elu tuli hoida nagu tuld tuha all . Vaid siis ei pruukinud pettuda . " Teil on ilus sõrmus . " Ütles Peeter Peetrile . ( Nad mõlemad olid Peetrid . ) " Puhas kuld . " Vastas Peeter Peetrile . Kuid kenam kui kuld oli muster : kaks sümmeetrilist ovaali , kaks tiiba , mille sooned kokku murdes kattusid . Sõrmust kokku murda muidugi ei saanud – see sündis kujutluses . Sellest omakorda sündis iha . Peetril olid peened näojooned . Näonahk oli õhuke nagu siid , mille alt paistis vaid mõni üksik soon . Ninasõõrmed tukslesid , kõrvalestad olid teravad . Peeter ootas hetke , kui noormees talle selja pööras , võttis kiiresti sõrmuse sõrmest ja pistis sinna , kus kõigi eelduste järgi oli tasku . Peeter kandis väikest põlle , tasku oli selle all . Nüüd ootas ta ( Peeter ) , millal pronkspoiss ( ta oli ka seda , täiesti kirjeldamatul , kordumatul moel ) häbelikult naeratades tema juurde tuleb ja sõrmuse tagastab . Siis , just siis ütleb Peeter : " See oli mõeldud kingitusena , kallis . Võta see endale . " See on viimane päev , mil Peeter kohvikut külastab . Ta ei taha surra . Kohviku uksel seisis Jaan. Jaan oleks pidanud surnud olema . Jaan oli hüpanud üle kuristiku , jättes selja taha liivakasti külma liiva , kitsa õue ja kaevu . Peeter tundis Jaani kohe ära . Jaan teda mitte . Otsis ta ikka teda ? Võib olla oli see keegi teine ? Peeter lasi silmad maha , kuid tõstis siis jälle üles . Silmi polnud kuhugi panna , silmad polnud peidetavad . Silmad paistsid unest , aknaklaasist . Jaan polnud surnud . Enne kui Peeter aru sai , oli Jaan ta ära tundnud . Vähe sellest – lugu sellest , kuidas Jaan vahepeal oli elanud , oli lõppemas . Ajas olid augud . Või olid need Peetri mälus ? Jaan nuttis . See oli kokkuvõtte sellest , mida polnud – ajast . Jaanil oli olnud naine , kes tegi ta elu põrguks . Ta ei valetanud ; vale oli nutt . Tal polnud põhjust nutta . Jaani naine suri . Neil oli väike laps . Laps oli kurt . Jaani pisararad läikisid nagu Lemmatsi sülg . Pisarad jooksid Jaanile suhu ja Peetrile tuli meelde , et lapsena oli Jaanil olnud suur suu . Poleks ta nutnud ja pisaraid neelanud , poleks see Peetrile meenunud . " See on veider , kuidas ma sind ära ei tundnud , " ütles Jaan. " Väljast tundsin , seest mitte . " " Seest võtab aega , " vastas Peeter . Ning siis , lootes , et see Jaani jälle surnute sekka peletab – " Seest võtab alati aega . " Kuid Jaan ei teinud vihjest välja . Ta oli lihtne poiss . Ta oli ema tehtud – härjavere ja kalamaksaõliga . Peeter ei tundnud tema vastu midagi . Jaan oli nagu raudteejaam , mis kandis Peetri nime . Tänu temale ta teadis , kes ta on . Teadis ka haigutav vedurijuht . Kuid tema magas . Ja vedur vilistas . Bussis oli vähe rahvast . Kuid Peeter ei istunud . Talle meeldis püsti seista . Bussis oli vaikne . Ukse kõrval istus karkudega naine . Ta tuli samast peatusest peale , kust Peetergi . Peeter oli teda ükskord püüdnud aidata . Kuid naine polnud seda sallinud . Ta ei tahtnud , et teda aidatakse . Ma võin tasakaalu kaotada , kui te mind puudutate , ütles naine . Ja tal oli õigus . Igaks juhuks hoidis Peeter ennast siiski naise lähedusse . Pealegi oli naine rase . Mõttes pani Peeter ennast naise olukorda . See oli kerge – ennast vihkas ta nagunii . Või õigemini oma noorust . Olematuse nähtamatut kuristikku . Naise nahas oleks Peeter ennast täpselt samuti tundnud . Ka tema oleks abistava käe kõrvale lükanud . Kuid kui tema ja naise lapsepõlv mingis ükspuha kui tühises või tahmases üksikasjas või seigas sarnanesid – selles polnud vähimatki kahtlust ! – , siis kiitnuks Peeter südames tolle veidra abipakkuja teguviisi heaks . Peeter tundis , kuidas teda pole , kuidas ta muutub mõneks naisele meelepäraseks märkamatuks asjaks . Ta ei teadnud , mis need asjad olla võisid . Ta teadis – ja muutus selle järgi – asju , mis olid talle endale armsad : lamp , raamat . Neid asju oli rohkemgi : surematus sünnitas sõpru juurde . Peeter oli naine . Mida rohkem ta mees oli , seda enam ta naiseks muutus . Ja vastupidi . Kuid Peeter oli ka laps . Veel sündimata , kuid juba surnud . Buss peatus . Peeter ja naine olid nagu kaev ja pangega poiss . Vesi loksus üle ääre . Naine läks Peetri ees . Nad mõlemad olid bussist väljunud – Peeter distantsil , naine omaette . Naine lõhnas lapse järel . See laps oli Peeter . Ta ei tohtinud teada , mida teadis . Kuid veel vähem tohtis seda naine . Peeter kartis tema pärast . Ometi kuulis ta , kuidas naine ( oli vaikne õhtu ) sosistab – " Surma ei ole , surma ei ole . " Viimasel ajal oli nii , et Peeter ei mäletanud enam , kuhu ta oma asjad pani . Kuid veelgi hullem oli siis , kui ta täpselt teadis – siis jäi kaotsiläinud asi kindla peale kadunuks . Põhjus oli väga lihtne – asja polnud seal kunagi olnud . Kuid just siis hakkas kujutlus tööle . Kahe või kolme koha vahel , kus asi võis peidus olla , tekkisid ühendusteed , asi liikus kohast kohta , paigast paika . Nii tekkisid terved lood ja lugude kangelased . Mõnel lool tundus olevat otsene side Peetri eluga , kuid rohkem oli neid , kus valitses puhas fantaasia . Peeter oli selle üle üllatunud , sest kujutlusvõime lopsakusega polnud ta kunagi hiilanud . Kõik oli nii tavaline . Isegi elu . Isegi armastus . Mõlemad pidid kaduma . Kuid kui armastus kadus , siis elu tuli tagasi . Armastus polnud elu . Kuid elu oli palju muud kui armastus . Armastus oli haigus : mida kauem ta kestis , seda vähem oli elu . Armastusest oli Peeter tervenenud . Ta elas nüüd ainsat tõelist elu – surematust . Peeter oli juba mitmendat päeva ametis sellega , et teha oma korterist paik , kuhu surm võib tulla , kuid loomulikult . Ta ei kartnud enda pärast . Tema elu oli igavene . Pärast ema ja isa matuseid oli ta selles veendunud . Matused oli maskeraad . Kusjuures nii halvasti korraldatud ja läbinähtavalt võltsilt ja ebausutavalt mängitud , et jäi üle imestada , kuidas teised seda ei märganud . Kuid kui polnud matuseid , siis polnud ka elu . Polnud vanemaid . Polnud kunagi olnud . Nii see oli . Peeter oli neile ainus ja armas laps , kuid nemad Peetrile vaid kahetsusväärsed varjud . Peeter rebis laest ja seinast konkse . Konkse oli palju . Neid konkse . Kõiki konkse polnud tarvis puutuda . Ainult neid . Konksude kõrvaldamine oli hea . Ainus halb asi oli see , et korteri seinad , kus varem olid rippunud pildid , muutusid kõledaks . Kuid Peeter lubas endale , et muretseb piltidega tapeedi . Piltidel on mets , võib olla üks suur mets , mis katab terve seina , kogu tapeedi . Mets on nii päris , maastik nii tõeline , et ei teki mingit tahtmist sinna ise minna . Siis tuli see , kelle jaoks ta seda kõike oli teinud . Ta seisis ukse taga . Kui Peeter ukse avas , hoidis ta kätt ikka veel kellanupul . Peeter tundis oma südames sellist õrnust , mis võinuks ta tappa . " Kas sa ei kuule ? " " Kuulen . " " Miks sa siis helistad ? " " Kell ei tööta . " Alles nüüd sai ka Peeter aru , et seljataga toas oli vaikne . Kuidas ta siis teadis , et keegi on ukse taga ? " Mida sa tahad ? " " Surra . " " Miks sa arvad , et mina sind surra aitan ? " " Sa ise oled juba surnud . Sa tead . " " Kust sa seda võtad ? " " Isa ütles . " " Kes su isa on ? " " Jaan. Sa rääkisid talle . " " Ah siis sina oledki Eugen ... " Eugen oli väike ja kõhn . Ta polnud kurt . Miks isa siis valetas ? " Muidu ei tule pisarad . Pisarad ei tule , kui midagi ei ütle . Vahel ta ütleb , et olen surnud . Või raskelt haige . Siis on lörin taga . " " Ma sain sellest kohe aru . " " Millest ? " " Sellest , et isa valetab . " Vaikus . " Ma jään paariks päevaks . Kui sa lubad . " Eugen magas nagu loode , käed jalgade vahel . Eugeni pea oli nagu muna . Ta magas hääletult . Riided olid korralikult toolileenil , püksid säärtpidi kokku murtud , kulunud pintsak peal . Pintsaku nööbid helkisid pimeduses nagu lambid – aknast paistis tuppa täiskuu . Narmendavad botased oli Eugen pannud tooli ette . Teki serva alt paistsid villased sokid . Poiss oli need jalga jätnud . Oli tal külm ? Klomp tõusis kurku , hellus lämmatas . Oli näha , et Eugen peab enda eest ise hoolitsema . Tal polnud kedagi . Peetril oli hea meel , et on surnud . Muidu oleks võinud juhtuda midagi hirmsat . Surematutel on ükspuha , kas olla elus või surnud . Kuid nad ei saa armastada . Ei saa ega taha . Nad istusid köögis . Peeter pakkus Eugenile süüa . Mitte liiga innukalt . Justkui muuseas . " Mul jalad haisevad , " ütles Eugen Peeter võpatas . Teadis ta sellest , et Peeter öösel tema voodi kõrval istus ? Kuidas muidu ta nii öelda oskas ? Või luges ta mõtteid ? " Ma ei võta kunagi sokke jalast . Kui võtaks , ei saaks ma öösel magada . Lõhn ajaks üles . " Peeter ohkas kergendatult . " Kas sul ka lõhnavad ? " " Miks sa seda arvad ? " " Ohkasid . Kui inimene ohkab , on tal mure . " " Ei , muret mul pole . " " Nojah , oled ju surnud . Räägi , kuidas sa surnud oled . " " Mul on nii lihtsam . " " Kuidas lihtsam ? " " Ma ei armasta enam kedagi . " " Mina ka ei armasta . Mina pole surnud . " " Ütlesid , et tahad surra ? " " Sa poleks muidu sisse lasknud . " " See on tõsi . Ilma peeglita poleks lasknud . " " Sulle meeldivad peeglid ? " " Veaga . " Eugen õngitses pintsaku rinnataskust kandilise peegli . Peegel oli tasku põhja vajunud , läks aega , enne kui ta selle sealt kätte sai . " Minul viga pole . " " Siis on hästi . " " See on isa oma . Kinkis mulle ükskord . Vaata , ütles , mina olen väsinud . Kui mul vähegi jõudu oleks , vaataks edasi . Aga ma ei jõua . " " Sa vaatad ? " " Ei . See on esimene kord pärast kinkimist , kui ma ta välja võtan . Kust sa teadsid , et mul peegel on ? " " Taskust . Ääred paistsid läbi riide . Mulle tuli meelde üks väike poiss , kes seisis kaevurakmeil , käes raske pang . " " Sa armastasid teda ? " " Väga . " " Siis sa polnud veel surnud . " " Ei , siis veel mitte . " " Millal sa surid ? " " Ammu . " " Sa ei taha öelda . " " Pole mõtet . " " Millel on ? " Eugenil olid sõbrad . Peeter nägi neid aknast . Tundus , nagu oleksid nad tummad . Ainuke , kes rääkis , oli Eugen . Peetrile tuli meelde , et Jaan oli talle öelnud , et tema laps ei kuule . Jaan pidi nutma . Ta ei saanud teisiti . Nutmine oli tema teine loomus . Kuid neid asju , mis nutma ajasid , jäi ikka vähemaks ja vähemaks . Varsti olid nad maailmast päriselt kadunud . Kui ütlesid , et on , siis ka olid . Ja võisid nutta . Kui Peeter aknast Eugeni sõpru nägi , oli tal kahju , et Jaani tema kõrval polnud . Eugen oli nende juht . Nad kuulasid Eugenit . Kuid Eugenil oli raske ennast neile arusaadavaks teha . Kord oli asi , mida ta neile selgitada üritas , suur . Siis ajas Eugen käed laiali . Jäi mulje , nagu tahaks ta kedagi emmata . Kord oli asi väike . See oli kas sama asi väiksemal kujul või uus asi – näiteks kanamuna . Sõbrad , kaks poissi ja üks tüdruk , küürutasid ennast Eugeni käte kohale . Tüdruk oli kiirem , tugevam ja taibukam , nagu kana teri , napsas ta poiste eest teadmisi , mille ühtlane jaotamine tundus olevat Eugeni eesmärk . Selle omapärase mänguga – kui see ikka oli mäng – liitus ka ümbrus . Oli mingi imelik , sõnades väljendamatu kooskõla tallatud rohu ( maja ees oli muru ) , irvakil suuga prügikasti , lõhutud pinkide , pesukuivatamispostide ja selle vahel , kuidas Eugen energiliste , sõnu asendavate viibetega oma sõpru suunas ja veenis . Mõnikord tundus , et see läks korda . Kuid siis , äkitselt , justkui oleks tirisenud mingi nähtamatu kell , oli kõik läbi ja lapsed ( kui nad ikka olid lapsed ) läksid lahku , nagu poleks nad üksteist kunagi tundnud . See oli hääl , mis neid kutsus . Hääl tuli ülalt – kaheksandalt korruselt või kõrgemalt . Osa aknaid oli lahti . Eugenit see vihastas , ta raputas rusikat ja lõi jalaga vastu maad . Kuid sellest polnud kasu – lapsed läksid . Aga nad tulid tagasi . Öösel istus Peeter jälle Eugeni voodi kõrval . Lämmatav õrnus kurgus ja hinges , jälgis ta helendavatelt õlanukkidelt , udusulis kaelalt ning kokkupigistatud sõrmedelt nagu teleekraanilt päevasi sündmusi , uusimaid uudiseid , mida Peeter juba teadis , kuid mis teda endiselt erutasid . Ta tundis vastupandamatut igatsust heita Eugeni kõrvale . Suruda ennast tema vastu . Kaitsta teda kilbina . Olla talle tekiks ja padjaks . Aga ta suutis ennast taltsutada . Tema aknas polnud viga . Ta polnud teadnud , et tal on – veatu aken . Ja see tegi talle rõõmu . Iga päev , alates teisest , palus Eugen endale pikendust . Ta ei saavat koju minna . Ning kuigi põhjused olid iga kord erinevad , uskumatudki ( kuidas uskuda seda , et isa on äkitselt surnud ? ) , sidus Peeter need ühte kimpu . Ühte lukku . Mille võti oli Peetri käes – tundis ta ju Jaani , mäletas tühja tuba ja hoovi , kaevu ja liivakasti . Peeter lubas ja Eugen elas . Edasi . Kuuendal päeval tüdrukut ei tulnud . Oli laupäev . Eugen ja poisid mängisid liivakasti serval kaarte . Mõlemad poisid olid tõmmud . Pikem kandis prille . Kui teised lapsed liiga lähedale tulid , heitis pikk üle prillide pilgu lähenejate poole , kes kohe aupaklikult ohutusse kaugusse taganesid . Lapsi oli hoovis vähe ja neil oli igav . Nähes , et nende soovidele ei vastata – vähe sellest , neid võis oodata karistus – tõmbusid nad oma urgastesse tagasi ja jälgisid Eugeni ja tema sõprade tegevust eemalt , valmis vähimagi märguande peale saba liputades liivakasti poole jooksma . Peeter ei tahtnud , et Eugen tema vaatlustest teada saab . Kuid teda piinas teadmatus . Mis oli saanud tüdrukust ? Paraku oli küsimus , mida ta ühtviisi nii varjata kui välja karjuda tahtis , igal pool . Oli isegi seal , kus Peetrit ennast polnud . Külmutuskapis , lauanõudel , kahvlis ja noas . Ning metsas , mille Peeter oli lasknud tapeedi asemel üles riputada . Eugen sai kohe aru , mis Peetrit piinab . Kuna aga Peetri juures elatud päevad olid talle õpetanud taktitunnet ( näiteks ei rääkinud ta enam nii tihti oma isa surmast ) , siis ei prahvatanud ta uudist kohe välja , vaid tegi seda justkui muuseas . Sõnad langesid Peetrile nagu uduvihm . Nagu läbi udu – ja vihma – kuulis ta – ja nägi ! – , kuidas tüdruk ( tema nimi oli Eli ) ära viidi . See juhtus viiendal päeval . Hoovi sõitis auto , autost tuli välja ... " Ma tunnen teda , " ütles Eugen . " Tal on vanalinnas litsimaja . Tema nimi on Aleksander . Kuid tal on ka vangla . Kõik oleneb sellest , kuhu ta Eli viis . " " Kas võib juhtuda , et Eli enam tagasi ei tule ? " " Võib , " sõnas Eugen ning lisas siis elutargalt – " juhtuda . " " Milles ta süüdi oli ? " Eugen kehitas õlgu ja ei vastanud . " Me karjusime " ema " . Kas sa ei kuulnud ? Terve hoov rõkkas . " " Ei ... " " See on Sassi alati vedalaks teinud . Nüüd mitte . " " Kas Eli oli ema ? " " Loomulikult . " Peetri elul polnud mõtet . Kuid surematuna ei saanud ta surra . Kui ta teada saab , kuidas on teistega , alles siis . Ta elab nende pärast . Rohkemgi – nende nimel ! Ta mõtles , et kui surm tuleb – ettevalmistatud ruumi , ettevalmistatud ellu – ja on loomulik , siis on ka tema kord tulnud . Loobuda surematusest . Kuid seda ei juhtunud . Kui Peeter pühapäeva õhtul koju jõudis , lamas Eugen laelambi all . Ta oli alasti , ainult sokid olid jalas . Eugeni nahk helkis punakalt . Nöör oli katki läinud . Lisavalu , mida kukkumine talle teha võis , ta ei tundnud . Peeter tõstis tooli püsti . Tool oli teel ukse juurde . Ka Eugeni riided olid tuba mööda laiali , põgenemise kaoses pilla-palla . Üldse tundusid kõik asjad , lauast ja voodist alates ja maalitud metsaga lõpetades , olevat tummas sihitus liikumises . Peeter ronis toolile . Kui ta nöörijuppi lahti sõlmis , hakkas lamp liikuma . Kuplist kukkus midagi kõlisedes põrandale . See oli ema . See oli sõrmus . Kuidas sõrmus sinna sattus ? See on üks neist lukkudest , millel pole võtit . Küsimus , mida ei saa küsida . Sest surma pole . Peeter polnud kunagi tajunud lampi kui valguse andjat . Vari tuli enne valgust . Toosama suur ja rahustav vari , mida ema oma õlgade ümber hoidis , kui Peetrile õhtuti ette luges . Nüüd sai Peeter aru , miks pronkspoiss Peeter täna kohvikus politsei kutsuda lubas , kui ta talle kõrva sosistas : " Jäta sõrmus endale . See on kingitus ! " Sel ööl magab Peeter rahulikult ja ilma unenägudeta . Ta teab , et kui ta hommikul ärkab , pole ta üksi .