kirjak	ilu_orlau_jutt10.tasak.ela	Karen Orlau Malin elas igivanas laanes , mis ulatus ühest servast kauge kaljumäeahelikuni ning teisest mereni , mis oligi maailma äär . Mägedest alguse saanud jõed ruttasid läbi laane ning suubusid lõpuks laiade ja laiskadena merre . Tihti ulpis jões mõni kuldkollaseks lootsikuks kuivanud puuleht , mis kangekaelselt keeldus põhja vajumast ning jõemudaks settimast , vaid seilas uljalt otse avamerele . Mis lehest seal edasi sai , ei teadnud keegi . Malin ei olnud kunagi merekaldal käinud ja mägedesse ei olnud tal samuti asja . Piisas sellestki , kui ta sai metsajõgede kaldal istuda ja vilepilli puhuda . Ta teadis , et puud teda hoiavad , ning muusikaga selle eest tasuda tundus kuidagi kindel . Liiatigi oli tegemist väga erilise pilliga , mis muutis ka kõige lihtsameelsema trilleri millekski võluväeliseks . Malini vilepilli sepistasid haldjasepad kunagi ammustel aegadel ehtsast nõiahõbedast . Haldjad olid tulnud ja läinud , aga mäed seisid endiselt ja mets laius endiselt mere ja mägede vahel . Hõbedane vilepill mängis igal kevadel puhkemisõhinas pungadele ja hilissügisel uinus mets selle helide saatel . Talvel magas Malin unenägudeta und . Ta lõi kevadel silmad lahti just sellel päeval , mil päike esimest korda soojendama hakkas , istus üle jõe kummarduvale pajutüvele ja mängis tulvavetele , mis said sellest veelgi enam hoogu juurde . Aeg voolas Malinist mööda . Ta kuidagi lihtsalt oli . Oli kuldpunaste juuste ja öökullisilmadega Malin . Sihvakate käte-jalgade ning kitsesabaga , mille otsas lehvis kollakasruuge tutt . Tantsiv ja vilepilli mängiv Malin . Kerge nagu tuulehoog ning sama kerged ja muretud olid ka ta võlupilli helid . Ühel hommikupoolikul tuli metsa võõras . Võõra nimi oli Paan . Ta kõndis üle küngaste , maitses jänesekapsalehti ning peatus siis vilepillihelisid kuuldes . Malin istus pajutüvel ja mängis ühte oma kergetest kevadelauludest . Varsakabjad jõekaldal sirutusid mängija poole ja noor pilliroog kahises häbelikult kaasa . Siis nägi Malin Paani ja muusika vaikis . Paan seisis sõrgupidi kiires jõevoolus ja sirutus mängija poole sama hardunult kui pilliroog ja noored varsakabjad . Ainult et Paan oli vilepillimuusikatagi üdini elujõudu täis . Ta silmad särasid nagu tähed augustiöös ning ta jalad olid sõlmelised nagu sõjahobusel . Hirmuäratavast välimusest hoolimata seisis võõras loom päris tasakesi jõevoolus ja liigutas ainult oma pikki kõrvu . Järgmisel hetkel oli Paan kadunud . Malin ei osanud enam edasi mängida . Ta pistis vilepilli taskusse ja kõndis mööda jõekallast allavoolu . See võõras loom ei kuulunud laande ning oli ühtaegu hirmutav ja ligitõmbav , kippudes vägisi ta rahumeelseid mõtteid häirima . Ka Paan lonkis sihitult mööda metsa . Muusika , mida see veider olevus jõe ääres mängis , painas teda ning see ei lasknud tal oma teekonda jätkata . Jalad lihtsalt ei leidnud õiget rada üles . Paari päeva pärast nägi Malin teda jälle — jõekaldal , kui Paan paju vettelangevate okste varjus pillimängu kuulas . Malin mõtles Paani säravatele silmadele ning vilepill rõkatas . Siis kostusid õrnemad ja igatsevamad toonid . Põdrapullid kuulsid Malini mängu ja ristasid sarvi . Metsisekuked lõid oma uhked sabad laiali ja lasid kuuldavale edeva kurina . Paan oli segaduses ja liigutas närviliselt kõrvu , sest need hõbedased helid ühtaegu leevendasid ja süvendasid pakitsust , mis ta hinge piinas . Nii kordus päevast päeva . Malin puhus haldjate muusikariista ja Paan kuulas . Viisid , mida metsavaim nüüd oli mängima hakanud , olid selles laanes senikuulmatud — kerged trillerid olid kadunud kusagile sõnajalgade vahele või jõepõhja ning tundusid sealt kaugetena nagu eilsed unenäod . Nüüd mängis Malin Paani uhketest sarvenukkidest , kumeratest õlgadest ja noorte tammetüvedena sitketest käsivartest ... ja jumal üksi teab , millest veel . Paan kükitas sõnajalgade sees , kuulas käsipõsakil ja ihaldas üha enam — vilepilli , mis niisugust muusikat kuuldavale tõi . Ühel heal päeval astus ta peidupaigast välja , jäi mängija ette seisma ja ütles : " Halasta mulle , väike muusik ! Mu uni on kadunud ja mu mõtted on segi . Ainult sina saad mind päästa , sest kui ma ei saa seda , mida ma ihaldan enam kui kõike muud maailmas , siis ma vist suren . " Paani hääl oli sügav nagu kosekõmin , kuid ta silmad olid tuhmid ja ta karv ei läikinud enam . Malin ütles : " Ma tahan sind aidata , võõras . Mängin sulle rõõmuga kasvõi iga päev . " Paan raputas pead ja ta pikad kõrvad olid longus : " Ainus , mis mind päästa võib , on sinu vilepill . " Muusik vaikis ja tundis , kui tühine ta tegelikult oli . Ta oleks Paanile kergel meelel andnud ükskõik mida muud . Vilepill polnud talle sealjuures isegi mitte mõtte tulnud . Aga kas siis tohib pakkuda võõrale sellist kingitust , mida too väärtusetuks peab ? " Võta mu pill , kui sa teisiti ei saa . " Seda oli lihtsam öelda , kui ta oleks arvata võinud . Paan tõstis pilli huultele ning selle hõbedane pind lahvatas särama , justnagu oleks vilepill kinkimise heaks kiitnud . Haldjate sepistatud esemed võivad selliseid asju teha küll . Kuuldavale tuli kummaliselt kume hääl , teistsugune kui need , mida Malin puhuda oskas , kuid omal viisil oli ilus seegi . Paan silitas hajameelselt Malini juukseid ja istus siis jõekaldale mängima . Järgmistel hommikutel puhus Paan vilepilli ning Malin kuulas sõnajalgade varjust . Muusika oli ilus , kuid ometi võõras . Malin tundis , kuidas ka mets ümberringi kurtis , kuid ta osanud sellest kuigivõrd hoolida , vaid rõõmustas , et Paani pronksikarva kasukas läikima hakkas ja ta silmadesse sära ilmus . Paan paranes . Ainus , mis metsavaimu murelikuks tegi , oli see , et kuigi Paan ei mänginud metsale , ei mänginud ta ka Malinile mitte . Ta lootis , et ehk kunagi Paan märkab . Võibolla olekski Paan vilepilli lummusest ärganud , kui ta oleks Malini metsa jäänud , aga seda ei saa keegi kunagi teada , sest ühel heal hommikul oli ta kadunud . Küllap jätkas rändur oma ootamatult poolelijäänud teekonda ning läks üle mägede , nagu alguses plaaninud oligi . Vilepilli võttis ta kaasa ning räägitakse , et ta õppis seda mängima hoopis uuel moel , aga see on juba teine jutt . Malin kõndis läbi laane ja otsis Paani . Ta otsis visalt ja kaua , enne kui leppis , et võõras oli lahknud . Kogu laas leinas , aga puud ei nutnud mitte Paani taga . Malin ei märganudki seda , kuni ta oma lein veel värske ja valus oli . Alles siis , kui Malin jaksas ise lohutust otsima minna , oli tal aega kuulda , et puud ei räägi temaga enam . Kodune oli muutunud ükskõikseks varjumaailmaks . Mitte ainult Paan ei olnud kadunud , kogu Malini maailm oli ta maha jätnud . Seda arusaamist oli ränk kanda . Metsavaim kõndis mööda jõekallast allavoolu ning kõikjal , kuhu ta jõudis , nägi ta hingetut metsa . Puudes ei olnud olemise imet , nad seisid ükskõikselt ja tõelise elusädemeta . Oksad kahisesid , aga see oli tuul , mis neid kahistas . Lehed särasid , aga see oli vihm , mis neid särama pani . Mitte selline ei pidanud mets olema . Malin oli meeleheite ees abitu ja nii pääses aeg teda hammustama . Punakaskuldsetesse juustesse tekkis halli ja kerged liikmed muutusid kangeteks . Suured öökullisilmad ei seletanud enam nii teraselt kui varem ning ta siledale otsaesisele tekkisid vaod . Lõpuks jõudis ta mereni . Meri oli maailma äär , sealt edasi ei olnud enam kuhugi minna . Ta istus pikki päevi mere kaldal , vaatas laineid , kui need randa kohisesid ja kuulas kajakaid . Pikapeale uhtus soolane meretuul temast välja leina ja hirmu , kuni alles ei jäänudki midagi muud peale vaba meretuule . Ühel päeval tõusis Malin püsti ja asus tagasiteele . Tal ei olnud küll enam vilepilli , aga ta ise oli ju alles . Ja see oli tema mets . Oli aeg laulma õppida . Esimesed viisid olid ebakindlad , kuid iga järgmine kõlas selgemini . Mets kuulatas . Malin kõndis mööda jõekallast vastuvoolu ja laulis ning mida enam ta oma häält tundma õppis , seda enam ta seda usaldas . Mis sellest , et metsavaim ei olnud endiselt särav ja kergejalgne , mis siis sellest , et ta ei tantsinud endise hooga , vaid kõndis aeglaselt ja väsis ruttu . See-eest oli ta laulus midagi sellist , mida ei olnud isegi haldjate ehtsast nõiahõbedast sepistatud vilepilli hääles mitte . Ta oli õieti tundnud , kui aimas , et Paan teda õpetab , aga oli seda kergemeelselt liiga lihtsaks pidanud . Mitte miski ei saanud kunagi enam lihtne olla , aga selles oli oma võlu . Malin laulis metsale ning mets sai ta laulust väge . See oli õiglane ja loomulik nagu seegi , et kevadest sai suvi ja suvest omakorda sügis . Malin ei teadnud , kas ta on järgmisel kevadel ärgates endiselt noor või jäävadki ta juuksed hallikirjuks . Tegelikult ei olnud see tähtis . Aeg voolas endises rütmis ja aastad möödusid üksteise järel . Ümberkaudsed inimesed rääkisid laanest aukartlikul häälel . See oli alati olnud salapärane paik , mille kohta oli liikvel palju muinasjutte uhkest haldjalinnast metsasüdames ning haldjakodade kuulsatest meistritest , kes oma töödesse võluvõimu oskasid sõnuda . Need olid vaid muinasjutud , sest ükski inimene ei olnud oma ihusilmaga haldjate sepistatud võluriistu näinud ega ühtegi neist käes hoidnud . Võibolla ei olnudki neid olemas . Muinasjutudki oleks pikapeale unustatud , kui Malini laas olnuks nii nagu kõik teised metsad . Need jutustati aga inimpõlvede jooksul ikka edasi ning unustamist polnud muinasjuttudel karta — vähemalt niikaua mitte , kuni igaüks , kes Malini laanest läbi rändas , tundis , kuidas mets tasakesi hingas .