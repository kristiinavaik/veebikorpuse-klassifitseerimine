kirjak	ilu_orlau_jutt13.tasak.ela	Karen Orlau Neid , kes surevad noorelt , armastab jumal . Etso surus otsaesise vastu vihmast märga kivi . Selle jahedus leevendas tuikamist meelekohtades , kuid ei summutanud hääli : " Etso , tule ujuma ! Ma ei taha üksi minna ! Tahan koos sinuga ! " " Kuidas see ometi juhtus ? ! Nad olid ju kahekesi ! Annike ei läinud poisist sammugi eemale ... " Kõige valjemini kõlas Annikese isa vaikimine . Annike oli Etso parim sõber . Ainuke sõber . Nad mängisid koos , ehitasid onne ja parvetasid mõnikord salaja Hülgesaarele . Külas nendevanuseid ei olnud , nad olid kahekesi ja kuulusid üksteisele . Peaaegu nagu vend ja õde , aga nende vahel oli midagi enamat . Etso oli tänulik , et Annikese isa ja ema nende salajastest mängudest ei teadnud . Need lõid erilise lähedusetunde , mida saladuse hoidmine süvendas . Annike oli tema oma ... üleni . Kalda talu vanas küünis oli neil heina sees pesa . Seal oli nii soe , et riideid ei läinud vajagi . Poiss mõtles heinalõhnalistele sosinatele , sellele , kuidas Annikese keha hõõgus . Kujutluspilt oli nii elav , et ta võis tüdruku naeru peaaegu kuulda . Annike ei näinud surnud välja , kui ta kaldale toodi . Isa võttis tüdruku sülle ja viis ta mööda karjamaad üles , koju . Etso tajus , et see äraviimine oli lõplik , sellisena ei kuulunud Annike enam talle . Üks päev maailmas , kus Annikest ei olnud , oli talumatu . Selliseid päevi oli ees hirmutavalt palju , üksteise järel ootamas , et oma hallis mõttetuses üle Etso veereda . Kivi kriimustas otsaesist . Valu viis mõtted mujale . Etso lõi peaga vastu kivi . Veel kord . Ja siis veel kord . Esimene verepiisk , mis otsaesiselt voolas , segunes esimeste pisaratega . Ema ütles , et mehed ei nuta , aga Etso ei nutnudki , vaid karjus nagu loom ja rand kajas hirmunult vastu . Peale raevukat vastuhakku tuli tuimus . Poiss kulges uimases äraolekus ja klammerdus pisiasjadesse : märkas üllatusega , mis maitse on vanal leival ja mõtles selle üle , istus veeämbrite ees ja silmitses kopsiku emaileeritud vart , unustas ennast terveks pärastlõunaks aknaklaasil jooksvaid vihmaniresid vaatama . Matusepäeva saabumist ta ei märganudki . Etso alistus äraolevalt , kui ema talle tärgeldatud valge särgi ja piduliku ülikonna selga pani . Kui ema poisi juukseid kammis , oli peeglist vastuvaatav nägu oma hajameelsuses peaaegu tõsine . Siis sai ta korraga aru , mida nad tegema lähevad . Tuimuse kaitsekiht kadus ja reaalsus muutus jälle peaaegu talumatuks . Esimesel omapead jäetud hetkel põgenes Etso metsa . Jooksis mööda põllutaguseid kaasikuid Kalda heinaküüni ja puges seal pessa . " Annike ... " Sosin oli harras palve . " Annike , palun , ära sure ! " Ta kordas seda algul läbi kurgus valutava nutu , pärast üha unisemalt , kuni magama jäi . Kui ta ärkas , oli juba öö . Annike oli maetud . Pesa aga oli soe ja täis tüdruku lõhna . Etso kargas püsti . Annikese lõhn oli nii elav ja hõõguv , see tähendas midagi ! Lõhn ei saanud ilma tüdruku eneseta nii elus olla ... Siis korraga tuli selgus : Okasroosike ! Annike ei olnud surnud , ta ainult magas ja ootas printsi , kes teda päästma tuleks . Etso pidi kiirustama . Tegutsemises oli tohutu kergendus . Lootuses veel suurem . Küüniuks kääksatas , kui Etso suveöösse sukeldus nagu säravate silmadega nirk . Rohutirtsud siristasid läbilõikavalt . Leesi surnuaia õhk oli angervaksade ja elupuude lõhnast raske , aga jahe ja sõbralik . Meretuul silitas Etso nägu . Ta oli ärevil ja kummaliselt rõõmus ning see rõõm peegeldus vastu isegi surnuaiamaastikult . Suveöölõhnad rääkisid temaga selgelt ja tungivalt . Tööriistakuuri uks ei olnud lukus , seda hoidis ainult puupöör . Etso leidis lühikese varrega istutamislabida . See oli poisi jaoks jõukohasem kui hauakaevajate tööriist , mis oli peaaegu sama pikk kui ta ise . Annikese hauda ei olnud raske leida : värske lillekuhil paistis kaugele silma . Etso ladus pärjad hoolikalt haua kõrvale virna , paljastas liiva ja hakkas seda otse valge puuristi alt kühveldama . Pealtpoolt oli liiv pehmem ja Etso polnud väsinud . Mida edasi , seda raskemaks läks . Labidavars hõõrus pöidlakülgedele villid ja need hakkasid valutama , kui liiv marrasnahale kogunes ja kaevamisel hõõrus . Väljas läks aina valgemaks . Linnud hakkasid laulma . Kui Etso labidas vastu kirstukaant lõi , oli poiss rampväsinud . Õõnes kopsatus andis jõudu juurde ja ta puhastas palavikulise kiirusega kirstu liivast , surus sõrmed kaane alla ja tõmbas . Annike lebas valgete läikivate pitside vahel , seljas pidulik kleit , mida Etso polnud varem näinud . Tüdruk oli nii võõras , et Etso sattus hämmeldusse . Mängukaaslase tavaliselt õhetav nägu , mille ilme oli muutlik nagu kevadine ilm , oli liikumatu ja sinakasvalge nagu oleks see savist voolitud ja üle värvitud . Ometi olid nad jälle koos . Ja ta oli ikkagi Okasroosike . Etso sirutas käe välja ja puudutas Annikese nägu . See oli ootamatult külm . Ta pigistas silmad kinni ja surus huuled surnu põsele . See oli niiske , ja hirmutava maitsega , mis tuletas meelde rasket haigust ja kibedate rohtude lõhna . Poiss vaatas tüdrukule pingsalt otsa ning hetkeks tundus , et surnu ripsmed liigahtasid . Või siiski mitte ? Paistis , et põsemusist ei piisanud Okasroosikese äratamiseks . Nad olid muuhulgas ka " seda " varem proovinud , aga midagi head selles ei olnud . Keelele jäi veider vesine maitse ja pealegi purskas Annike naerma ja puhus Etsole naeru kurku . Aga kui see oli Okasroosikese äratamise reegel , siis tuli seda täita . Ja kuigi Annike tookord naerma hakkas , oli selles ikkagi olnud midagi erilist . Ainult et nüüd olid ta huuled külmad ja niisked nagu tükk poest toodud sealiha . Ja see lõhn ... Üle Etso kukla lendas tahtmatu värin . Ta sulges silmad ja puudutas huultega Annikese suud . Midagi ei juhtunud . Ja siis juhtus kõik . Kui Etso järgmisel päeval koju jõudis , pidulik ülikond määrdunud , vaikides , kuid aeg-ajalt veidralt naeratades , viis ema ta linna . Etso harjus heasoovlikkust õhkuvate arstitädidega , mõne aja pärast oskas ta neile päris hästi vastata . Põhiliselt selleks , et ema rahustada . Ema oli murelik ja see tegi Etso kurvaks . Samas ei osanud poiss emale seletada enda üksindust , rääkimata sellest , mida ta iga päev ootas . See oleks pannud kõik need heatahtlikud arstitädid heatahtlikkusest üle keema ja muutnud ema veelgi murelikumaks . Etso ei kavatsenud sellest kunagi kellelegi rääkida . See polnud teadlik otsus , vaid enesestmõistetav tabu . Saladus , mis hoidis end ise salajas . Ta teadis , et saab õhtul Annikesega kokku . Oli tarvis ainult oodata , kuni kõik teised magama jäävad , ja ta leiab Annikese enda kõrvalt . " Sa oled päriselt tagasi ? " " Muidugi päriselt . " Annike näpistab Etsot , nii et hommikul on poisi käsivarrel sinine plekk . " Aga mitte päris päriselt ? Hommikul lähed sa ju jälle ära ? " " Nii on lihtsam . " Annike on hetkeks kurb , aga see kaob ta näolt järgmise naeratusega . Aga ta oli tõesti tagasi ja nii igal öösel , mil Etso teda igatses . Etso igatses alati . Annike oli Etsole kõik , mida sõber ja tüdruk võib ühele poisile olla . Ja veel midagi , aga selle kohta ei olnud sõnu . Nagu aitaksid tabud end ka õigete sõnade puudumisega saladuses hoida . Etso vastupanust hoolimata otsustasid vanemad arstide soovitusi kuulda võtta ja linna jääda . Et poiss saaks omavanustega suhelda ja leiaks uued sõbrad . Etso ei suhelnud omavanustega ega leidnud uusi sõpru . Linn rusus Etsot , kes oli harjunud vaikuse , vabaduse ja rahuga , mida pakkusid rand ning ümberkaudsed sood ja metsad . Seal oli kõik enesestmõistetav , ta kuulus sinna ja oli oluline , linnas oli ta mitte keegi . Ta ei leidnud ühist keelt ühegagi oma neljakümnest uuest klassikaaslasest , tõmbus endasse ega suhelnud lõpuks üldse kellegagi . Mõned korrad anti talle selle eest peksa . Ta lõi vastu äkilise ja hoolimatu raevuga , mis ajas tülinorijatele tavaliselt hirmu nahka , ning ka kaklejad õppisid temast eemale hoidma . Tihti juhtus , et Etso ei läinud kooli , vaid sõitis bussiga linnaserva ja hulkus seal , kuni oli aeg koju tagasi minna . Linnaäärne mets mõjus koduselt , kuigi polnud siiski puutumatu ; kuuskede all vedeles prahti , mis muutis metsa võlujõu haavatavaks , kohati peaaegu olematuks . Tihti tõi tuul temani maanteel sõitvate autode hääli . Ta ihkas sügavat laant , mis oleks linnast nii kaugel , et miski sealt temani ei ulataks . Etso oli õnnelik , kui sai nädalavahetuseks maale , ja tõmbus kurjavõitu kaitsekihi alla , kui pere pühapäeva õhtul tagasi linna jõudis . Linn oli vaenlane . Kõik , kellega ta pidi seal kokku puutuma , olid vaenlased . Õnneks olid ööd ja õnneks oli temaga Annike . Annikesega koos oli lihtne leida kunagist vabadust . Siis avastas Etso raamatud ning põgenes nendesse . Ta ei nõudnud enam nii sageli , et nad maale tagasi läheksid , ja vanemad arvasid , et poiss hakkab kohanema . Tegelikult käis ta raamatuid lugedes lihtsalt " ära " ja linn ei seganud teda enam nii väga . Raamatud olid veel üks tee Annikeseni . Piisas sellest , et reaalsuse piirid lagunesid , kui Annike oli sealsamas . Mõnes raamatus oli maagia , mis lõi samasuguse silla Sinna , nagu unigi . Annike tuli alati , kui Etso silla avas . Nüüd ei hulkunud ta poppi tehes enam linnaservas , vaid ronis keldrisse ja võttis poolelioleva raamatu kaasa . Ta peitis end kastide taha ning luges madalast aknast langeva valguse paistel . Annike seisis sealsamas ta selja taga — Etso tundis juba lõhnast , millal ta tuli — ja pani talle käed ümber kaela . Raamatute lummus viis Etso loogilise jätkuna Taaralinna kooli . Sealt leidis ta endalegi üllatuseks mõttekaaslaseid ning avastas , et tema üksindus ei olnud enam nii jäägitu . Oli inimesi , tõeliseid , elavaid inimesi , kellega ta oskas ja tahtis suhelda . Ann oli üks neist . Ann tundus oma heledate juuste ja hallide silmadega metsikuvõitu haldjana . Ta oli energiline , etteaimamatu ja sageli lausa väsitavalt tujukas , aga see meeldis Etsole . Erinevalt Annikesest , kes jäi nukulokkidega plikatirtsuks , oli Ann oma värskeltpuhkenud naiselikkuses salapärane ja ligitõmbav . Ta viis Etso mõtted ikka ja jälle valusale teemale : Annike oli endiselt väike tüdruk , samal ajal kui Etso polnud ammu enam laps . Nad olid nii lähedased , et varem ei pannud nad seda tähelegi , aga nüüd , kui poiss Anni nägi ... veelgi enam , temaga iga päev kokku sai : loengus , raamatukogus , kohvikus . Mõnikord käisid nad kinos ja üha sagedamini Toomemäel jalutamas . Pahatihti juhtus , et Etso öösel Annikest ei kutsunud . Soovis küll talle mõelda , aga vaimusilma ette joonistus Anni nägu . Nagu iseenesest hakkas Etso keha kuumama . Ta fantaasiates segunesid kujutluspildid Anni naiselikust kehast mälestustega Annikese lähedusest , Kalda heinaküüni soojusest ja lõhnadest ning lapsepõlvesaladuse erutusest . Uni tuli pärast kiiresti , kuid oli rahutu : ta nägi , et hulgub mööda metsa , aga ei olnud kindel , kas Anni või Annikest otsides , ning kartis , et kui ta kedagi kohtab , on see just see , keda ta ei otsinud . Unemaailm tundus esimest korda ohtlikuna . Nad jalutasid Toomemäel . Ilm oli jahe . Tibutas kerget seenevihma . Anni külmad sõrmed olid Etso pihus soojas . Nad ei olnud juba pikka aega lausunud ühtegi sõna , sest õhus oli midagi , mis muutis iga hetke maagiliseks . Etso oli lugenud , kuidas see käib . Pikas vaikuses sisaldus väljaütlemata sõnade eelaimus , tüdruku lähedus pani vere kiiremini käima , see kõik oli nii , nagu ta seda ette kujutas . Ainult hääl tundus selles vaikuses nii vääritu , et ta ei saanud sõnagi suust ja häbenes köhatada . Etso oli tänulik , et peale nende polnud mäel kedagi . " Selle puu all seal , " mõtles ta , aga lükkas sinna jõudes otsustava hetke edasi — järgmise ja siis ülejärgmise pargipuuni , kuni märkas allee teises otsas vanameest , kes neile vastu jalutas . See otsustas asja . " Annike ! " puterdas Etso ja surus tugevasti tüdruku kätt . " Ann ! " parandas ta ennast ruttu ja punastas veel rohkem . Õnneks ei teadnud tüdruk , et ta Annikese all kedagi teist silmas pidas . Et see pidi nii raske olema ! " Ann ! Ma armastan sind ! " See kõlas abitult ja vabandavalt ja Etso oli valmis sealsamas maa alla vajuma . Ta peaaegu lootis , et Ann ta välja naerab , kuid too hüppas pealtnägijatest hoolimata talle hoopis kaela . Jahmununa heitis Etso kõõrdpilgu lähenevale jalutajale . Ilmnes , et neid oli nüüd kaks . Esimene , taamal nähtud vanem mees , jätkas muheledes oma teed . Teine peatus Etso kõrval . Väikese tüdruku näol oli vihagrimass . Kaame nägu , huuled paljastatud hammaste kohal kitsasteks kriipsudeks tõmbunud , silmad ... nagu kaks kiiskavat kivikildu . " Sa kutsusid mind ! " sosistas lummutis ja Etso mõistis alles nüüd , et tema ees seisis Annike . Lapsepõlvekallima nägu oli moondunud kiskjamaskiks . Õudusunenägu , kus Etso otsis ühte , aga leidis teise , oli tõeks saanud . Ta oli küll märganud , et õhk oli muutunud maagiliseks , kuid polnud sellest õieti aru saanud . Alati ei olnud raamatuid vajagi , et Sinnamaale silda luua , mõnikord piisas selleks ka lihtsalt millestki ... . Ta oli teadmatult silla avanud ja lisaks Annikest kogemata nimepidi kutsunud ... " Ma ... ma eksisin , " sosistas Etso haledalt . " Mi-da ? " See oli hoopis Ann , kes neid sõnu kuuldes Etso kaelast lahti lasi . " Mis sa sellega öelda tahad ? " Annikest nägemata vaatas ta tüdrukust lihtsalt läbi . Tema nägu oli üksainus õnnetus ja etteheide . " Sa ... eksisid ! ? Sa ... sa oled lihtsalt siga ! " Ann pööras selja ja jooksis üle Inglisilla . " Kas sa tuleksid talle ka järele , kui temaga nüüd midagi juhtuks ? " sisistas Annike ja kadus . Aga hetk enne seda pööras ta näo Inglisilla poole ja Etso teadis , et ta ei läinud Sinna tagasi . " Ann ! Oota ! " Koos kõnevõime taastumisega vabanes Etso tardumusest ja sööstis tüdrukule järele . Ta sai Anni kätte , haaras tal kõvasti ümbert kinni ja ei jätnud enne , kui tüdruk oli andeks andnud . " Kelle viirastust sa siis ikkagi nägid ? " Ann lebas Etso kõrval ja oli õnnetuseks nii ärkvel kui olla saab . Tiigi ühika pisike tuba oli peaaegu üleni nende voodit täis , kuuvalgus muutis kõik värvid hallikassinisteks ning alasti tüdruk valgete linade vahel oli nagu marmorskulptuur Veenusest , kes on kivilainete vahel ellu ärganud . See ei olnud esimene kord , kui Ann seda küsis . Etso oli andekspalumise tuhinas ennast unustanud ja öelnud , et nägi Anni selja taga viirastust . " Kelle ? " oli Ann rivaaliohtu tundes kohe pärinud , endal silmad uudishimust selged . Etso kuulus Annile ja ta ei kavatsenud teda kellegagi jagada . " Kust mina tean , keda ! " pomises Etso , aga Anni polnud niisama lihtne petta . " Ütle ikka ! " Ann puges Etsole kaissu nagu kassipoeg ja tihkus õnnetult : " Sa lihtsalt ei saa minu eest midagi varjata , muidu rikud sa kõik ära . " Etso surus tüdruku enda vastu . Kui ta Annist kõvasti kinni hoidis , leevendus kaotusehirm ja ta tundis ennast peaaegu rahulolevana . Koos . Kahekesi . Naisega , kes näeb välja peaaegu selline , nagu Annike oleks võinud olla . See tähendas korraga nii palju , et Etso otsustas rääkida . Ta alustas kobavalt , otsides sõnu ja sobitades neid loosse , mida ei olnud varem kordagi jutustatud , aga pikapeale leidsid sõnad endale õige koha või Etso lihtsalt leppis nende piiratusega . " Ma arvan , et ma ei kartnud . Tegin seda kohuse pärast , sest olin kindel , et ta selle peale ellu ärkab . Aga kohusetunne oli ainult alguses see venis pikemaks , sest ... ma lihtsalt ei tahtnud lõpetada . Mingil hetkel muutusid ta huuled soojaks . Siis märkasin , et ta suudles vastu . Ja nii me siis ... Ei , ausalt , see kõlab veidralt . Ma ei tea , kaua see kestis . Mõnikümmend sekundit võib-olla , aga võib-olla tund ... Siis sirutas ta käe välja ja puudutas mu pead . Tegi silmad lahti . Ta oli täiesti olemas — see polnud mingi mõttelage zombi , vaid Annike ise . Ta hoidis kätt vastu mu pead ja kõverdas sõrmi . Nagu käsi ei tahaks sõna kuulata . Lõpuks sai ta ühe juuksetuti pihku ja tõmbas selle pea küljest lahti . See pidi valus olema , aga ausõna , ma ei mäleta seda . Ilmselt ei pannud tähele . Siis pani ta silmad kinni ja kõik oli nagu enne . Kuidagi ma teadsin , et pean kirstu kinni panema ja mulla peale kühveldama . Ma ei mõelnud mitte kui midagi ega mäleta isegi seda , kuidas ma sealt koju sain . Ja siis ... järgmisel õhtul oli ta olemas , niipea , kui ma üksi jäin . Hommikul ütles ta , et peab midagi paluma . Et ei saa muidu enam tagasi tulla . No ja ma siis andsingi . Ma oleks aasta otsa pea peal seisnud , kui ta oleks palunud , kolm veretilka oli selle kõrval köömes . Sellest alates olime me peaaegu igal öösel koos . Aga nüüd oled mul sina ja ma ei taha midagi muud . " Ann usaldas neis asjus oma sisetunnet ja uskus seetõttu iga ta sõna . Välja arvatud ühte : et Annike enam Etso juures ei käi . Kahtlus kurnas ta peagi lõplikult ära . " Ma ei suuda seda rohkem kannatada ! " teatas ta järjekordse tujuhoo lõpetuseks . " Temast tuleb lahti saada , kas mõistad ? Ta on ju mingi jubetis . Kummitus . Luupainaja ! Ta on ammuilma surnud ja sina oled suureks kasvanud ! Sa kas oled selles asjas minuga või jääd üldse ilma minuta ja jutul lõpp . " See oli ultimaatum ja Etso pidi nõustuma , kui ta sellise valiku ette seati . Nad ootasid , kuni läks täiesti pimedaks ning tuled ümberkaudsete talude akendes kustusid . Öö oli kõle ja tuuline , segamist ei olnud neil karta . Ainult hullud hulguvad sellise ilmaga öösiti ringi . Leesi surnuaia raudvärava ees seisis raske tabalukk , kuid kiviaed oli nii madal , et sellest võis ilma suurema vaevata üle ronida . Iidsed pärnad sirutasid oma raagus oksi vana kiriku poole , mis mustas surnuaiatee lõpul nagu hoiatus . Vasakut kätt paistsid viltused raudristid : Etso vanavanemate ja nendegi vanavanemate hauad läbisegi Annikese esivanemate haudadega . Need ei tervitanud Etsot , nagu varem , vaid hoiatasid : " Vaata ette , poiss , omadele ei lase me liiga teha . " Ta leidis Annikese haua kohe üles , kuigi oli seal ainult ühe korra käinud . Väike kivi oli sammaldunud ja haud hooldamata . See tegi haiget . Siis tuli talle meelde , et ka tema on ju tulnud minevikuga lõpparvet tegema . Tööriistakuuri puupöör kriuksus samamoodi , nagu kolmteist aastat tagasi . Labidad seisid samas kohas . Ainult et nüüd ei vajanud Etso enam väikest labidat , hauakaevaja tööriist oli palju käepärasem . Nad kaevasid vaikides — Etso sügavalt mõttes , Anni närimas veider armukadedus ja uudishimu . Uudishimu tõukas tagant , nagu oleks see täiesti juhitamatu . Hetkeks sosistas miski alateadvuses , et parem kogu see lugu sinnapaika jätta ja unustada , kuid see polnud enam tema võimuses — see painas meeli nagu tõeline needus . Labidas puutus vastu sisselangenud kirstulaudu . Liivane pind oli hoidnud neid täielikust kõdunemisest , aga lauad olid siiski nii pehmed , et need tuli ettevaatlikult kõrvale pühkida . Teadmine , mis laudade alt nähtavale tulla võib , ei vähendanud vaatepildi koledust . Tilluke luukere , hambad irevil , liha olematuks mädanenud , aga veidi riidekudet kontide vahel ikka veel alles . Ann tundis , et hakkab kohe oksele . Ent siis märkas ta , et luukere parema käe ämbliksõrmede vahelt paistis tume tomp ja see mõjus kainestavalt . Miks ta oli arvanud , et juuksesalk mulla all kolmeteistkümne aastaga ei määndu ? Esimene puudutus oli võimatult jälk , aga kuidagi sai ta selle tombu siiski kätte . Uhtus kontsõrmed nõia käest küsitud veega üle ja surus nende vahele kuivatatud koirohuõisiku , nagu õpetatud , toppis siis tombu värisevate kätega kilekotti ja ronis hauast välja . Esimesed labidatäied , mis ta luudele lennutas , olid kantud põlevast soovist need kiiremini kinni katta . Miks ta neid küll näha tahtnud oli ? Anni pilku vältiv Etsogi tundus kaugem kui kunagi varem — kahvatu , sünge ja vaikiv . Tegelikult polnud neil kummalgi sel hetkel teise jaoks sõnu . " Etso , ära nüüd vedele , tule ujuma ! " Ann prantsatas liivale ja pani oma märja käe Etso kõhule . " Vesi on vapustavalt soe ! " Nojah , Etso teadis seda niigi . Täna lihtsalt ei viitsinud . " Pa-alun tule siis nüüd ! " Ann püüdis teda külili nügida — ta oli masendavalt järjekindel , kui ta midagi tahtis . Aga Etso oli õppinud lihtsalt mitte tähele panema . Pikapeale väsis isegi Ann . Nagu seegi kord — ohkas teatraalselt , mossitas hetke ja jooksis siis vette . Etso kuulis plartsatust ja solistamist ning sulges päikesest rammetuna silmad . Soojus silitas keha ja andis vaevatud ajule puhkust . Oli hea lebada ja mitte millelegi mõelda . Mõtlemine tähendas mäletamist , eneseõigustusi ja kahetsemist . Ta oli sellest väsinud . Parem lihtsalt silmad sulgeda ja olla ... niisama . Korraga tajus ta , et juba mõnda aega oli ümberringi täiesti vaikne . Päikeserammestus kadus ja Etso kargas jalule . Ta ei näinud esimese hooga Anni , kuid silmas siis vees ujuja peanuppu . Ann oli kaldast kaugele läinud , kuigi polnud hea ujuja . Aga seal ta nüüd oli ja liikus üha edasi avamere poole . Korraga kuulis Etso hääli : " Ta ei läinud poisi juurest ju sammugi eemale ! " " Nad olid alati koos ! Poiss hoidis Annikesel ilusti silma peal , ma olin tema pärast päris mureta . " " Kus Etso siis oli ? Miks ta ei aidanud ? " Ta mäletas , et Annike oli järsult vee alla kadunud . Ta ei näinud tüdrukut , ta sukeldus , aga vesi oli hägune . Ta otsis . Ta tõusis pinnale , hüüdis , sukeldus jälle ... Ta ju ei teadnud , et hoovus on tüdruku lihtsalt järgmisesse muuli kandnud ning et too oli seal peaaegu põlvekõrguses vees ... nägu allapoole , nagu siis kui nad pommi mängisid . Ja siis Annikese hääl : " Etso ! Me jääme alati kokku . Sinuga on kõige parem . " Annikesega oli kõige parem . Annike oli ainuke ja oma . Selles , kuidas sügavust kartev Ann avamerele ujus , oli midagi veidrat . Etso istus liivale ja ootas . Meri sillerdas varaõhtuses päikeses ning liivas ja kivides oli igavikuline rahu . Ujuja peanupp sulas silmapiiri , võib-olla kadus selle taha . Päike loojus . Kui pimenes , kuulis Etso veesolinat : kalda poole ujunud naine tõusis jalule ja tuli veest välja . Ta lõdises üleni ja ta keha oli sinakasvalge , kuid kaheldamatult elus . Anni ihaldusväärne , naiselike kumerustega keha , kuid tulija ei olnud Ann . " Kas ma olen nii ilusam ? " küsis ta . " Sama ilus kui enne ! " vastas Etso ja naeris . " Ma olen tõbras . " Naine naeratas säravalt , nagu oleks Etso öelnud midagi väga meelitavat . Surnuaia tagumises nurgas pigistas üks kõdunev luukere vasemas rusikas kolme pikka heledat juuksekarva . Ann ei olnud märganudki , et need tal peast tõmmati .