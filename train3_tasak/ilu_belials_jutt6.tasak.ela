kirjak	ilu_belials_jutt6.tasak.ela	Veiko Belials Hiiglaslik liinilaev lähenes majesteetlikult planeedi soojas kumas kümblevale orbitaalkompleksile , mis laisalt valguse ja varju piiril uneles . Laserkiirtest kantud optiliste ja digitaalsete koodide read sööstsid läbi tühjuse , koordineerides kahe gigandi kohtumist . Hallinevate juuste ja veidi väsinud pilguga mees seisis vaateplatvormil ning silmitses läbi platvormi kuppellae kompleksi vargset kasvamist . Päike , mis planeedi varjust välja piilus , pani kogu kompleksi hõbedaselt särama nagu kastepisara kargel hommikul . Mees võpatas . Talle meenutas orbitaal oma dokiehitiste , kombitsataoliste haaratsite ja haralihoidvate sektsioonidega ämblikku . Hõbedast ämblikku , kes kasteses rohus saaki luurab . " Ilus , kas pole ? " kostis ta selja tagant vaimustunud hääl . Mees vaatas üllatunult ringi . Ta oli lootnud , et saab üksi olla . Laev oli ümber ehitatud vanamoodsast ja aeglasest ristlejast ning kogu ta rohmakas kere oli selliseid turistidele mõeldud vaateplatvorme täis pikitud . Ta oli tõepoolest lootnud , et siin ei sega teda keegi . " Nojah , " pomises ta ebalevalt , silmitsedes tüdrukut , kes oli ta kõrvale astunud . Tüdruk oli sale ja sihvakas , nõtke , veidi poisiliku kehaga . Ta kandis liibuvaid nahkpükse ja lühikest poolläbipaistvat pluusi , millest tillukeste rindade tumedad nibud kergelt läbi kumasid . Mees pööras pilgu ära ja süüvis taas orbitaali uurimisse . Mõnede meelest võis isegi saaki luurav ämblik ilus olla . Mees ei teadnud isegi , mis teda häiris . Tavaliselt oli ta palju seltsivam . Orbitaal see igatahes polnud . Ja arahnofoobiat ta ka ei põdenud . Pigem oli see planeet , mis teda ettevaatlikuks tegi . Planeet , mis kandis kiskja nime . Hunt . Või isegi mitte planeet , vaid see , mis planeediga seotud oli . Ta pidi selles selgusele jõudma ... " See on nagu sädelev teemant mustal sametil ... " Mees ärkas oma mõtetest . Tüdruk polnud ära läinud , vaid seisis endiselt ta kõrval ning imetles vaadet . Siis ta pöördus ja vaatas mehele otsa . Ta polnud ilus . Vähemasti mitte selle sõna klassikalises tähenduses . Pigem oli ta ... kütkestav . Jah , see oli õige sõna . Kütkestav , lummav , hurmav . Mustad sirged juuksed langesid õlgadele , suu oli pisut suurevõitu , nägu kõhn , silmad ... Just silmad olid need , mis tüdruku nii lummavaks muutsid . Suured , siirad , imestavad , tulvil mingit nimetut küsimust . Naerualtid silmad , täis tuhandeid tantsisklevaid sädemeid . Silmad , mis näisid helisevat . " Tal on kellukesed silmades ! " leidis mees end jahmunult mõtlemas . Ta väristas end sisimas , üritades tüdruku lumma murda . " Ütle midagi , muidu muutub olukord piinlikuks ! Ja ära jõllita ! " " Mulle meenutab see ämblikku . " See polnud see , mida ta oli tahtnud öelda . See polnud hoopiski see . " Tõesti ? " päris tüdruk huviga . " Te olete bioloog ? " " Ei . " Mees naeratas . " Mind huvitab siinne usk . " " Tähendab — teoloog . " " Mulle meeldib mõelda endast rohkem kui filosoofist . Ma otsin seoseid , põhjuseid . Kunagi öeldi minusuguste kohta " õpetlane " , " kehitas mees õlgu ja sirutas käe . " Uber Gileas . " " Carna LaRupa . " Tüdruku käepigistus oli tugev ja asjalik . " Turist ? " päris Uber . Nüüd oli tüdruku kord naeratada . Ta raputas pead . " Ega's ometi .. ? " jahmus Uber . " Täpselt nii , " noogutas Carna . " Palverändur . " Loomulikult . Kõik , kes Hundil käisid , olid kas turistid või palverändurid . Või okultistid . Uber ohkas . " Kuulge , lähme kuhugi , kus saab istuda , " pakkus ta eneselegi ootamatult . " Ajame juttu . Muidugi , kui teil midagi selle vastu ei ole ... " " Minugipoolest , " nõustus tüdruk . " Mul polnud plaaniski siin seistes põkkumist oodata . " Ta pöördus minekule ja Uber tundis , kuidas ta süda kokku tõmbus . Miski selles tüdrukus meenutas talle Tameryt . Olgu peale , et Tamery oli olnud tüdrukust peaaegu poole vanem , pehme ja lopsakas brünett , oli neis siiski midagi ühist . Asjalik ja konkreetne hoiak , mis varjas parajat annust romantikat ; sama sädelus silmades ja seegi , et ka Tamery oli ... Stopp ! Uber sundis end sellele mitte mõtlema . Mitte praegu . Praegu läheb ta selle tüdrukuga baari ja üritab lihtsalt välja selgitada , miks ... Kuplist lahkudes heitis ta viimase pilgu orbitaalile . Laev oli suunda muutnud ning päike oli taas planeedi varju kadunud . Valguse ja varju piiril , galaktilise pimeduse ääremail , luuras orbitaal nagu kosmiline ämblik . Nad leidsid vaba laua varjulises nishis ning Uber tellis dringid . Tüdruk istus ta vastas teisel pool lauda ja silmitses teda uurivalt . Uberit paelus taas üllatunud ilme tüdruku silmades . " Tal on kellukesed silmades ! " oli ta mõni hetk tagasi mõelnud . Ta oli taas muutunud romantiliseks , nagu neil aegadel , kui Tamery veel ... Neetud ! Uber langetas pilgu , et tüdruku silmadest pääseda ning leidis end ühtäkki tüdruku rindadega tõtt vaatamas . Tumedad nibud , mis pluusi alt paistsid , sihtisid teda üle laua nagu teine paar silmi , nõudlikud ja väljakutsuvad . Õhuke poolläbipaistev materjal tõstis nooruslikud vetruvad rinnad esile , selle asemel et neid varjata , ning Uber tundis , kuidas arutu kirg kubemes hõõguma lõi . Hetkeks paiskus maailm segi . Ta oleks tahtnud sõgedas ihas üle laua kummarduda , särgi üles rebida ning end vampiirina nende häbitute rindade külge imeda , et tunda , kuidas nibud ta huulte all kikki tõusevad ... Mingi osa temast oli keha reaktsioonist segaduses . Tüdruk polnud ju tema tüüp ! Talle meeldis lopsakam ilu , prink ja meelas . Nagu Tameryl ... Uber ägas mõttes . Tamery ! Mõte naisest mõjus kainestavalt . Ta lõpetas tüdruku silmadega õgimise , rebis end ta rindadest lahti ja tõstis uuesti pilgu — ainult selleks , et kohata taas tüdruku oma . Tüdruk muigas . Uber tundis , kuidas keha äkki rahunes . Veri valgus nüüd hoopis näkku ja ta kõrvad lõid reetlikult õhetama . " Kuramuse nähvits ! " mõtles ta . " Ta teadis , et see juhtub . Ta ju lausa ootas seda ! " Ja ta ise oli ka tore ! Midagi mõtlemata oli ta valinud laua baari hämaramas nurgas , kus armunud paarikesed said kõrvaliste pilkude eest varjatult teineteise kätt hoida ja kudrutada . Nagu ta selleks olekski siia lennanud ! Kurat ! Mis selle tüdruku nimi oligi ? Caila ? Carla ? Carna ? Jah , õige ! Carna ! Carna LaRupa . " Miks te seda teete , Carna ? " päris ta järsult , peaaegu käratades . " Palverännak Hundile . Miks ? Mida te loodate sealt leida ? " Tüdruku silmad läksid suureks . " Kas te ei leia , et te olete pealetükkiv ? " päris ta solvunult . " Vabandust , " kogeles Uber . " See oli minust taktitu ... " Ta tõstis käed ja hõõrus meelekohti , üritades sisemuses mäslevaid vastuolulisi tundeid kontrolli alla saada . " Lihtsalt ... ma olen pisut väsinud . See lend ei mõju mulle hästi . " Ta võttis pokaali ja rüüpas suure lonksu . Muusika tinises vaikselt , ekseldes baari sügavates soppides . Tüdruk silmitses teda , pea viltu . " Teate , " sõnas ta ootamatult . " Ma mõtlesin sellele ämblikule ... " " Millisele ämblikule ? " ei mõistnud Uber . " Sellele , keda te orbitaali vaadates nägite . " Carna toetas lõua rusikale ja kibrutas kulmu . " Ma üritasin ette kujutada , kuidas te seda näete ... " " Ja ... ? " pomises Uber , kes oli asjade sellisest pöördest veidi üllatunud . Carna väristas end kergelt . " Mul hakkas jube . Kosmiline ämblik , hiiglaslik monstrum , kes varitseb saaki . Saak , see tähendab laev , läheneb ; ämblik sirutab end välja , haarab temast halastamatute haaratsite ja manipulaatoritega kinni , haalab lähemale , mässib oma toitekaablite ja juhtmete võrku ning imeb temast elu , see on reisijad , välja ... Teiega peab midagi õige ränka olema juhtunud , et te selliseid asju endale ette kujutate . " Uber muigas vaevaliselt . " Teie kujutasite seda ette , mitte mina . Need olid teie sõnad , " vaidles ta . " Kui ta vaid teaks , kui lähedal ta tõele oli ... " " Jah , kuid te ju ise tunnistasite äsja , et see lend ei mõju teile hästi , " ei jätnud Carna jonni . " Miski järelikult ikkagi häirib teid ! " " Olete te psühholoogiat õppinud või mis ? " " Niisama , mõned juhuslikud loengud , " kehitas Carna õlgu . " Psühholoogia , psühhoanalüüs , nipet-näpet ... " " Või nipet-näpet ! " urises Uber . " Ma pean vist õnne tänama , et te täiskursust läbi pole teinud , mine tea , mis te siis veel mu jutust välja loeksite ! " Uber vaikis hetke . " Nojah , mis ma ikka puiklen , " ohkas ta lõpuks . " Teatud määral on teil õigus . Kuid mitte orbitaali suhtes . Ma olen lihtsalt oma tunded selle planeedi vastu alateadlikult üle kandnud orbitaalile kui selle maailma väravale . Asi on tegelikult planeedis . Hunt on see kiskja , kes toitub inimestest . " " Muidugi mitte otseselt , " lisas ta , nähes tüdruku ehmatust . " Piltlikus tähenduses muidugi . " " Nii et midagi ikka juhtus , " pomises Carna . " Midagi isiklikku ... Ja nüüd lähete te kätte maksma ! Kogu see õpetlase-jutt oli siis jama ? " " Ei . Ma ei lähe kätte maksma , " seletas Uber kannatlikult . " Olete teie alles romantik ! Ma lähen selgust saama . Ja ei mingit jama ! Ma tahan tõepoolest teada saada , mis juhtus . Ja miks . " " Kas ta ... suri ? " päris tüdruk vaikselt . " Lõpetame selle jutu ! " lõikas Uber . " Ma ei taha sellest rääkida . " Nad vaikisid , hoidudes hoolikalt teineteisele otsa vaatamast . " Milleks teil mind vaja on ? " küsis Carna lõpuks . " Ma ju ütlesin , " ohkas Uber . " Ma otsin seoseid , põhjuseid ; üritan näha asjade taha ... Te lähete Hundile palverännakule . Miks ? Mida te otsite ? " " Mida ma otsin ? " Tüdruk vajus mõttesse . " Huvitav , ma pole ise seda küsimust endale kunagi esitanud . Ma ei tea . Mulle lihtsalt tundus korraga , et mu elul pole mingit sihti . Et ma olen elanud asjata ... " " Kui vana te õigupoolest olete ? " katkestas Uber teda . " Varsti saan kakskümmend . " " Hoidku küll , mina olen <arv> ja oma arust on minulgi veel küllalt aega sihte seada ... " jahmus Uber . " Kuhu te oma palverännaku teete , kui see saladus pole ? " " Ärataja kloostrisse . See pidavat olema kusagil mägedes . " " Uus Avanemine , " noogutas Uber süngelt ja ta silmad tumenesid . " Seda ma kartsingi . Ja teil on plaanis see läbi teha ? " " Jah , " vastas tüdruk lihtsalt . Uber vangutas pead . Ta ei mõistnud . Ta võis aru saada nende motiividest , kes okultistide nime all Hundile voorisid . Lootus saada osa jumalikust jõust , mis end Hundil avaldab , oli piisav põhjus , et ruumiränd ette võtta . Maagilised amuletid , mida juttude järgi olevat Hundil võimalik valmistada , tõotasid nende omanikule piiritut müügitulu ja eluaegset rikkust . Isegi turiste , kes olid nõus üüratuid summasid maksma , et Hundil mõnes kloostris ehtsat surma ja sellele järgnevat ülestõusmist kogeda , oli ta valmis mõistma . Küllap see oli igavlevatele rikkuritele piisavalt eksklusiivne seiklus , et sellega hiljem teiste ees kiidelda . Kuid ta ei suutnud mõista neid , kes tõsimeeli palverännule tulid . Mida nad lootsid leida ? Mis neil puudus , et nad tundsid vajadust surma kogeda ? " Miks ? " päris ta taas . " Kas te arvate , et surm võib anda teie elule mõtte ? " " Võibolla . On see siis nii võimatu ? " Uber tundis , kuidas ärritus temas maad võtab . Talle meenus Tamery . Ta ei tahtnud , et ka see tüdruk siin ... " Ei , ei ole ! Teatud mõttes on teil isegi õigus , " selgitas ta , üritades iga hinna eest rahulikuks jääda . Kui ta oleks suutnud Tameryt veenda ... Kui ta suudaks nüüd seda tüdrukutki veenda ... " See tundub olevat paradoksaalne , ent elu on tõepoolest võimeline väärtustama vaid surm . Teadmine , et olemine võib igal suvalisel hetkel mitteolemiseks üle minna , on üks väheseid asju , mis meid olles pingutama sunnib . Selles mõttes on õige , et surm annab elule mõtte . Kuid selle mõtte annab surma olemasolu , teadmine sellest , mitte surma kogemine ! Surm ise ei saa olla elu mõtteks ! " Carna vaatas talle oma suurte imestavate silmadega otsa , nagu ei kuulakski ta teda . " Kuhu te ise suundute ? " päris ta ning Uberile jäigi selgusetuks , kas tüdruk oli teda üldse kuulanud . " Sinna , kuhu teiegi , " lausus ta lõpuks süngelt . " Tõesti ? " elavnes tüdruk . " Kuid te pole ju palverändur ... " " Ma tahan näha , mis seal tegelikult sünnib . Ma ju ütlesin — ma tahan selgusele jõuda ... " " Tore . Siis läheme koos ! " plaksutas Carna rõõmsalt käsi , laskmata Uberil vastu vaielda . Külmas kosmilises pimeduses vonklesid toitekaablid läbi tühjuse , sirutudes laeva poole . Nõrk värin raputas laineri keret , kui käpataolised haaratsid temast kinni rabasid ja orbitaali külge fikseerisid . Vaakum neelas lukustusmehhanismide sulgumise kuivad naksatused ja õhulüüside avanemise abitu sisina . Ämblik oli oma saagi kinni püüdnud . Uber istus mäenõlval ja vaatas alla . Carna lamaskles ta kõrval , pikk läikiv rüü poolde reide üles kääritud , ja liigutas varbaid . Tema saapad vedelesid siinsamas kiduras rohus . Kaks päeva tagasi oli süstik neid orbitaalilt planeedile toonud . Isikutuvastamine , rutiinne tervisekontroll , " Sõidu eesmärk , palun ? " ... Rutiin lõppes siis , kui nad transpordijaamast väljuda tahtsid . Viisakalt juhiti nende tähelepanu sildile , mis palverändurid väljapääsu asemel veel ühte ruumi juhatas . Seal anti neile ürbid , mida kandsid Hundi mungad — kuldselt voogavad maaniulatuvad rüüd , mis näisid valatuna , mitte õmmelduna . Kuni palverännaku lõpuni oli neid munkadega ühte seisusesse tõstetud . Uber keerutas rüüd käes ja hakkas seda siis ohates selga ajama , põhjustades veel ühe piinliku vahejuhtumi . Nagu selgus , kanti mungarüüsid paljal kehal , mis tähendas , et palverännaku lõpuni pidid nad kõik isiklikud riideesemed peale jalanõude hoiule andma . Uber viskas pilgu Carna poole . Vähimatki kohmetust tundmata tiris tüdruk särgi üle pea ja puges pükstest välja , paljastades väikesed pringid rinnad , trimmis kõhu ja kitsa musta triibu kõhu all . Ta ei vaevunud Uberile isegi selga pöörama . Taas tundis Uber allpool reetlikku tuksatust . Tüdruk tõstis graatsilise liigutusega käed pea kohale ja lasi rüül kuldse vihmana alla langeda . Uber pööras Carnale selja ja riietus kiirustades lahti ; samamoodi kiirustades kattis ta ka oma alastuse . Hea , et rüü oli avar , nii polnud karta , et see reetlikult pungitama jääb ... See kõik oli juhtunud kaks päeva tagasi . Uber heitis taas Carnale vargse pilgu . Tüdruk pikutas ta kõrval , pikk läikiv rüü poolde reide üles kääritud . Nagu laps , kes ilusat ilma naudib . Tal olid ilusad jalad ja kuigi ta ei eksponeerinud neid praegu teadlikult , ei suutnud Uber neid vaadates kuidagi unustada tõsiasja , et kuldse rüü varjava serva all polnud rohkem midagi . See , et Carna mingil tabamatul moel Tameryle nii sarnane oli ja samas temast täielikult erines , ajas Uberit hulluks . Ta surus alla soovi käsi tüdruku reiele panna ja seda silitada . " Kuidas jalad on ? " päris ta hoopis . " Pole viga , " naeratas Carna ja liigutas taas oma villis varbaid . " Aga puhkus kulus tõepoolest ära . Ma ei saa aru , miks kõik peab nii keeruline olema ? " jätkas ta kaeblikult . " Palju lihtsam oleks ju laevaga planeedile maanduda ja siis hõljukiga otse kloostrisse sõita . Milleks see orbitaal , milleks see totter mitmepäevane jalgsimatk mägedesse ? Miks peab klooster üldse mägedes asuma ? " " Nonoh , " muigas Uber . " Ja ise üritate veel psühholoogias asjatundjat mängida ! Muide , kas te olete juba unustanud , et me oleme palverändurid ? Mida muud me peaksime siis tegema , kui mitte rändama ? " " Ärge naljatage , " mossitas tüdruk . " Ja mis see psühholoogia siia puutub ? " " Vägagi puutub , " sõnas Uber , imetledes tüdruku võimet olla ühel hetkel vaheda mõistusega ahvatlev naine , teisel aga abitu laps . " Müügimeeste kuldreegel on , et kliendile on võimalik müüa ükskõik mida , kui sa suudad teda veenda selle vajalikkuses . Usu ja jumalatega on umbes samuti . Millal inimene neid vajab ? Siis , kui ta kahtleb , kui ta on sihi kaotanud ... Vana Maa , kõikide religioonide ürgkodu , on kadunud ajaloo hämarusse , temast räägitakse veel vaid legende . Keegi ei tea , mida kujutasid endast inimeste esialgsed uskumused ja suured religioonid . Kuid süsteemi , mis peab aitama religioonil mõjule pääseda , on lihvitud aastatuhandeid . Palverännud on üks vanimaid müügistrateegiaid , mis kasutab psühholoogiat ja inimeste alateadvust . Palverännud peavad tagama , et need , kes teel olles veel kõhklevad , on pärale jõudes valmis . " " Kuidas ? " ei mõistnud Carna . Uber mõtles hetke , kuidas oma mõttekäiku paremini sõnastada . " Minu meelest rajaneb kõik sellel , et Kõrgema Jõu juurde minnes peab inimene tunnetama oma tühisust . Ei saa minna Jumala juurde , tundes , et sa oled temast üle , oled tast suurem , võimsam ... Mida te tunneksite , kui maanduksite hiiglasliku kosmoselaevaga kloostri taga metsas , marsiksite kloostrisse sisse ja nõuaksite imet ? " Carna kehitas õlgu . " Ei tea . Arvatavasti mitte midagi erilist ... Kuigi ma ei kujuta ette , et keegi peale rikaste turistide võiks millegi säärasega hakkama saada . " " Just nimelt ! Ei midagi erilist ! Selles asi ongi . Selline rikas turist ei vaja usku . Ta vajab vaid imet ; kuid imet mitte kui kinnitust Kõrgema Jõu olemasolust , vaid kui vaatamisväärsust , mille taustal oleks kena uue holo jaoks poseerida . See , kes kahtleb , peab Kõrgema Jõu ette jõudma väikese ja alandlikuna . Ta peab tundma , et Kõiksuses on Miski , mis on temast üle . Siis võtab ta imet kui Kõrgema Jõu tunnismärki , mitte kui vaatamisväärsust . Just sellepärast ei tooda palverändureid planeedile laevaga , vaid tillukeste süstikutega orbitaalilt , kuhu laev pargitakse . Just sellepärast ei viida meid hõljukiga kloostrisse , vaid lastakse jalgsi minna . Ja just sellepärast on kloostrid ehitatud mägedesse . " " Ee ... nüüd ei jõudnud ma vist hästi jälgida , " tunnistas Carna häbelikult . " Miks just mäed ? " " Mäed on stiihia , mille kõrval inimene end paratamatult väiksena tunneb . See on vist alati nii olnud . " Uber heitis selili , pani käed pea alla ja jäi taevasse vaatama . " Ka te ei tunne seda ? Kristallselge õhk , tuul , vabadus ... Ürgne puhtus ja puutumatus . Isegi taevas tundub mägedes selgem ja kirkam . Jah , mägedes on tõepoolest midagi jumalikku ... Pole ime , et paljud iidsed kultuurid oma jumalad just mägedesse elama panid . Kõrgem Jõud , mis end sellises ülevas ja suursuguses paigas avaldab , peab olema sama ülev ja suursugune , teistsugust mõtet ei saagi tekkida . See arusaam peab imbuma palverändurisse koos karge mägiõhuga , koos väsimusega , mis näitab , et Jumalate juurde pääsemine polegi niisama lihtne ... Kui ta lõpuks pärale jõuab , kannab ta mägede ähvardava ilu ja jõu alateadlikult üle ka Jumalale , kelle juurde ta on tulnud . Ta on valmis uskuma , isegi kui ta enne kõhkles . " Uber jäi vait . Carna oli maast kõrrekese tõmmanud ja näris seda mõtlikult . " Ma pole kunagi selliste asjade peale mõelnud , " tunnistas ta lõpuks . " Tundus nii lihtne tulla palverännakule . Ma ei teagi õieti , mida ma ootasin . Küllap imet nagu kõik . Ei , mitte ainult surma ja sellele järgnevat taassündi , vaid midagi veel ... Et see paneb kõik paika , kõik asetub äkki oma kohtadele ... Tobe , kas pole ? " " Ei , miks ? " vaidles Uber . " Inimene on alati imet oodanud . See on talle omane . Kuid mulle tundub , et tähtsam on imet mitte oodata , vaid selle poole püüelda . Palverännak on justkui põgenemine tegelikkuse eest , vastutuse kellelegi teisele , mingile kõrgemale jõule veeretamine . Ma ei tea , võibolla ma eksin , aga nii mulle tundub . Võibolla pole ma üldse suurem asi filosoof , võibolla ei maksa mu teooriad punast krossigi ... " " Ärge nii küll öelge ! " Carna pööras end kõhuli , vaatas Uberile otsa ja naeratas . " Minu arust on teiega huvitav ... " Uber pööras end talle otsa vaatama ja avastas korraga , et tüdruku silmad on otse tema omade vastas . Kellukesed lõid helisema , kuldsed pöörised imesid teda sügavikku . Uber tundis , et veel veidi ja ta upub nende imestavate silmade põhjatusse . Munk , kes neile teejuhiks oli antud , hõikas eemalt ja päästis Uberi kohustusest midagi öelda või teha . Ta tõusis võpatades , ootas , kuni tüdruk saapad nägu krimpsutades jalga vedas , ja aitas ta siis püsti . Oli aeg edasi minna . *** Uber istus lõkke ääres ja vaatas tulle . Päev oli olnud oodatust raskem . Carna saapad hõõrusid endiselt ja lõpuks oli Uber sunnitud tal ümbert kinni võtma , et tal käia aidata . Tüdruk oli talle tänulikult otsa vaadanud ja end usalduslikult tema vastu toetanud . " Ma juba peaaegu tunnengi end väikese ja alandlikuna , " oli ta naerdes sõnanud . Uber hammustas huulde . Ta ei tahtnud , et selle tüdrukuga midagi juhtuks . Midagi , mis oli juhtunud Tameryga . Ta ei teadnud seniajani , mis see oli . Ainus , mida ta kindlalt teadis , oli see , et ka Tamery oli tulnud palverändurina Hundile ... " Kas teil ei tule ka und ? " kostis ootamatult . Carna tuli ja istus Uberi kõrvale . " Kuidas jalad on ? " päris Uber , tundes ise arusaamatut piinlikkust . Oli tunne , nagu ei oskakski ta enam muust rääkida kui tüdruku jalgadest . " Tänan küsimast , hästi , " naeratas tüdruk . " See salv on lihtsalt ... hämmastav . " " Lihtsalt ime , tahtsite te öelda , " muigas Uber . Ta oli lausa ahhetanud , kui pärast laagrissejäämist tüdruku veriseks hõõrdunud jalgu nägi . Munk , pikk sõnaaher vanamees , keda näis miski vaevavat , oli vaikides amuleti toonud ja Carna jalgu mingi teravalt lõhnava salviga võidnud . Paistis , et kuuldustel Hundi amulettide tervendavast mõjust oli tõepõhi all — tüdruku jalad olid tunduvalt paremas seisus ning tundus , et hommikuks on ta vastu igasuguseid ootusi täiesti terve . Ime ? Uber ühmas kahtlevalt . " Selliste väikeste imedega meid püütaksegi , " mõtles ta . " Need peavad pinnase tõeliste imede jaoks ette valmistama ... " " Ma mõtisklesin lihtsalt religioonist , " sõnas ta vabandavalt , nähes tüdruku imestunud pilku . " Te pole sellest vist eriti vaimustuses ? " " Noh , võib vist ka nii öelda . " " On see ... on see kuidagi seotud sellega , mis juhtus ? " söandas Carna arglikult pärida . Uber nõksatas jäigaks , kuid ainult hetkeks . Siis sundis ta ennast vastama . Ta teadis , et ei saa selle eest lõputult põgeneda . " Kahtlemata on sellel oma osa , " sõnas ta lõpuks ettevaatlikult . " Kuigi ma pole kunagi eriti religioosne olnud . Ma olen küll uurinud erinevaid usundeid ja religioone , kuid seda rohkem kõrvaltvaataja seisukohast , õpetlasena . " " Sel juhul võiksite te oma teadmisi minugagi jagada , " pakkus Carna . " Mina näiteks ei tea religioonist peaaegu midagi . " Uber pööras end jahmunult tema poole . " Kuidas see võimalik on ? " ei tahtnud ta uskuda . " Te tulete palverännakule ja väidate nüüd , et ei tea religioonist midagi ? " " Nii see on , " kehitas tüdruk õlgu . " Ma ju ütlesin , et ei teadnud isegi , mida ma siit leida lootsin . Ma vist tahtsin lihtsalt , et minuga juhtuks midagi , mis aitaks mul eneses selgusele jõuda ; midagi , mis mu elu paika paneks ... " Uber üritas end koguda . Oli see võimalik ... ? Oli see võimalik , et ka Tamery oli lihtsalt tulnud ? Tulnud , teadmata isegi täpselt , miks ? Tulnud , oskamata isegi sõnastada neid põhjuseid , mis teda selleks ajendasid ? Väga võimalik , et nii see oligi . " Rääkige mulle Avanemisest , " palus tüdruk . Mõtted pudenesid laiali nagu helmed katkisest keest . " Avanemisest ? " kordas Uber . " Olgu , räägime siis Avanemisest . " Ta tõmbas oma koti lähemale , otsis veidi ja tõmbas siis välja väikese ristkülikukujulise eseme . " Mis see on ? " päris Carna uudishimulikult . " Raamat . Mõnel pool kloostrites on tavaks neid ikka veel ammuse kombe kohaselt plastlehtedele salvestada . " Uber lülitas raamatu sisse ja tähed hakkasid helendama . " Kas usku on võimalik teada ? Traktaat religioonist ehk miks Avanemine ebaõnnestus , " luges Carna . " Selle on kirjutanud Ektor Gabis* , Getmannelt pärit munk , kes suurema osa oma elust veetis Fabulusel , " sõnas Uber . " Oma elu lõpupoole naases ta siia , Hundile , kus temast kunagi munk oli saanud , ja kirjutas kloostris elades selle teose . Suhteliselt igav raamat , eriti kui võrrelda tema autobiograafiaga , mis kirjeldab Fabulusel aset leidnud kummalisi sündmusi , kuid Avanemise mõistmiseks ilmselt hädavajalik lektüür ... " " Getmanne , Fabulus ... " pomises Carna . " Need on vist kusagil otsata kaugel ? " " Jah , " nõustus Uber ja tõstis pilgu öötaevasse . See oli must ja põhjatu ja tähti täis . Need sädelesid seal nagu kuldsed tähnid Carna silmades . " Siit neid näha ei ole . Ilmaruumi Kolgas — nii kutsuti Fabulust , enne kui ta tuntuks sai ... " Ka tüdruk vaatas üles , tema pea puutus vastu Uberi õlga ja jäigi sinna . Hetkeks tundis Uber kiusatust raamat pimedusse heita ja ... Siis võttis ta end kätte . " Ma siis loen ? " päris ta veidi rabedalt . " Olete te kindel , et tahate seda kuulata ? " " Jah , " sosistas Carna ning sulges silmad . " Kõik sai alguse Maal , " alustas Uber . " Inimkonna algul , neil ammustel aegadel Maal , tekkisid religioonid , tekkisid koos inimesega . Maalt sai alguse ka traditsioon kanda religioon ajatute asjade kilda . Kui inimene hakkas ümbritsevat mõistma , taipas ta , et on vaid tühine ajalik tolmukübe ajatus universumis . Universum oma kõiksuses on jääv . Inimese osaks on elada oma elu ja lahkuda . Kaduda , hävida , haihtuda . / ... / Inimene on ajalik ja surelik . See on kurblik paratamatus , ületamatu tõde , eemaletõukav tõdemus — me kaome ja sureme , aga maailm jääb . See on asi , millega inimene pole suutnud leppida — inimene tahab elada ka siis , kui midagi enam ei ole . / ... / Üksikinimene võib end surematuks teha oma tegude läbi , füüsiliselt aga ei iial . Nii tekkisidki religioonid , kõik sarnased oma lootuses inimese eluiga pikendada , olgu või sealpoolsusega . Surematus on ulm , mis on sünnitanud religioonid . Ja siis oli inimesele vaja jumalat . Jumal pidi olema loovuse andja ja elu kandja . Inimene on alati tahtnud oma jumalat personifitseerida . Isegi siis , kui jumalana hakati ette kujutama teadvust , pidi see ju kellelegi kuuluma . Nii tekkisid ühejumalausud , inimene aga hakkas kõikjalt otsima jumalikke ilmutusi . Otsima ja leidma . Me ei tea , millistes oludes ja milliste juhtumuste ajel sündisid peamised usundid Maal . Ilmselt pidid aset leidma sündmused , mis tolleaegsetele inimestele pidid vähemalt näiliselt suutma tõestada , et elu ja surma piiri on võimalik ületada . Me ei tea , kas need olid tõeliselt jumaliku või mingi määratlemata teadvuse ilmingud . Või olid need lihtsalt instseneeritud . Selge on aga , et aset leidsid niiöelda imed . Ainult tavaelust väljapoole ulatuv kogemus võib inimestele anda tugeva religioosse impulsi . Mis seal tegelikult toimus , jääb igaveseks saladuseks , sest usundite tekkepõhjused ja algsed impulsid lähevad pikapeale meelest ja ununevad . Nii kaotavad usud aja jooksul oma olulisi kvalitatiivseid omadusi , ehk neidki , mis algselt võisid olla nende tekkejõuks ja põhituumaks . Kui kunagi leidsidki Maal aset sündmused , milles ilmutas ennast kõrgem teadvus , siis on nad juba ammu meelest läinud . / ... / Paradoks seisneb selles , et ka religioonid ei ole ajatud , nagu inimene on ekslikult arvanud . Ajatu võib olla küll usk kui selline , mitte aga religioonid . Religioonid vananevad . Usundid sünnivad , kasvavad , elavad üle oma lapsemeelse siiruse ja otsekohesuse , jõuavad küpsesse loome- ja teotsemisikka , hakkavad keskiga ületades kalduma sofismi ja keerutamisse , vanaks jäädes aga hakkavad meenutama kuldseid noorusaegu , üritavad ühendada oma elukogemust möödatormava uue ajaga , kuni lõpuks valulist vanadusnõtrust põdema jäävad . Ja siis surevad nad välja . " Uber vaikis . Carna silmad olid endiselt suletud ning mees ei teadnud , kas ta kuulas veel . Öö oli karge ja vaikne ning Uber tundis korraga , kui kohatu on istuda sellisel ööl lõkke ääres ja lugeda kaunile noorele naisele traktaati religioonist . Ta pani raamatu kinni . " Mis edasi sai ? " päris Carna silmi avades . Ta oli kuulanud . Ta tahtis tõepoolest teada , seda oli ta silmadest näha . Uber kõhkles hetke imestunult ja luges siis edasi . " Pole kahtlust , et on olemas mingi Kõrgem Teadvus , millelt algreligioonid Maal kunagi innustust said . Universumi ülim liikumapanev jõud , millelt saadud sõnumeid esimesed usundid inimkonna hällis vastavalt oma arusaamadele kohandasid ja mugandasid . Tõlkisid endale arusaadavasse keelde , lisasid inimlikke käitumisreegleid ja kõige oleva tekkepõhjendusi . Kuni saabus uus ajastu — Kolonisatsioon . Inimesed lahkusid Maalt , pühapaigad jäid kaugele maha , sõnumid ununesid . Side katkes . Inimene lahkus Maalt , heitis endalt religioonide kütked , lendas lõpmatusse . Elu ja surma müsteerium leidis lahenduse ruumis . Ilmaruumi avarustega ületas inimene oma eksistentsi traagika . Maa religioonid olid ühe planeedi religioonid , nad saidki võrsuda ja idaneda vaid piiratud ruumis . Keegi ei tea , mis täpselt juhtus ja miks . Võibolla ületas inimene ilmaruumi avarusse jõudmisega mingil moel kõiksuse teadvuse taluvuse piiri . Tulemuseks oli , et inimesele anti taas teada , et elu ja surm on kellegi kätes , kes on kõrgem kui inimene ... " " Kuidas see juhtus ? " uuris Carna . Ta oli oma pea mehe õlalt võtnud ja varjud mänglesid ta palgeil , kui ta tulle vaatas . " Gabise kirjelduse järgi oli neid tuhandeid , kes siia , Hundile , kogunesid . Nagu rändlinnud , ütleb ta . See juhtus sajandeid tagasi . Ja siis anti neile teada ... " " Nad surid ja ärkasid uuesti ? " päris tüdruk erutatult . " Ja see oligi Avanemine ? " " Jah , " sõnas Uber ja pani raamatu ära . Sedapuhku lõplikult . " Aga miks see siis selle munga meelest ei õnnestunud ? " ei mõistnud Carna . " Praegu on see religioon ju vägagi levinud ... " " Neile anti teada . Ja koos teadmisega anti neile ka tõend — ese , mille abil sai tappa ja uuesti ellu äratada , " mõtiskles Uber . " Gabise arvates oli põhjus selles , et usku ei saa teada . " Inimene pole nõus kunagi võtma teadmist usu pähe , " ütleb ta . " Selleks on ta liiga uhke . " Ma olen temaga selles osas nõus , kuid minu meelest polnud see peamine . Viga oli tõendis , selles esemes , millega võim surma ja ülestõusmise üle anti inimese kätte . See devalveeris usku , see devalveeris ka Kõrgemat Teadvust ja muutis vajaduse tema järele nulliks . Avanemine kukkus läbi . See , mis praegu levinud on , on Uus Avanemine . " " Te tahate öelda , et see ... et ta proovis uuesti ? " " Kõrgem Teadvus ? Jah . " Uber kohendas tukke ja lõke lõi uuesti lõõmama . " Ta ootas sajandeid , et mälestus tuhmuks , et teadmine tõendite olemasolust jõuaks unustusse vajuda . Ja siis proovis ta uuesti . Proovis siinsamas Hundil . See oli Uus Avanemine . Ja seekord oli sellel edu . Uus religioon puhkes õide , rajati sadu kloostreid , palverändurite voorid ummistasid kõik liinid Hundile ... Uus Avanemine on levinud kohutava kiirusega ja kinnitanud kanda peaaegu kõigis inimeste maailmades peale Koriandri ... " " Miks Koriander erand on ? " oli Carna üllatunud . Uber kehitas õlgu . " Sest Koriander on igas mõttes erand . On peaaegu avalik saladus , et Koriander on osavate tehnikatürannide poolt valitsetav orjanduslik planeet , ainus omataoline inimeste maailmadest . Seda teavad kõik , peale Koriandri elanike endi . Nende arvates on neil vedanud , et neid juhib surematu Mante , jumala enda väljavalitu , kes end aegajalt teisest dimensioonist rahvale ilmutab ja ütleb , kuidas elada . Osav trikk , millega rahvast manipuleeritakse , muud ei midagi . Dimensioonikineetika . Pole siis imestada , et Uus Avanemine Koriandril on keelatud . Jõud , mis kontrollib elu ja surma ; jõud , mille võimuses on ka inimesel lasta surma piir ületada ja siis jälle tagasi pöörduda , võib surematu Mante troonilt tõugata , tema olemasolu mõttetuks muuta . Ja seda ei saa need , kes Koriandril tegelikult valitsevad , lasta juhtuda . Koriandril pole Uuest Avanemisest kuuldudki . Mungad , kes sinna lähevad , tapetakse ; kogu sissetulev info tsenseeritakse . Neil on nende Mante ja nad on õnnelikud . Või vähemalt arvavad , et on . " Järgmisel päeval pöördus Carna selle jutuajamise juurde tagasi . Eelmisel õhtul olid nad veel pikalt vestelnud ning alles siis , kui lõke oli lõplikult kustunud , olid nad telki pugenud . Päev oli pilvine . Rada oli kividel vaevu näha ning edasiliikumine edenes aina vaevalisemalt . Viimased jändrikud puud olid selja taha jäänud , isegi rohtu märkas silm aina harvem — mõni üksik tutt siin-seal kivi veeres . Ainult erivärvilised samblikud , mis kive katsid , ilmestasid nüüd seda troostitut ja üksildast maastikku . Õhk oli klaar ja läbipaistev nagu klaas . Lõuna paiku hakkas sadama . See polnud äge ja tormlev valing , mis mõne minutiga raugeb , vaid tuim ja järjekindel sadu , mis võib kesta tunde , kui mitte päevi . Kõik muutus ühtlaselt halliks ning korraga polnud enam vähimatki orientiiri , mille järgi liikuda . Juba meetri kaugusel polnud enam näha midagi muud peale monotoonse veekardina . Kuigi nende kummalised rüüd vee eest päris head kaitset pakkusid , tahtis Uber siiski laagrisse jääda . Oli hullumeelsus sellise ilmaga edasi minna . Kui ta seda ka mungale ütles , vaatas vanamees teda sellise pilguga , et Uber võpatas . Munk ei tahtnud mingist peatusest kuuldagi . " Õhtuks oleme kohal ! " raius ta . " Siis puhake , palju tahate . " Ta tahtis iga hinna eest nii ruttu kui võimalik kloostrisse tagasi jõuda . Paistis , et ta kartis Imest ilma jääda . " Mis siis , kui vahepeal toimub Avanemine ? " oli tema peamine argument . Kui Uber oli selle peale kostnud , et mis siis ikka , eks nad ootavad siis järgmist korda , oli vanamees talle peaaegu kallale läinud . Alles siis , kui Carna oli märjal samblikul libastunud ja napilt lõhangusse kukkumisest pääsenud , oli munk lõpuks nõustunud laagri üles lööma ja ilma selginemist ootama . Ta oli telgid üles pannud ( Uber imestas siiamaani , kuidas munk sellega paljal kaljul hakkama sai ) ja nüüd konutasidki nad Carnaga oma telgi ukseavas ning vaatasid , kuidas vesi langeb . Lõkke tegemisele ei tasunud mõeldagi . " Te ütlesite , et inimesed seal Koriandril , et nad on õnnelikud . Või vähemalt arvavad , et on , " tuli Carna ootamatult eelmise õhtu vestluse juurde tagasi . " Kui nad arvavad , et on , siis nad ju ongi , kas pole ? " " Kuidas võtta , " ühmas Uber . " Mis on üldse õnn ? Sajad filosoofid on selle üle vaielnud , ma ei usu , et minul sellele midagi lisada oleks ... " " Aga siiski , " käis tüdruk peale . " Mis on teie arvates õnn ? " " Minu meelest on õnn eesmärgini jõudmine , mingi unistuse täitumine , " arutles Uber . Talle olid need igaõhtused vestlused meeldima hakanud , nii et ta isegi ootas neid , kuigi ei mõistnud hästi , mis tüdruk neis leidis . Ta ise sai sel moel oma laialikippuvaid mõtteid korrastada . Võibolla tegi ka tüdruk sedasama ? " Te ju ise ütlesite ka , et teil pole sihti , te pole õnnelik . Mitte et te oleksite õnnetu , ei , te lihtsalt pole õnnelik . Kui nüüd Koriandrist rääkida , siis jah , kahtlemata on nad omamoodi õnnelikud . Neil on oma väikesed soovid , oma eesmärgid , mille täitumine teeb nad õnnelikuks . Meie meelest võivad nad olla õnnetud ja laiemas plaanis nad seda ju ongi , sest nad ei taju tegelikku olukorda . Kuid just see , et nad seda ei taju , võimaldabki neil olla õnnelik , nii paradoksaalne kui see ka ei näi . " " Teie arust on õnn siis soovide täitumine ? " kordas Carna mõtlikult . " Päris nii lihtne see siiski ka ei ole , " süvenes ka Uber ise oma mõttekäiku . " See seletus oleks nagu otsetee ühest punktist teise . Otseteed õnne juurde pole aga olemas . Tee õnne juurde on alati pikk ja käänuline . Ja raske . See on nagu see rada , mida mööda me praegu mäkke ronime — järsk , ohtlik , kohati libedavõitu . Meie eesmärk on tippu jõuda ja kui me sellega hakkama saame , oleme õnnelikud . Siis mingil hetkel avastame aga , et ainus tee edasi viib taas mäest alla , järgmise mäe jalamile . Ja nii aina edasi — uued mäed , uued tipud , uued eesmärgid ... Pigem võiks siis öelda , et õnn ise ongi tee . " Tuul oli pöördunud ja peksis nüüd vihma telgi ukse vahelt sisse . " Huvitav , miks nad siin jõuväljageneraatorite asemel ikka veel neid vanamoodsaid telke kasutavad ? " mõtles Uber , üritades tuules loperdavat märga uksesiilu molekulaarlukuga kinni sulatada . Tüdruk lükkas märjad juuksed silmade pealt eemale ja tuli talle appi . Hetkeks puutusid nende käed kokku . " Nii et igavest õnne pole siis olemas ? " päris tüdruk , kui uks oli kinni . " Igavest õnne ? " Uber muigas . " Kumba te õigupoolest otsite — õnne või õndsust ? " " Mis seal vahet ? " kehitas tüdruk õlgu . " Oi , vahe on suur , " ohkas Uber , heitis pikali ja tõmbas munga käest saadud kerge teki peale . Õhk oli rõske . Hämardus . " Õndsus ongi ju igavene õnn . Mõelge nüüd ise , kas sellist saabki olla ? Kui te enam midagi ei soovi , teil pole enam ühtegi eesmärki , siis jääb vaid tühjus . Olemine muutub mõttetuks , sest pole enam millegi poole püüelda . Õndsus on soovide puudumine . Õndsus on tühjus . Õndsus on surm . Aga surm ei ole õndsus . Veel vähem on ta õnn . Nii et kui te minu arvamust kuulda tahate , siis otsite te valest kohast . " Mõnda aega valitses telgis vaikus . " Mul on külm , " sosistas Carna äkki . " Kas ma teie juurde tohin tulla ? Koos on soojem . " Uber tahtis juba keelduda , kuid mõtles siis ümber . Ta kergitas tekiserva ja tüdruk puges tema juurde . Tüdruku avar rüü kerkis üles ning kui Uber tal ümbert kinni võttis , jäi ta käe alla tüdruku soe paljas ihu . Keha reageeris kohe . Uber kõhkles veidi , kuid ta kahevahelolek ei kestnud kaua ning keha sai mõistusest võitu . Tasapisi libistas ta pihku allapoole , avastades siidpehme naha saladusi . Sellest oli kaua aega , kui ta viimati ... Kuid tal ei lastud pikalt mõnuleda . Carna ajas käe talle ürbi alla , leidis , mida oli otsinud ja ohkas rahulolevalt . Siis sööstis ta mehe rüppe nagu janune kaevule . Ta imes end mehe huulte külge , heitis jala üle Uberi puusa ja keeras ta endale peale , vangistades mehe oma reite tugevasse haardesse ... Uber istus telgi ees kaljunukil . Kivi oli külm ja niiske . Vihma ei sadanud enam , kuid nüüd lainetas kõikjal udu , muutes mäed ebareaalseks . Hoolimata kuldsest ürbist puges rõskus tasapisi naha vahele ja Uber väristas end. Siis vandus ta vaikselt . " Mul on külm , " oli Carna öelnud ja see oli vale . Palveränduri kuldne rüü kaitses nii vihma kui külma vastu ; ka Uber ise oli õhukese teki vaid harjumusest peale tõmmanud . Nüüdki tundis ta rõskuse puudutust alles pärast mõnetunnist kivil konutamist . Kurat , see tüdruk oli ta jälle haneks püüdnud ! Uberile meenus eelmine õhtu . See oli olnud lühike ja jõhkravõitu akt . Pigem võitlus kui naudingu jagamine . Nad olid end kiiresti tühjaks laadinud ja siis kurnatult unne vajunud . Mõni tund hiljem oli Uber ärganud , aetuna ängist , mis teda siiani rõhus . Keha oli rahul , kuid hing oli haige . Ta oli unes näinud Tameryt . Naine seisis mere kaldal , just nii , nagu ta teda mäletas nende viimaselt puhkuselt Selenusel , õhuke rüü tuules lendlemas , veepisarad juustes . Siis ta naeratas , lehvitas talle ja hüppas kaldast alla . Ta oli kaldapealsele jooksnud ja alla vaadanud , kuid seal polnud midagi . Mitte midagi . Ja siis oli ta ärganud . Uber langetas pea kätele ja sulges silmad . Teda vaevasid süütunne ja kahetsus . Ja tunne , et ta on naise mälestust kuidagi petnud . Pehmed käed põimusid õrnalt ümber ta kaela . Uber naeratas . Talle tundus , et Tamery on tagasi tulnud , et talle andeks anda . Kohe kuuleb ta naise mahedat häält ... " Miks sa ei maga ? " Uberi silmad võpatasid pärani . Hääl oli võõras . Carna . Muidugi . Uber haaras tüdrukul käest , nii et too kiljatas , ja tõmbas ta enda ette . " Olid sa eile õnnelik ? " nõudis ta häält tõstes . " Jah ! " muheles tüdruk . " Siis pööra tagasi ja tee seda , mis sind õnnelikuks teeb . Ela ! " karjus Uber , valades välja oma viha . Viha enese ja Carna ja , jah , isegi Tamery peale . " Ära otsi surmast õnne ; sealt sa seda ei leia ! Võibolla leiad sa sealt õndsuse . Võibolla . Kuid õnne mitte iialgi ! " Carna vaatas talle otsa . " Sa armastad teda ikka veel , " sõnas ta siis vaikselt . Uber ei vastanud . Ta tõukas tüdruku eemale , tõusis ja sammus mägedesse . Hommik oli imeline . Mäed , mis udulooridest välja koorusid , olid ööga otsekui uuesti sündinud . Näis , nagu oleks vihm värvid puhtaks pesnud , nii kirkalt säras kõik tõusva päikese esimestes kiirtes . Munk oli jõudnud telgid kokku panna ja kui Uber oma sihitult hulkumiselt mägedesse tagasi jõudis , alustati taas rännakut . Uberi küsimusele hommikusöögi kohta urahtas munk vastuseks , et klooster on lähedal ja seal saab ka süüa . Uber kehitas õlgu ja sammus vaikides edasi . Ta ei mõistnud munga vaenulikkust ega üritanudki sellesse süüvida . Tal oli muulegi mõelda . Carna kõndis temast paar sammu tagapool . Tüdruk oli küll üritanud temaga juttu teha ja lepitust otsida , kuid Uberi jonnakas vaikimine oli ta uuesti eemale peletanud . Rada käändus . Kaljud lõppesid ning Uber peatus , rabatuna platool avanevast vaatest . Carna hüüatas imestusest . Klooster , mis otse kaljusest pinnast taeva poole kõrgus , oli tõepoolest sama sünge ja suursugune nagu mäedki . See oli hiiglaslik Esimese Avanemise aegses stiilis massiivne ehitis , mis pidi inimesed täitma imetluse ja aukartusega . Päike , mis polnud jõudnud veel kuigi kõrgele mägede kohale tõusta , jäi kloostri varju ja pärgas ta kuldse säraga . Nad olid pärale jõudnud . Nad olid kohas , kus avaldas end miski , mida ühed kutsusid Kõrgemaks Teadvuseks , teised aga Jumalaks . Uber istus oma lihtsas , kuid mugavas kambris laua taga ja üritas korrastada seda vähest , mis tal oli õnnestunud teada saada . Kloostris elati askeetlikku elu . Vaid palverändurite tubades võis märgata mingit hubasust , teiste asukate kongid olid kõledad ja ebaisikulised nagu nende asukadki . Kloostri rutiin oli juba paari päevaga tõeliselt painavaks muutunud ning Uber pidi tõsiselt pingutama , et seda taluda . Hommikul varakult kasin eine , siis heakorratööd , kuhu inimesi pidi lausa jõuga ajama , kuna kõik kippusid ennastunustavalt Taassünni kabelisse imet ootama . Ametlikku lõunaaega üldiselt polnudki , vaid õhtul korraldati veidi toekam söömaaeg , pärast mida andunumad jüngrid taas kabelisse kiirustasid . Uksele koputati ning Carna libistas end kambrisse . Nad olid tüdrukuga peagi pärast kloostrisse jõudmist ära leppinud ning Uberi rõõmuks jätkusid ka nende õhtused vestlused . " Lihtsalt üle mõistuse ! " ohkas Uber , kui tüdruk oli voodiserval istet võtnud . " Ma olen nende päevade jooksul peaaegu terve kloostri läbi käinud ja enamiku siinsete asukatega rääkinud , kuid mitte midagi . Ma ei suuda senini mõista , mis siin toimub . Aga midagi siin toimub , see on kindel . Oled sa märganud , kui erinevad on palverändurid ja kloostrielanikud ? Palverändurid on elevil ja uudishimulikud ; kloostriasukad on tuimad , nende pilk on surnud . Nad ei söö , nad ei maga . Selline askees ületab isegi religioosse fanatismi piirid . Kogu nende elu eesmärk näib olevat koondunud kabelisse ... Muide , mis seal toimub — ma pole ise veel sinna jõudnud ? " " Seal on selline barjääriga eraldatud ala — nad kutsuvad seda Surma ja Sünni Altariks — need , kes on otsustanud Taassündi kogeda , kogunevad sinna ... " " Ja edasi ? " Uber kummardus huviga lähemale . Carna kehitas õlgu . " Surm ja Taassünd pidavat osaks saama ainult neile , kes on Altaril . Tavaliselt on seal kõik kloostri omad ja osa palveränduritest — need , kes on tulnud kindla otsusega Imet kogeda , kuid iga korraga liitub ootajatega üha enam palverändureid . Nad loevad palveid ja ... piitsutavad ennast . " Uber võpatas . " Piitsutavad ? " Tüdruk noogutas . " Jah . Neil on sellised mitmeharulised piitsad . Nad võtavad oma rüüd seljast ja piitsutavad end paljal põrandal põlvitades , kuni satuvad ekstaasi ... " " Palverändurid ka ? " " ... jah , " sõnas Carna lõpuks vaikselt . " See on otsekui mingi massihüpnoos , mingi hullus ... " " Kummal pool altaribarjääri sina olid ? " katkestas Uber teda karmilt . " Sees või väljas ? Noh ? " Tüdruk langetas pilgu ja vaikis . Uber rebis ta asemelt püsti , pööras seljaga enda poole ja kiskus kuldse rüü üles . Paljal seljal punetasid vorbid . " Miks ? " pomises mees löödult . " Miks ? " Ta lasi rüü lahti ja see vajus pikkamisi alla . Tüdruk pöördus . Ta silmad olid pisaratest märjad . " Anna andeks , Uber , " nuuksus ta . " Ma ei tea , mis minuga juhtus . Ma ju ütlesin , et see oli nagu massihüpnoos . Ma ... ma ei suutnud enam selgelt mõelda ... Ma tean , et ma tegin sulle haiget . Anna mulle andeks ! " Uber vajus raskelt istuma . " Nii see siis algab , " pomises ta . " Ja nii algas see ka Tamery jaoks . Kes teab , millega see lõppes ? Kes teab , millega see sinu jaoks lõpeb ? Võibolla tuli ka Tamery sellessesamasse kloostrisse siin ; võibolla istus ta samas toaski , seljal punetamas esimesed vorbid ... ? Või oli see mõni teine klooster ? Võibolla elab ta praegugi mõne kloostri kongilaadses ubrikus , silmis samasugune surnud pilk , nagu neil teistel siin . Elab , kantuna mingist palavikulisest tungist , mis neid ööl kui päeval kabelisse meelitab ; elab , lootmata enam kunagi leida seda õnne , mida ta siia kord otsima tuli ... See oli aastaid tagasi ... Me puhkasime temaga Selenusel . Lõputu meri , lõputu rand , lõputu suvi . Lõputu romantika . Ja siis korraga ta kadus . Hommikul ärgates oli padjal vaid kiri : " Läksin Hundile palverännakule . Andesta . T. " Ma ei suutnud teda kunagi lõpuni mõista . Meil oli kõik olemas , me olime õnnelikud . Ja ometi jättis ta selle kõik , et tulla siia , Hundile . Ma ei leppinud sellega . Ma otsisin teda ; ma üritasin teda leida . Asjata . Ma ei leidnud teda . Ma ei tea siiani , miks ta seda tegi . Võibolla ei teadnud ta isegi , nagu ka sina seda täpselt ei tea . Võibolla oli see naiselik kapriis , hetketuju , mingi mõttesähvatus , mis tundus korraga arusaamatult tähtis ... Ma ei tea . Kuid ma olen teinud kõik , et mõista ... " Carna astus pisaraid pühkides lähemale , võttis ta pea oma käte vahele ja suudles teda laubale . " Ma aitan sind , " sõnas ta mehele silma vaadates . " Ma aitan sul mõista . Ma luban . " Uber istus Yawollahi Hadegha kongis ja kuulas . Yawollahi Hadegha oli kloostri arhivaar ning ainus veidi rõõmsameelsem isik terves selles süngevõitu koguduses . Ta oli vaatamata kloostris veedetud aastatele ikka veel rõõsa näojumega tüsedusele kalduv varases keskeas mees . Näis , et ta kannatas suhtlemisvaeguse all . Teda rääkima saada polnud kuigi raske ülesanne , eriti pärast seda , kui Uber talle oma Ektor Gabise traktaadi eksemplari oli näidanud . Antikvaari silmad olid raamatukest nähes põlema löönud ning Uberi kinnitus , et ta võib selle rariteedi endale saada , oli kõrvaldanud mehe viimasedki kahtlused . Hadegha rääkis . Uber esitas aegajalt mõne suunava küsimuse ja lasi siis arhivaaril edasi kõnelda . Õigupoolest ei rääkinud too midagi erilist . Mõned mälestused , tähelepanekud kloostri elust ja värvikad kirjeldused Surma ning Taassünni unustamatust kogemusest . Sellest ta peamiselt rääkiski . Tunnetest , meeleoludest , emotsioonidest ; füüsilistest ja psüühilistest aistingutest , mis inimesele Elu ja Surma maagilist piiri ületades osaks saavad . Uber kuulas ja tal hakkas jube . Hadegha seda ei tajunud . Ta rääkis endise vaimustusega Avanemise kordumatust imest , kuid Uber kuulis hoopis midagi muud . Aastatega oli ta õppinud nägema sõnade taha , looma seoseid . Ja see , mida ta nüüd nägi , täitis ta õudusega . Carna oli juba uinumas , kui nõrk koputus ta uuesti ärkvele sundis . Uks paotus ja Uber puges ettevaatlikult ringi piiludes sisse . Ta oli surmkahvatu ja silmnähtavalt endast väljas . " Mis lahti ? " hüüatas Carna istuli tõustes ehmunult , kohutatud mehe väljanägemisest . " Ma sain vist teada ... " pomises Uber ja sulges valugrimassi saatel silmad . " Parem , kui ma poleks kunagi siia tulnud ! " " On see siis nii hirmus ? " päris tüdruk kartlikult , jälgides , kuidas mees närviliselt mööda tuba käib . " Hirmus ? " Uber oigas . " See on kohutav . See on jube , haiglane , võigas ... See on koletislik ! " Ta räntsatas istuma ja sasis sõrmed juustesse . " Rahune ! " sõnas Carna karmilt . Ta tõusis ja astus mehe ette . Siis võttis ta mehe paled oma pihkude vahele ja tõstis ta pea , sundides endale otsa vaatama . " Vaata mulle otsa ! Nii ! Ja nüüd räägi ! " Uber ohkas , püüdes rahuneda . Tüdruku tume pilk langes ta peale nagu tõusulaine ning kandis kõik muu minema . " Ma rääkisin antikvaariga , " sõnas ta lõpuks mõtlikult . " Ja ma tean nüüd , mis neil kõigil viga on . Ma tean , miks teejuht meie peale mägedes vihastas , kui me ei tahtnud edasi minna . Ma tean , miks kloostrielanikud palveränduritest erinevad . Ma tean , miks nad on tuimad , miks nende pilk on surnud . Ma tean , miks nad ei söö ja miks nad ei maga . Ma tean , mis neid kabelisse sunnib ... See on Surm , Carna . Surm ja sellele järgnev Taassünd . See on sõltuvus . " Tüdruk võpatas . " Sõltuvus ? " " Jah . Surmasõltuvus . Avanemise narkomaania . " Uber muigas mornilt . " Arhivaar pajatas mulle tundide kaupa tunnetest , mis valdavad inimest , keda Surm on võtnud ja kes läbi Taassünni tagasi pöörduvad . See , kuidas Elu läbi Surma sinusse tagasi voolab , pidavat olema nagu laavavoog jääst kallaste vahel . Avanemine , see hetk , mil Elu Surma müüridest jäädavalt läbi murrab , olevat nagu plahvatus , vulkaanipurse , maavärin ... See on Universumi alguse Suur Pauk , mis viimsegi närvi elektrina särisema lööb ja aju mõnukeskused otseühendustega lühisesse laseb . Kujuta ette kõige täiuslikumat ja võimsamat orgasmi . Avanemine on nagu kümne ... ei , saja , tuhande , sajatuhandekordne orgasm . Pole ime , et enamus neist , kes seda kordki on kogenud , langevad selle võimusesse ja on nõus kõigega , et seda uuesti läbi teha ... " " Nad jäävad igaveseks siia , kloostrisse , " pomises Carna , meenutades nende nägusid , kellega ta koos kabelis Imet oli oodanud ; nende silmade tühja ja surnud , kuid haiglaselt läikivat palavikulist pilku . " Nad istuvad Altaril , loevad oma palveid ja ootavad , sest keegi ei tea , millal järjekordne Avanemine aset leiab . Ja neid saab aina rohkem ... " " See pole füüsiline sõltuvus , vaid psüühiline , " jätkas Uber . " Nende käed ei värise , kui nad oma doosist ilma jäävad , nad ei tõmble krampides , kuid nende hing tõmbleb . Nad on närvilised , ärrituvad kergesti ... ja nad suudavad mõelda vaid ühest asjast — Taassünni orgastilisest elamusest . Nad tulid siia , lootes , et Avanemine ongi tee õnnele , ja siin nad nüüd on , oodates oma ülima õndsuse kaduvaid hetki . Hetki , mida eraldab lõputu tühjus , lõputu piin . Nad kannatavad , Carna . Kuid see pole usk , mis neid piinab . Nad on oma keha vangid . Arvad , et religioon sunnib neid paastuma ja magamata öid veetma ? Ei . Nad teevad seda oma tajude teravdamiseks ; et siis , kui Avanemine neid endasse haarab , tunnetaksid nad seda veelgi kirkamalt , veelgi võimsamalt . Iga päev petavad nad enda lootusi , sisendades endale , et teenivad ülimat Jumalat , Kõrgemat Teadvust , teenides tegelikult vaid iseenda naudinguid . See on süütunne , mis neid end piitsutama sunnib . Alateadlikult tunnevad nad vajadust karistuse järele , sest nad teevad midagi , mida nende mõistus heaks ei kiida ; midagi , mis on vale ... Kuid valu , nagu ka nälgimine , vaid ergastab nende meeli , kütab seda arutut ekstaasi , mis nende ihu räbalateks rebib . Ja kui nad siis taipavad , et on end jälle kord petnud , karistavad nad end taas . Ja taas . Ja taas . Üha uuesti ja uuesti . See ei lõpe kunagi , Carna . Kes kord sellesse ringi on langenud , ei pääse enam iial välja ! " Uber langetas pea kätele ja ta sõrmede vahelt langes põrandale kaks pisarat . " Vaene Tamery , " pomises ta . " Sellist saatust polnud ta küll ära teeninud . Sellist saatust pole keegi ära teeninud . " " Suudad sa ette kujutada Jumalat , kes laseb sellisel asjal sündida ? " hüüatas ta siis pead tõstes ja Carnale otsa vaadates ning ta pilgus viskles valu . " Suudad sa ette kujutada Jumalat , kes soosib seda ; kes naudib iga hetke nende õnnetute piinast ? " " Mis siis , kui see polegi Jumal ? " sõnas tüdruk korraga vaikselt ning sädemed ta silmades kustusid . Ta pilk oli külm ja üksildane . Kellukesed olid vaikinud . " Mida ? " küsis Uber jahmunult . " Mis siis , kui see polegi Jumal , " kordas tüdruk kõlatult . " Kes siis ? " ei mõistnud Uber . " Ma ei tea . " Carna mõtles veidi . " Kui ... Kui see sõltuvus oleks mingi Taassünniga kaasnev kõrvalmõju , mida Kõrgem Teadvus ei osanud ette näha , siis nüüdseks peaks ta selle olema ammu avastanud . Avastanud ja kõrvaldanud . Aga see jätkub , Uber ! " " Mis tähendab , et see on Kõrgemale Teadvusele kuidagi kasulik , " jätkas mees tüdruku mõtet . " Kui mitte ... " Mõte oli nii koletu , et lõi hetkeks hinge kinni . " Kui mitte see polegi ta eesmärk . " " Sõltuvuses inimkond ? " ei tahtnud Carna uskuda . " Ja tema seda kontrollimas , " kinnitas Uber süngelt . " Aga see on ju ... " Uber noogutas . " Invasioon . Vaikne ja hiiliv , aga seda hirmuäratavam . Ei mingeid vaenulikke laevastikke , ei mingeid lahinguid kosmilises tühjuses ... Vaid inimesele igiomane tung üleloomuliku poole , tema vajadus Kõrgema Teadvuse , Jumala järele . " " Jumal küll ! " Carna vabises . " Ma ei suuda seda uskuda ! " " Täpselt ! Selles asja võlu seisabki . Kes seda ikka usuks ? " Uber oli püsti hüpanud ja kõndis taas erutatult kambris ringi . " Kuid mida rohkem ma sellele mõtlen , seda kindlam ma olen , et sul on õigus . Isegi Ektor Gabise traktaat omandab selle teadmise valguses uue tähenduse . Mul pole seda küll enam käepärast — jätsin antikvaarile — kuid ma mäletan niigi , mis seal seisis : " Võibolla ületas inimene ilmaruumi avarusse jõudmisega mingil moel kõiksuse teadvuse taluvuse piiri . " ; ja teisal : " Maa religioonid olid ühe planeedi religioonid , nad saidki võrsuda ja idaneda vaid piiratud ruumis . " Võibolla olid Maa religioonid tõesti mõeldud inimkonda sellel planeedil kinni hoidma . Inimene aga ei hoolinud sellest ja alistas ruumi . Ta jõudis tähtedele ja arvas , et on leidnud õnne , jõudnud sihile . Ta unustas ühe lihtsa tõe — otseteed õnnele pole olemas . Tähtedele jõudmine pole tee lõpp , see on alles pika tee algus . Ja on keegi , kellele see ei meeldi . Sest tähtedele jõudmisega on inimkond tõesti ületanud mingi piiri . " " Mida sa kavatsed teha ? " " Ma ei tea . " Uber seisatas ja vaatas tüdrukut , kes oli voodinurka pugenud ja end seal hirmunud loomakesena kerra tõmmanud . " Kõigepealt pean ma siit minema saama . Ma ei suuda enam hetkegi nende seinte vahel veeta . Ja siis ... Ma ei tea , võibolla lähen ma Koriandrile . " " Sinna ... manipuleeritavasse orjanduslikku maailma ? " jahmus Carna . " Miks ? Sa polnud sellest süsteemist ju kuigi heal arvamusel . " " Miks ? Ära unusta , et Uus Avanemine on Koriandril keelatud . Taassünni kultus levib inimeste maailmades kulutulena . Räägitakse , et isegi Terranoval on juba esimesed templid . See näib võibolla saatuse irooniana , kuid võib juhtuda , et varsti on just orjanduslik Koriander , see inimkonna häbiplekk , sellesama inimkonna viimane kants , mis alistajale vastu astub . " " On neil lootust ? " " Kes teab ? " kehitas Uber õlgu . " Kuid kui kellelgi üldse lootust on , on see Koriander . Kõigist inimeste maailmadest on neil kõige arenenum tehnika . Ja nad on fanaatikud ... " " Sa pead riideid vahetama ! " pahvatas tüdruk ootamatult . " Selles palveränduri ürbis ei tohi sa minna ! " " Miks ? " ei mõistnud Uber . " Mis sellel siis häda on ? Ja pealegi — mida muud mul selga panna olekski ? Oled sa unustanud , et peale nende ürpide pole meil ju midagi ? " " Selles see asi ongi , " noogutas Carna , kes oli hirmunud loomakese endast minema peletanud ja hakanud toimekalt ringi askeldama . Ta tiris voodilt maha triibulise teki ja hakkas siis oma kotis sobrama . " Miks meil lasti kõik seljast ära võtta , kui see rüü anti ? Et me kannaksime alati ja ainult seda kuldset larakat . Ja jällegi — miks ? Selge see , et selle abil on kloostri omi võimalik teistest eristada , kuid mis siis , kui on veel midagi ? Kui selle abil on võimalik inimesi jälgida , üles leida , võibolla isegi mõjutada ? Kui kogu see Surma ja Taassünni müsteerium on üles ehitatud nendele rüüdele ; rüüde ja Altari koosmõjule või veel millelegi ... ? " Uber kergitas oma kuldse rüü serva ja silmitses seda lähemalt , sõrmedega üle sileda ja libeda materjali libistades . Tont võtaks , tüdrukul võis isegi õigus olla . Sellesse võis olla sisse valatud sensoreid , mikrokiipe , terveid elektroskeeme ja andmevõrke ... mida iganes ! Carna oli niidi ja nõela leidnud ning traageldas nüüd tekist kokku midagi pontsholaadset , millel oli keskel auk pea jaoks ja narmad servades . " Võta ! " sõnas ta , hammustas niidi puruks ja viskas improviseeritud kuue Uberile , kes selle kinni püüdis . " Selle palveränduririietuse viin ma sinu kambrisse ja ütlen kõigile , et sind ei segataks — et sa palvetad , paastud , mediteerid või veel midagi — ühesõnaga : valmistad end Avanemiseks ette . Pane selga ! " Uber silmitses primitiivset hõlsti oma käes ja kõhkles . Milleks selline maskeraad ? Oli see ikka vajalik ? " Pane selga ! " kordas Carna nõudlikult . " Kui palveränduri riietus tõesti annab neile võimaluse sind jälgida , on parem mitte riskida . Sa esitasid küsimusi ; sa nuhkisid siin kõikjal ringi ... Kui nad aimavad , mida sa tead ... Mis siis , kui nad püüavad sind takistada . Kui ... kui nad lasevad sul surra , surra lõplikult , ilma Taassünni võimaluseta ? " " Rahune , " pomises Uber . " Mida ma siis kuulsin või nägin ? Seda , mida sajad enne mind on kuulnud . Seda , mida tuhanded enne mind on näinud . Neil on kõrvad , aga nad ei kuule . Neil on silmad , aga nad ei näe . Mina kuulsin . Mina nägin . Ma panin kaks ja kaks kokku ja sain vastuse . Ja siis ? Ma ei usu , et nad mind ohtlikuks peaksid , isegi kui teaksid , et ma kõike aiman . Kes seda ikka usuks ? — mäletad ? See on ju liialt absurdne , et keegi seda tõe pähe võiks võtta . Ei , ma ei usu , et see maskeraad vajalik oleks . " " Uber , me ei tohi riskida , " anus tüdruk . " Liiga palju on kaalul . Pane see selga , palun ! " Uber ohkas . Ta tiris rüü seljast , sikutas pontsho üle pea asemele ja vaatas siis ennast . " See on naeruväärne ! " torises ta tüdinult . " No kuhu ma niimoodi lähen ? Ma näen välja nagu mingi poolearuliste suguharu veelgi poolearulisem shamaan ... nii mul ennast küll varjata ei õnnestu ! " " Vastupidi ! " hüüatas Carna ja kelmikad sädemed tulid ta silmisse tagasi . " Poolearuliste suguharu poolearuline shamaan — just seda meil tarvis ongi ! " Ta tuustis veel veidi oma kotis , tiris sealt siis välja puntra mingeid keesid , kette , käevõrusid ja amulette ning riputas need kõik Uberile külge . Siis astus ta sammukese tagasi , lõi käed puusa ja silmitses oma kätetööd hindavalt . " Väga hea , " sõnas ta lõpuks . " Algaja okultisti kohta näed sa päris muljetavaldav välja . Ja rahune maha — Hunt lausa kubiseb sinusugustest . " " Okultist ? " Uber lasi pilgul endast veelkord üle käia . Muidugi ! Ja kuidas ta küll ise selle peale ei tulnud ? " Koobastee kummitused kaeblevad süngetel saatuslikel öödel ja merekaldal kolisevad unustatud kondid , " venitas Uber õõnsalt ja pööritas silmi . Carna turtsatas . " Hea küll , mine nüüd , " sõnas ta tõsinedes . " Ja ole ettevaatlik . " " Sa ei tule ? " Carna raputas pead . " Ma jään siia ja teen sulle katet ... " Uber naeratas . Tüdruk oli tõepoolest parandamatu romantik . Kõik need mõõga ja mantli mängud , ümberriietumine , " ma teen sulle katet " ... " Pealegi , " jätkas Carna , " on mul vaja veidike üksi olla . Ma pean nii mõneski asjas selgusele jõudma . Iseendas kaasa arvatud . Ära unusta , milleks ma siia tulin . Ma pean oma elu paika saama ... " Uber silmitses teda ühe pika viivu , suudles siis teda ja avas ukse . " Õnn kaasa ! " sosistas tüdruk . " Sulle samuti , " pomises Uber ja libises pimedusse . Ta seisis kaljude vahel ja vaatas üles öisesse taevasse . Kusagil seal , külmade tähekildude vahel , ronis orbitaal hiiglasliku ämblikuna üle mustava laotuse , tirides lõputul teekonnal ümber planeedi endaga tähelaeva abitut keha . Ta pidi sinna jõudma . Pidi . Hiiglaslik liinilaev eemaldus majesteetlikult planeedi soojas kumas kümblevast orbitaalkompleksist . Laserkiirtest kantud optiliste ja digitaalsete koodide read sööstsid läbi tühjuse , juhatades talle teed täheavarustesse . Hallinevate juuste ja veidi väsinud pilguga mees seisis vaateplatvormil ning silmitses läbi platvormi kuppellae kompleksi vargset kahanemist . Päike , mis planeedi varjust välja piilus , pani kogu kompleksi hõbedaselt särama nagu kastepisara kargel hommikul . Mees võpatas . Talle meenutas orbitaal oma dokiehitiste , kombitsataoliste haaratsite ja haralihoidvate sektsioonidega ämblikku . Hõbedast ämblikku , kes kasteses rohus saaki luurab . Talle meenus uni , mida ta ööl vastu väljalendu oli näinud . Ta oli taas näinud Tameryt , kes lehvitas talle ja hüppas kaldast alla . Ta oli kaldapealsele jooksnud ja alla vaadanud , teades , et seal pole midagi . Kuid seekord oli . All seisis Carna ja lehvitas talle naerdes , nagu Tamery seda hetk tagasi oli teinud . Meri limpsis oma valgest vahust keelega tüdruku jalgu ja vesi sätendas kalliskividena ta tõmmul kehal . Tüdruk lehvitas veel korra ja hakkas siis üles ronima . " Ei ! " tahtis ta hüüda , kuid oli juba hilja . Hinge kinni pidades jälgis ta , kuidas sale kogu ülespoole rühib , kartes , et iga hetk võib mõni kaljunukk järele anda ja tüdruku alla kukutada . Seda ei juhtunud . Juba oli tüdruk siinsamas ja ta sirutas käe . Tüdruk haaras sellest kinni ja vinnas end kaldapealsele . Nad vaatasid kaua teineteisele otsa ja tüdruku silmis särasid tuhanded tähed ... Pärast ärkamist oli ta kaua voodis lebanud . Tal oli korraga hea ja kerge tunne . Tunne , et miski on seljataha jäänud . Miski , mis teda kaua kinni oli hoidnud . " Ja ikkagi on see ilus , kas pole ? " kostus ta selja tagant vaimustunud hääl . Mees vaatas üllatunult ringi . Ta oli lootnud , et saab üksi olla . Laev oli ümber ehitatud vanamoodsast ja aeglasest ristlejast ning kogu ta rohmakas kere oli selliseid turistidele mõeldud vaateplatvorme täis pikitud . Ta oli tõepoolest lootnud , et siin ei sega teda keegi . Ta pöördus ja silmitsedes tüdrukut , kes oli vaikselt ta kõrvale astunud . Tüdruk oli sale ja sihvakas , nõtke , veidi poisiliku kehaga . Ta kandis liibuvaid nahkpükse ja lühikest poolläbipaistvat pluusi , millest tillukeste rindade tumedad nibud kergelt läbi kumasid . Mees pööras pilgu ära ja süüvis taas orbitaali uurimisse . " Nagu sädelev teemant mustal sametil ... " Tüdruk seisis endiselt ta kõrval ning imetles vaadet . Siis ta pöördus ja vaatas mehele otsa . Ta polnud ilus . Vähemasti mitte selle sõna klassikalises tähenduses . Pigem oli ta ... kütkestav . Jah , see oli õige sõna . Kütkestav , lummav , hurmav . Mustad sirged juuksed langesid õlgadele , suu oli pisut suurevõitu , nägu kõhn , silmad ... Just silmad olid need , mis tüdruku nii lummavaks muutsid . Suured , siirad , imestavad , tulvil mingit nimetut küsimust . Naerualtid silmad , täis tuhandeid tantsiklevaid sädemeid . Silmad , mis näisid helisevat . " Tal on kellukesed silmades ! " mõtles mees taas , kuid ei öelnud seda . " Ja ikkagi meenutab see mulle ämblikku , " ütles ta hoopis . See polnud see , mida ta oli tahtnud öelda . See polnud hoopiski see . Tüdruk noogutas . " Ma tean , " sõnas ta . " See ongi ämblik . Ka mina oleksin praegu tema võrgus , kui sind poleks olnud . Sa aitasid mul mõista , et otseteid õnne juurde pole olemas . " " Sa ei kahetse midagi ? " " Ei , " naeratas tüdruk . " Meil on ees pikk-pikk tee ja me oleme alles selle alguses ... " " Meie ? " pomises mees küsivalt , suutmata oma kõrvu uskuda . " Sa ütlesid : " Meie " ? " " Jah . " Tüdruk vaatas talle otsa ja ta silmades lõid helisema tuhanded kellukesed . " Meie . Tipult tipule . Koos . " Ta libistas oma käe mehe pihku ja toetas pea ta õlale . Hetke seisid nad teineteise kõrval , vaadates , kuidas kiskja nime kandev planeet kahanedes minevikku kaob . Siis pöördusid nad minekule . Külmas kosmilises pimeduses nende selja taga vonklesid toitekaablid tühjuses nagu võrguniidid . Orbitaali jätketega kere pöördus , haaratsite lülilised jalad liikusid otsides edasi-tagasi . Ämblik oli uute ohvrite saabumiseks valmis . *Kõik tsitaadid Ektor Gabise traktaadist pärinevad Indrek Hargla jutust " Õnnekosk " ( tõsi küll , veidi kohendatud kujul ) .