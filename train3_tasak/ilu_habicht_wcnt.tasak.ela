kirjak	ilu_habicht_wcnt.tasak.ela	Tegelikult oli see igati loogiline , et survaivalid virtuaalsusse kolisid . Linnaäärne võserik jäi kanofiilidele , kes nagu nende lemmikudki ei pidanud enam juhuslike laserikiirte või värvilirakate pärast muretsema . Mitte et see mulle kuidagi korda oleks läinud . Võserik tuli mulle ainult seepärast meelde , et ma siin ise ühe säärasega pean tegelema . Kirves käes . Siin , muideks , on kusagil Dalaranis , peoonile ei hakka keegi üksikasju täpsustama . Kakskümmend korda kirvega vastu puud . Siis kukub puu maha . Ma võtan selle otsapidi õlale ja punun saeveskisse . Või longin . Kui grunt ei näe . Kõik see on täiesti illusoorne , kuid väga väsitav . Ja vasak õlg valutab . Üsna realistlikult . Kui me siia saarele jõudsime , valvas seda metsatukka griffin . Ma ei jõudnud kohe plehku panna . Mitte et ta mind oleks sihtinud , aga tulepahvakas ikkagi riivas mind . Ilgelt vastik . Tegelikult olen ma mitu korda surmagi saanud , mis on veel vastikum . Kohe päris , päris vastik . Mis siis , et illusoorne . Kui ikka on . Oma hooletus muidugi . Oleks mailifiltrit pidanud rangemaks sättima . Aga mille järgi ? Proge lasi läbi kõned neilt , kellelt ma kõnet ootasin . Ja neilt , kellega tehtud äri ma seni edukaks olin pidanud . BJGroup ? vaatas proge . Üks tellimus , mõned kuud tagasi täidetud , korralikult makstud . Siis - kui ma õieti mäletan - piilus proge korraks firmade registrisse . Et ega asjaosaline vahepeal pankrotti pole läinud . Kus sa sellega , mõned prisked miljonid kasumit . Nii et : piiks ! Mina , loll , võtsin vastu . Ja siin ma nüüd olen . Raiun puid . Jutt oli pealtnäha täiesti tavaline äripakkumine - legaalsuse piiril . Et on vaja lahti murda üks programm . Täpsemalt mäng . Ja et tulemust kasutab BJGroup firmasiseselt ning kommertslike eesmärkideta . Eks ma nõustusin edasiste läbirääkimistega . Meenutades , et see ainud varasem töö neile oli vindi taastamine . Väike , mõnegigane vint , mis neil kokku oli jooksnud ja millest nad ühel või teisel põhjusel oma teenindusfirmaga rääkida ei tahtnud . Tavaline põhjus on see , et suurel teenindusfirmal on palju töötajaid , kellel omakorda on palju tuttavaid , räägitagu siis konfidentsiaalsusgarantiidest mis tahes . Üksiküritaja - nagu mina - ei teagi , kellele leitud infi müüa , ja kui talle hästi maksta , siis ta ei proovigi . Nii oligi : tuletasin meelde , et seda tüüpi vindil võib elektroonika petta , ja lootsin , et fretti lõputute varude hulgas võiks midagi leiduda . Leiduski , ja füüsiliselt sai draivi jälle liikuma . Nagu tavaliselt juhtub , oli ka loogika segi jooksnud . Raporteerisin , et oma <arv>% on taastatav . Krimpsutati nägu . Ütlesin , et võib ka üle formaatida , ja siis on jälle suur tükk tühja ketast käepärast võtta . Nagu arvata võis , lubati iga prossa pealt progresseeruvalt tasuda ja ega ma ennustusega väga mööda pannudki . Läks kaks ööd-päeva , mõni unetund sekka : Jolieti tabel , FAT , failitüüpide määramine ja kogu see moos . Ning kui sul on mõni tuhat faili taastada , siis sa eriti nagu ei viitsigi neid kõiki läbi uurida , liiatigi jäi mõne tüüp mulle arusaamatuks . Mingi ports pornot ja mõnede boxide numbrid oli kõik , mis mulle sealt silma hakkas , nii et ärisaladuste hoidmise koha pealt võib mind tõepoolest usaldada . Kaks ööpäeva pusimist , ja keskmine õpetaja rabeleb sama raha eest üle kahe kuu - ma ei viitsi mõelda , miks ma õpetajaid eriti ei salli . Kops , kops , kops , ja palk selga . Grunt põrnitseb ja nohiseb . Mitte et ta meid kaitseks . Griffinite ees on grunt sama abitu kui meiegi . Tema ülesanne on märksa vastikum . Selles tüütult reaalsena tunduvas illusoorses maailmas sõltub väejuhi käsutuses olevate üksuste hulk farmide arvust . Ja kui hästi kähku on vaja uut draakonit või lahingulaeva , aga farmid rohkem välja ei kanna , lüüakse mõni oma vähemtähtis vend mättasse . Nagu näiteks kõrvalisel saarel rahmeldav peoon . See tähendab , mina . On juhtunud , üldiselt . Mitte et meeldiks meenutada . Hea , et ma grunt ei ole - või kuidas võtta . See rohelisel hobuse luukerel ratsutav tüüp , kes muideks siit metsa kohalt griffini alla võttiski , on lausa ilge . Kui ma kramplikult endale meelde ei tuleta , et see siin on vaid virtuaalsus - mitte et ma näeksin siit pääsemisvõimalust - , siis ma lausa kardan teda . Huvitav , kes ta eraelus võiks olla ? BJGroupi pearaamatupidaja ? Ambitsioonikas ekspediitor ? Surnud hobusega ringi traavida ja needusi lugeda ... Aga avaldab muljet küll . Ja griffini võttis maha . Sellesama , kes mu õla ära kõrvetas . Selles elus ... Hea küll . Firma nimega BJGroup , kelle finantsasjad olid korras ja kellega mul oli varasem edukalt lõppenud äriline partnerlus , pakkus mulle tööd . Ma nõustusin täpsustama . Nad saatsid auto järele . Must Daewoo , mis haises naha järele tugevamini kui mis tahes ehtne nahk . Nagu nad reklaamivadki : meie mersu on veel mersum kui mersu enda mersu . Kena kontor , netid näitsikud , kohe eriti kõbusad noored mehed . Lõunat ? Tänan , ei . Aga midagi kergemat ? Miks mitte ... Klaas veini pudelist , mille silt mulle minu kohutava ignorantsuse tõttu midagi ei öelnud - aga nurga peal selvehallis ma säärast pudelit polnud näinud küll ; tükike forelliga pirukat jne. Võimalik , et see oli BJ ise , kes minuga vestles . Et nende pisukese firma ühiseks hobiks on survaivalit mängida . Hoiab füüsiliselt vormis , arendab reaktsiooni ja on igatepidi heaks elukooliks . Et enne jooksid nad värvipüstolitega reaalses metsas ringi , aga kuna nüüd on virtuaalsuseski loodud eriti realistlikud tingimused ka taoliste harrastuste jaoks , siis osalevad nad nüüd kollektiivselt seal . Et ühes teatavas masinas on selline võistlussari , kunagise populaarse arvutimängu ainetel . Pisikesed preemiad ja puha . Ning nad kangesti tahaksid võita . Muskleid , rammu ja osavust on neil küllaga , aga et kui oleks üks arvutispets kah kambas . Kes oma spetsiifiliste oskustega võiks kaalukeelt vähekese kallutada , kui asi kriitiliseks läheb . Muidugi olen ma mänge kräkkinud . Kes ei oleks ? Nii et ma nõustusin ettepanekut kaaluma . Raisk , dessant ! Kogu aeg olen ma tasahilju üle õla piilunud , et jõuaks griffini eest võssa pageda , aga nüüd on nad siia terve laevatäie toonud ! Kellel seda saaretühja vaja on ? Ja kes peab minema põlevat vahitorni kustutama ? Ega ometi ? Seda ma kartsingi ... Grunt vehib kirvega päris tublilt , ühe helkivas raudrüüs tüübi on ta igatahes lõhki raiunud ja lahmib nüüd järgmist , aga tema rindkerest turritab välja paar pikka noolt ... Põleva vahitorni kustutamine on tülikas isegi rahus ja vaikuses , aga kui ümberringi vihisevad nooled ning kahtlaselt kõikuvast ehitisest pudeneb pähe mitte ainult tukke , vaid terveid palke ... Ja meie nõid oma hobuseimitatsioonil , selle asemel et midagi mõistlikku ette võtta , pageb metsa poole - mitte et see tal õnnestuks , üks nool , teine , kolmas , neljas - ja ta plärtsatab rohelist löga pritsides lõhki . Ning torni riismed kukuvad mulle pähe . Surnud olla on vastik . Võibolla päriselt ja üldse mitte enam olla on lihtsam , aga praegu käib mingi värelus . Umbes ühe sajandikosa sekundist olen ma olemas . Istun laua taga mingis mugavas kontoris . Jah , BJGroupi kontoris , kus mujal . Ülejäänud sajandikud on pimedad , lõhnatud , maitsetud jne. Ja see värelus toimub nii kiiresti , et ma ei jõua - seal kontoris - millelegi keskenduda . Noh , et jooks uut väljakutset oodates kohvi , loeks lehti ja hullaks sekretäridega . Ma ei jõua õieti märgatagi , kus või mis ma olen ehk mis mind ümbritseb , kõik väreleb nii kiiresti . Samas ei lase see värelus keskenduda ka pimedusele . Surnud olemisele . Ju ma siis olen zombi . Elektronide möll mingis arvutis . Mul ei olnud seda ju tarvis . Kohe päris kindlasti ei olnud . Mul ei ole tegelikult Esherwoodi koodi ka tarvis , kuigi see oli esimene asi , mille peale ma tööpakkumisest kuuldes mõtlesin . Mul ju oli raha - kokkuhoidlikult elades oleks paar kuud vastu pidanud ja selle ajaga oleks midagi ikka leidnud . Ma oleks võinud endale isegi uue tooli osta , kui juba priiskamisele mõelda . Aga ei , oli vaja ahnitseda . Muidugi , esimesel pilgul paistis ülesanne piisavalt jabur , et seda tõsiselt võtta . Mingi survaivali-fänn on virtuaalsuses karjääri teinud , osavate manöövritega hõimupealikust vaata et kogu sõjakäiku juhtima tõusnud , oma võimed ammendanud - aga kangesti tahaks võita . Ja mina lasen end mingi kaheksateistkümnenda peoonina kampa võtta - et mis see siis ära ei ole . Üksikasjadest BJ mind ei valgustanud ja ma ei teadnud ju , et Besheri hüpotees on ära realiseeritud ja selle asemel , et mängust endale link haarata , downloaditakse sind ennast ka kogu selleks ajaks , mil kaheksateistkümnendat peooni parajasti tarvis ei ole või siis juhtub ta parajasti surnud olema ... Ega ma ei olnud ainuke , kes ei teadnud . Ma ju lasin maili ringi - tuttavate hulgas . Et kes teab midagi n_thousandi kohta . Mingi muda , arvasid need , kes arvata viitsisid . Keegi polnud ise näinud - survaivalite rida , eks ole . Ainult ggnoso univ.za võttis miskipärast visuaalse kontakti ja päris pahaselt , et miks ma arvan , nagu võiks ta wcnt-koodist midagi teada . Rahustasin ta kuidagi maha . Kuuldes , et töö käib tellija masinas , pakkus frett , et seob mulle peileri sappa . Siis tundus see eriti jabur idee ... Mingil hetkel käib vile . Mitte eriti vile , tähendab , aga ma torman raekojast/vallavolikogust/lihtsalt ühest neetud punkrist välja , uut elujõudu täis , ja mul on järjekordselt käsk puid raiuda . Esimese hooga ei saa isegi aru , kas see on sama saar , kus ma viimati surma sain . Ei pruugi olla . Vist ei olegi . Või olin ma vahepeal nii pikka aega surnud , et kõik sedavõrd muutuda on jõudnud . Rannajoon küll vaevalt ... Hea küll , puud siis puud , ikka parem kui - nojah , surnud olla . Umbes kaheksanda või kaheksateistkümnenda või n-kümnenda puu järele minnes nägin metsa vahel maas midagi imelikkuk . Midagi , mis nägi välja nagu note . Mis isegi käega katsudes oli nagu note - sihuke tavaline , ilma mingite firmasiltideta , hädapärane väike arvuti , kuhu eriti palju ei mahu , aga mille võid moblaga võrku lasta , kui raha on . See ei saanud tõsi olla , aga ei olnudki , oli vaid virtuaalsus . Krahmasin note pihku , peitsin end puude vahele ja lükkasin käima . Kõige naljakam , et see oli peaaegu nagu minu käe järgi hääles . Mitte nagu mu pärisarvuti , aga nagu mu väljaskäimise superzaurus - just et kõige hädapärasem peal . Ja kuigi mingit reaalset linki ju polnud , oli ühendus mingi serveriga . Drive G : , at your service . Serveriga , mis jooksutas muuhulgas ja ennekõike alamsüsteemi wcnt . Mitte et ma sellele kohe ligi oleksin pääsenud . Nüüd ma jäin mõtlema . Ma isegi raiusin ühe puu ning tassisin ära ja ise kogu aeg mõtlesin . See värk ei saanud juhuslikuult metsas olla . Keegi oli selle ekstra minu jaoks sinna sättinud . Aga see oli ka kõik - edasi pidin ise hakkama saama . Tuli süsteemi sisse minna , ja see oli iseenesest võimalik . Mul olid vahendid jälgimisproge tegemiseks ja siis ka , ütleme , mõne faili muutmiseks , aga ma pidin kõigepealt leidma võimaluse oma proge sidumiseks . Tavalistes oludes ma oleksin soodsamad IRQd kellast alates läbi proovinud . Et kas annab kätte või ei - ja kui ei anna , tekib hullemal juhul system crash . Arvuti uuesti tööle ja uuele ringile . Aga ma ei olnud päris kindel , mis saab minust , kui tekib crash masinas , mis kogu mu teadvuse/hinge/või-mis-iganes parajasti downloadinud on . Tõenäoliselt leitakse BJGroupi kontorist minu maine keha , mis on just niisama ergas , sügavmõtteline ja kaval nagu keskmine kapsas . Teades , kui kiivalt kella katkestust tavaliselt jälgitakse , tegin panuse vindile . Õigusega , nagu selgus . Edasi oli juba rutiin , aga ma tahtsin ainult rõhutada , et ma ei tundnud end iga hetk crashi oodates just eriti kindlalt . Varsti sain selgeks , kus puudevaru kirjas on - kullaga oli kehvem , sest seda samal saarekesel ei kaevandatud ja vaenlase varakambri täitmine polnud nagu eesmärgiks . Panin proge - esialgu vaikselt - puid juurde tiksuma ja läksin täiesti omal initsiatiivil farmi ehitama . Esiteks nägin ära , milliselt aadressilt sel hetkel vastav raha maha arvati , ja teiseks pidi farme nagunii varsti massiliselt tarvis minema . Grunt hakkas mu omavoli peale muidugi urisema . Hea veel , et ma kohe draakonipesast ei alustanud ... Nüüd läks virtuaalsuses lahti igavesti tüütu võimlemine . Püüdsin grundile selgeks teha , et mul oleks vaja kontakti ülemjuhatajaga - kes see siis iganes ka poleks . Esiteks polnud grundil endalgi sidet kaugemale kui mingi piirkondliku trollini ja teiseks arvas ta minu käes kummalist aparaati nähes , et võib ka ise leiust raporteerima minna . Lõpuks ma oma tahtmise siiski sai , mind sõidutati ( kahtlaselt kööbaka ) paadiga mandrile , siis sain ühenduse mingi väepealikuga , palusin tal varude olukorda jälgida ja vajutasin nupule , mis panka miljoni lisas . Juhtisin ta tähelepanu sellele , et nüüd võiks päris mitu draakonit juurde tellida ja et kui väheks jääb , võin ma oma liigutust korrata . Tormiline ülesehitustöö läkski lahti , muide kippus hingedest puudus tulema ja mullegi tehti ettepanek , et kui mind nüüd kirvega maha lüüa , siis võiksin ma järgmises elus draakonina sündida . Vaidlesin vastu , et sellises olekus ei saaks ma vajaduse korral nupule vajutada , ja see osutus võimsaks argumendiks . Nüüd polnud mul enam muud teha kui sadamas logeleda ning jälgida merelainete loksumist ja kauguses silmapiiri poole vuhisevaid draakoniparvi . Siis tegin ma silmad lahti juba BJGroupi kontoris ja minu ümber oli hulk reipaid-rõõmsaid ametnikke . Esialgu patsutasid nad oma võidujoovastuses ka mind veidi , siis aga unustasid ja ma sain minema hiilida . Ega ma väga ei imestanudki , kui maja ees fretti vana Subarut märkasin . Et saidki nagu tulema , uuris tema . Kuidas sa selle sinna panid , küsisin vastu . Defineerisin objekti ja määrasin selle asukoha , mis seal siis ikka rohkemat vaja , teatas ta õlgu kehitades . Aga kuhu ? ei saanud ma aru . Panid mulle imepeileri sappa , et kui see mul Dallaranis helisema hakkab , siis sa kuuled ära , millises maailmanurgas õige server on ? Peileri järgi leidsin ma üles ainult selle kontori siin . Ütlesin , et tulin sulle võileibu tooma ja sain muuhulgas ka arvuti poole piiluda . Sinu pool vaatasin su posti üle ja leidsin ühe imeliku sõnumi ... ggnoso ? taipasin nüüd ise ka . Nojah , noogutas frett . Oleks sul rohkem aega olnud , oleksid sa ise ka ära taibanud , kus see värk toimub . Ma olin fretti kogu aeg rohkem raua-tüübiks pidanud ja seetõttu ei jõudnud asi mulle esialgu pärale . Ajavahe ka veelo ... Kuule , sa lüpsid seda serverit ju nagu ... ei tulnud mul isegi sobivat võrdlust pähe . Miks sa siis ise mängu ära ei lõpetanud ? Esteks ma ei teadnud su lepingutingimusi . Teiseks ma ei eadnud , mis juhtub , kui ma süsteemi õhku lasen . Ma olin tükk aega vait . Ma ei jaksanud isegi enam imestada selle üle , et ma tobedast virtuaalsusest siiski pääsenud olin - pigem mõtlesin ma , miks frett juba sõitma ei hakka . Umbes viie minuti pärast ta seletas , et noh , kui sul peaks olema mingi hüvitis saada , siis katsu see asi kähku ära klaarida või nii ... Tahad poolt endale , pakkusin suuremeelselt . Sinu leping , sinu raha , vastas ta üsna ükskõikselt . Aga kui sealt on midagi saada , siis varsti ei ole enam midagi võtta . Ega sa ju uudiseid suuremat ei jälginud - aga mis sa arvad , kust mingi mängu jaoks boonus võetakse ? Seda ma ei teadnud tõesti . Vaata , ma ei ole päris kindel , aga mingid liinid sealt paistsid jooksvat , ma ju kõike ka ei riskinud uurida , päris rasked militaarsed blokeeringud olid peal . Et miskid urdud või mis nad olidki sõdivad parajasti teise hõimu urdudega . Ja server , kus wcnt jookseb , analüüsib mängus toimuvat ning söödab urdudele võitvat strateegiat ette . Nagu ma viimati kuulsin , on üks pool alustanud massiivset rünnakut . Kui neil pole reaalsuses meest , kes iga minuti tagant nende pangaarvele täiendava miljoni pumpaks - või mis sa seal tegidki - , siis ei pea nad kaua vastu . Varsti pole neid endidki , rääkimata rahast , millest nad boonust pidid maksma ... Siis oli tõesti õigem oma tasu BJGroupilt sisse kasseerida , kuni nad veel heas tujus on . Õiendagu pärast urdudega ise . Ühte asja tahtsin ma enne siiski teada saada . Kuule , uurisin , muidugi me oleme mõneski töös partnerid olnud ja nii edasi , aga miks sa mu ikkagi välja päästsid . Ah , tead , vastas frett , ma tahaks su ühte teise mängu saata .