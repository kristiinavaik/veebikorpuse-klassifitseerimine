kirjak	ilu_orlau_jutt2.tasak.ela	Karen Orlau " Preili ! " majaproua hääl oli lõikav nagu sügisene tuul . Eeva ei suutnud võpatusest hoiduda . Üürilise elu ei olnud selles vanu häid saksa traditsioone ja Eeva meelest kohati ka keskaeglikku inkvisitsioonivaimu austavas majas meelakkumine . " Preili ! Kas te ei kuule ? " " Ma kohe tulen ! " Eeva kiirustas trepist alla ja lõi mõttes risti ette . " Teile on kiri ! " " Tänan teid väga ! " Siiras tänupuhang selle eest , et seekord nii kergelt pääses . Ta oleks äärepealt kirja võtmata üles tagasi lipanud , aga õnneks tuli see talle enne meelde . Proua vangutas pead , aga ei hakanud seekord tuulepäist noorust noomima , vaid ulatas üürilisele ümbriku . Kiri näpu vahel , sulges Eeva ettevaatlikult oma toa ukse ja surus siis selja selle vastu . Kindlam tunne oli . Eeva vähesed kirjad olid mõne kohusetundliku koolikaaslase korrespondents , millele ta tavaliselt ei vastanud , seega ei oodanud ta seegi kord midagi erilist . Saatja nime vaadates tundus , et ta ei eksinud . Liis . Ilus , särav , seltskondlik ... tuulepäine ja tühine . Liis oli varemgi kirjutanud , kui reisimas oli . Eevale jäi siiani arusaamatuks , miks ometi , aga ju see oli siis mingis seltskonnas kombeks . Mitte midagi tähendav " Kallike , kuidas Sinul läheb ? " , mida kirjutatakse oma sada korda ümber ja saadetakse siis peenelt lõhnastatud ümbrikutes erinevatele aadressidele . Et seltsielu üleval hoida . Tema puhul oli see paraku tänamatu töö . Eeva voltis helerohelise paberilehe lahti , ja heitis kirjale ükskõikse pilgu . Siis hakkasid ta vasaku käe sõrmed värisema . Eeva oli lapsepõlves hundikoera käest hammustada saanud . Arme polnud enam näha , aga käsi valutas külma ilmaga ja suuremast närvipingest võisid sõrmed värisema hakata . See oli uskumatu , aga Liis kirjutas Sootagast . Sootaga oli juba mitmeid aastaid Eeva ainukeseks kireks . Kõik need kummaliselt lõhnavad ürikud , mis ta oli arhiividest ja kirikutest üles otsinud — vanadusest kollakaspruunid ja haprad , tint kohati loetamatu ... Ühe raamatu oli ta isegi Jakobi antikvariaadist varastanud , nähes seal mitmel lehel nime " Sotagga " . ( Tegu , mida ta südamepõhjani häbenes , aga tal poleks eladeski olnud ausaks ostuks vajalikku raha , sest vanal Jakobil olid linna kõige kallimad hinnad ja vaeste tudengineiude vastu oli vana juut liiga tõre , et lubada mõnd lehekülge ümber kirjutada . ) Siitsealt olid Eeval kokku kogutud üksikud ladina- ja saksakeelsed ülestähendused . Fraasid kirikuraamatutest , Tartu maakohtu otsustest , ühest mõisa majaraamatust , vihjed mõnest uuemast kirjast . Vähesed , loetud laused . Neis lausetes peitus Eeva suur võimalus . Eeva elus ei olnud palju võimalusi . Raha ega perekonda tal polnud ja kõige parem , mida nii ta vaimu kui välimuse kohta öelda võis , oli , et tüdruk tõesti püüab ihust ja hingest , aga ... Temast vaadati liiga sageli üle ning andekate , jõukate ja imetletute kaastunne või halvemal juhul kärsitus olid segatud hooletultvarjatud põlastusega . Nagu kuuluks ta mingisse alamasse inimklassi , kelle eest ei ole vaja selliseid tundeid varjata . Eevas oli vaikne ja raevukas veendumus , et ta on rohkem väärt . Ta uskus , et suudaks enamat , aga ... veel ei osanud . Nagu istuks pimedas toas koos lambiga , mida ei oska süüdata . Eeva isa ja ema said tulekahjus surma , kui ta veel väike oli . Juhuse tahtel oli tema koos vanaemaga tulekahju ajal mandril sugulaste juures külas . Nii nad pääsesidki . Ja kolisid Saaremaalt linna , et mälestuste eest põgeneda . Vanaema hoolitses tüdruku eest hästi , kuid oli sõnakehv ja sünge . Ta ei saanud oma kaotusest üle ja leinas vaikselt , Eeva aga kasvas ja unustas vana naise jaoks võõristamapaneva kergusega . Vanaema ei suutnud sellest aru saada ega ka päriselt andeks anda . Ühel kevadel jäi vana naine voodisse ja arstid ütlesid , et sealt ta enam ei tõuse . Surma lõhn muutus haigetoas iga päevaga tugevamaks . Surivoodil rääkis vanaema Eevaga rohkem , kui varem . Eeva emast , kodukülast , oma lapsepõlvest , sugulastest , üksjagu monotoonselt ja ilma selge järjeta , justnagu keriks tehtut uuesti silme eest läbi . Võibolla polnud see , et keegi üldse kuulas , tema jaoks tähtiski . Eeva aga kuulas huviga . Ühel õhtul jutustas vanaema midagi uskumatut . Ta ise pidas seda lihtsalt seigaks suguvõsa ajaloos . Eeva jaoks oli see aga midagi hoopis olulisemat . " Mu äiapapa , sinu vanaisa isa , Andreas , oli karm mees . Natuke sinu moodi — vaikne ja uhke . Tal oli meie juures raske , sest saarte kombed on ikka teised . Tema tahtis omaette olla , nagu metsakandi rahval tavaks . Pealegi oli ta tüdrukulaps ja seda peeti süüks . Nagu oleks temal ema pattudes osa olnud . " " Tüdrukulaps ? " päris Eeva . Vanad lood pakkusid talle huvi . Aeg oli nõidus , mis kunagi nii tavalistest eludest muinasjutud tegi . " Kas seda teati , kes ta isa oli ? " Vaarisa päritolust teadis ta vaid niipalju , et too pärines kusagilt mandrilt , vanaema polnud rohkemat rääkinud , sõnakehv nagu ta oli . Nüüd ei paistnud tal pärimise vastu midagi olevat : " Inetu lugu ... üks külamees olla linnas laadapäeval noore tüdruku ära meelitanud . Tüdruk ise vandus jumalakeeli , et tegu oli nõiatrikiga , aga kesse sellist juttu usub . Nime oli ta kuidagiviisi teada saanud , see olla Matteus , aga seda , kes mees oli , ja kust pärit , seda mitte . Pärast olla mees kadunud nagu tina tuhka . Ei muud , kui rumal tegu tüdrukust ... " vanaema heietas omaette edasi , aga Eeva ei kuulnud peale Matteuse nime enam mitte midagi . Ta sirvis sageli rahvajuttude kogusid , mida kursusekaaslased oma retkedelt kaasa tõid . Sootaga kandis ringi rännanud Valter oli leidnud huvipakkuvaid jutte mehest , kelle nimi oli Matteus Steinberg , rahvasuus vana-Matt . Meest peeti vägevaks nõiaks . Matteus elas Sootagas , Vanakülas millalgi <arv>. sajandi alguspoolel — täpseid daatumeid Eeva ei mäletanud . Aeg ligikaudu klappis , kant ka . Üks vanamoor , kelle jutu Valter hoolikalt oli üles kirjutanud , ütles muuseas , et mehe sees olla seda va " emäväge " olnud . Valterile tegi see nalja , aga Eevat erutas , et Sootagas oli veel inimesi , kes teadsid vanast ja vähelevinud paganlikust uskumusest , et nõiaväge annab Maaema , müütiline olend , kes on Esa Päikese valguses viljakuse- ja elujumal , Lell Kuu paistel aga võigas surmajumalus . Ühtaegu elu andja ja võtja , sünnitaja ja tapja , kohati kummaliselt sarnane Indiamaa Kali — Shiva kaksolendiga . Maaema ka ugride müütides üks süngemaid jumalusi , kelle algne kuju rahva hulgas peaaegu täiesti ununenud oli . Mõnes kandis teati Maaema kui viljakusejumalat , kes ta ka Päikesevalguses oli , aga tema öine pimedusepool oli unustatud . Kui öine Maaema ei hävitanud , vaid sünnitas , oli ta ihuvili võrdselt hirmuäratav : ta lõi koletisi , elavaid surnuid ja andis elavatele väge võigasteks veritegudeks . Ainult viikingitel oli säilinud üksikuid müüte öisest Maaemast , keda kummardati koletisi sünnitava hiidnaise Angrboodana . Siinseal leidus vihjeid , et nii päike kui kuu piirasid öiste koletiste tegutsemist , aga kuidas , sellest ei sõnagi . Uskumuse järgi ei andnud Ema väge ainult ühele inimesele , vaid verele : see oli kingitus , mida anti edasi põlvest põlve . Igast põlvkonnast võis üks , kas siis see , kes kõige ahnem , targem ja tugevam ning jõudis kõige esimesena , või see , kes oli selleks valitud , teha läbi nõiakssaamise rituaali . Seda peeti üheks öise Maaema kingituse salakavalaks küljeks : ahnus ja võimuiha võisid õhutada vaenule oma vere vastu ja vennatapulegi . Julge üritaja , kes kord selle õiguse omale kätte võitnud , pidi maa seest välja lausuma Ema saadiku , surnu hinge , kes püüab kõigest väest maailma pääseda . Nõiahakatis peab suutma hinge tagasi saata . Kui ta sellega hakkama ei saa , ootab ees kindel surm — hammas hamba , hing hinge vastu . Sellel , kelles emaväge ei ole , pole lootustki toime tulla ning saadiku kutsumine poleks isegi mitte hulljulge vägitegu vaid selge enesetapp . Matteus , Matteus Steinberg . Emaväega mees ... Sel hetkel tundis nimetu võimalus Eeva sees ennast ära . " Emavägi . See ma olen . " veri keerdus pööristesse ja tantsis läbi soonte : " Ma teadsin seda , ma teadsin seda ! " Nõidusesse ja nõidadesse Eeva uskus , ihu ja hingega . Verega , võibolla . Emavägi v õ i s olla see lamp , mida ta süüdata ei osanud , aga mille valgust ta igatses rohkem kui midagi enamat maailmas . Kõik oli korraga võimalik , isegi tema jaoks . Hetkeks kujutas ta end juba Blocksbergi mäel tantsu trallitamas , aga saatis siis selle kergemeelse mõtte kus see ja teine . " Kui see olekski nii ... " püüdis ta kaaluda . " Kes võiks sellest praegu teada ? Ja kui vaarisa Andrease isa olekski Matteus Steinberg , kui see oleks tõesti tõsi , on võimalik , et tal oli teisigi lapsi . Seega poleks ma sugugi mitte ainus järeltulija . " Kahe päeva pärast vanaema suri . Eeva leidis peagi , et Matteus Steinbergil oli siiski olnud tütar . Juliette Steinbergi oli lihtne leida — ta elas oma isakodus Vanakülas , ja oli umbes saja-aastane . Külarahvalt kuulis Eeva , et peale oma ainukese poja surma oli naine täiesti hulluks läinud . Eeva juubeldas sisimas — Matteusel , " emäväega " mehel polnud rohkem järeltulijaid ! Nüüd oli vaja kinnitust , et Andreas tõesti kõikide Matteuste hulgast just Vanaküla Matteuse poeg oli . See oli ülesande raskem osa . Kui Eeva vana naist vaatama läks , ei saanud see ühtegi mõistlikku sõna suust . Eit oli muldvana , lumivalgete juuste ja kontrollimatult värisevate kätega . Ta hambutust suust kostus ainult mõttelagedat lalinat . Temalt ei olnud võimalik midagi teada saada . Hullusest hoolimata oli vanaeides midagi , mis mõjus Eevale kerge elektrilöögina . Kummaline tuttavlikkus — nagu oleks ta seda vana nägu unes näinud . See süvendas Eeva usku . Peale usu ja peotäie arhiividest tuhnitud lausete ei olnud tal aga midagi . Ema saadiku kutsumise rituaali ta tundis — arhiivides oli sellest üksjagu täpne üleskirjutus — aga , juhul , kui ta kavatses seda kõike täiesti tõsiselt võtta , siis pidi tõe pähe arvestama ka hoiatust : hammas hamba ja hing hinge vastu . Kui sinus pole emaväge , võid üritamise asemel sama hästi oma käega paela kaela panna . Palju olenes sellest , kas Andreas oli Matteuse poeg . Kui ta plaanis tõesti proovida , siis pidi reegleid järgima . Ometi leidus inimene , kes võis Vanaküla inimeste lugusid teada — algusest lõpuni , mitte aimata neid siitsealt nopitud pooljuhuslikest lausetest . See oli Sootaga erak , metsatark Kaspar . Vanaküla üksikud allesjäänud talud asusid hajali Sootaga metsaserval või suisa laanes . Siinseal oli mahajäetud talukohtade varemeid . Aja jooksul olid pered liikunud suurele teele lähemal asuvasse Sookülla . Valter , Eeva kursusekaaslane , oli kuulnud , et kui erak metsast välja tuli , läks ta just Sookülla , et oma varusid täiendada . Eeva ei kaalunud pikalt , vaid sõitis kohe Sookülla ja nägi seal kõvasti vaeva , et teda Kaspari juurde juhatataks . Mitte ükski külaelanik ei olnud nõus kohale viima , erak ei lubanud inimesi enda juurde . Temaga võis kokku saada , kui ta juhuslikult Sookülla tuli , aga millal see kord jälle juhtub , ei osanud keegi öelda . Võis minna aastaid , enne kui erak metsast jälle väljas käis . Eeva oli uudishimulikule Valterile ja teistelegi suitsukatteks hakanud kirjutama uurimistööd Vanaküla suguvõsadest . Teemaks käis küll ja õigustas ta abipalveid . Et kui keegi leiab midagi , mis võiks teemaga seotud olla ... mitte , et ta eriti lootnud oleks . Ka Liisule oli Eeva maininud , et Vanaküla , ja eelkõige Kaspar on tema jaoks huvitavad , aga see tundus talle ka rohkem ühest kõrvast sisse teisest välja jutt , sest Liisu punapea oli selleks liiga poisse ja pidusid täis , et talle midagi muud pähe mahuks . Nüüd korraga see kiri ... Eeva võttis kirja kindlamini kätte ja luges veelkord läbi . Tere , Eeva , Kirjutan Sulle , sest sain imehäid uudiseid . Loodan ainult , et ei jää nendega hiljaks . Õnneliku juhuse tahtel — ei hakka sellest praegu pikemalt rääkima — kohtusin Su erakuga . Küllap oli aeg soodne , sest sain ta nõusse , et ta võtab Su vastu . Loodan , et see teeb Sulle headmeelt . Aga — nagu muinasjutuski — nõusolek kehtib ainult neljapäevani . Peale seda rändavat ta pikemaks ajaks jälle Sooküla kandist kaugemale metsa . Nii et kiirusta , kui tahad teda näha . Pean tõesti veel rõhutama , et ta on tujukas ja võib üht öelda ning teist teha — temaga rääkida ei ole lihtne . Ole ettevaatlik , ja peaasi — ära lase ennast heidutada , vaid ole julge ja aja oma asja . Uurisin külas natuke maad . Kohalikud usuvad , et Kaspar võib inimesele tema mineviku ainult silma vaatamise järgi ära rääkida — siis kui tuju tuleb . Ja kohalike inimeste elulugusid teadvat ta peast . Just see , mis Sind huvitab . Õnne Sulle ! Liis Ta kägardas kirja kokku . Mis imenipiga tuulepäine sõbranna Kaspari käest kokkusaamise välja meelitas ? Võibolla oli tarvis lihtsalt õigele ajale sattuda ning seda Liis juba oskas . Mõnikord tekitas see ikka veel tuska , aga — eesmärk pühendas abinõu . Kui Eeva ükskord sihile jõuab , siis õiendab ta arved kõigiga , alates ülbest kadakasakslikust majaprouast ja lõpetades ennasttäis tarkade ja andekatega . Kaspar ei olnud esimene Sootaga metsatark ja tõenäoliselt ei olnud ta ka viimane . Iga senine erak oli endale enne surma õpipoisi muretsenud , kes vanamehe koha üle võttis , kui aeg tuli . Esimese vihje Sootaga erakute kohta leidis Eeva Kaudja kirikuraamatust , sissekande daatumiks <arv> aasta jõulukuu . Sealt võis lugeda järgmist : Kaudja pastor , kelle kõrvu kostusid jutud eraku jumalavõõrast eluviisist , läinud ausa karjasena eksinud hinge valgustama , kuid teel oli näljase hundikarja küüsi langenud . Edasi oli kirikuraamatutes paar märget , mida võis üsna kergesti erakutega seostada : <arv>. aastal lisandus koguduse hingekirja keegi Madis , elukohaks Sootaga . Juba <arv>. aastast pärines järgmine veidi ebakindla käega kirjutatud sissekanne , mis ühe lausega kandis hingekirja Johannese , elukohaks Sootaga ning teise lausega kustutas samast hingekirjast Madise . Peale Johannest , kes elas oma eellasest veidi kauem , tuli Märten , ja peale Märtenit Kaspar . Et aga Madis ei olnud kaugeltki mitte esimene erak , selles oli Eeva üsna kindel . Ühes Kivimäe vanimas legendis oli — küll väga ähmaselt — mainitud metsatarka . Kui aga erakud oma lugusid põlvest- põlve edasi andsid , võiks Kaspari käest Kivimäe elanike kohta rohkem kuulda kui kirikuraamatutest või hilisematest kirjadest- päevaraamatutest eales leida võinuks . Eeva poetas Liisa kirja kaminasse , sest majaproua ei sallinud " tühja pahna " , ning asus pakkima . Oli kolmapäeva pärastlõuna . Neljapäeva varahommikul astus soojalt sisse mähitud Eeva Sooküla jaamas rongilt maha . Ta oli ainuke väljuja , ning ka kogu tilluke , lummemattunud jaam näis olevat ammuilma hüljatud . Ilm oli justnagu loodud tema uurimisretke jaoks : selge , karge , aga mitte väga külm . Eeva lootis , et see on hea enne . Küla redutas jaama külje all , kuid teda polnud lihtne leida : ümberringi laius kuusik ning jaam pesitses keset lund nagu jäänuk ürgajastust . Õnneks mäletas Eeva õiget suunda ning leidis sissetallatud raja , mis hangede vahel loogeldes ning aegajalt padrikusse sukeldudes külani viis . Peale pikki lunimisi ja veenmist , et erak ise tõepoolest olla loa andnud , õnnestus Eeval lõpuks üks talumees leida , kes ta hirmkõrge tasu eest kohale lubas viia . Eeva tegi südame kõvaks ja ladus kogu kaasavõetud raha mehele peo peale . Järgitulemisest mees keeldus ja neiul ei jätkunud edasiseks keelitamiseks raha . Vanamees andis talle paar tõrvikut niiöelda kauba peale , et kui ta juba nii hull on ja eraku juurde tahab minna , siis saab ta sealt ise mööda saanijälgi tulles tagasi ka . Tavaliselt olid külainimesed palju lahkemad ja nii ka Sookülas , aga sealtkandi rahva jaoks oli üks tabu — erak . Eeva teadis seda juba oma varasematest käikudest ning ei hakanud pikemalt vaidlema . Tal oli isegi vedanud , et mees nõustus teda kohale viima . Hobune rassis aegamisi läbi paksu lumevaiba , habemikul aga , kes ohje hoidis ja suksut edasi nõõtas , oli aega küll . Pehmed lumemütakad igihaljastel okstel , seisid metsahiiglased nagu sambad kõrge helevalge katuse all . Siinseal paistis lumiste latvade vahelt erksinine talvetaevas . Sootaga mets oli iidvana , nii vana kui siin maal üldse miski saab olla , ning ta talvevärske lõhn oli segatud aja enese lõhnaga . Eeva suutis vaevu vasaku käe sõrmede värisemist talitseda . Lõpuks jõudsid nad suuremale lagendikule , mille servas seisis vana kühmuvajunud palkmaja . Korstnast tõusis suitsusaba — peremees oli kodus . Mühakas talumees ajas Eeva sealsamas lagendikuserval maha ja keeras sõna lausumata otsa ringi . Eeva oli nii elevil , et ei hakanud õieti vastugi , vaid asus leplikult läbi lume maja poole sumpama . Lume krudin kõlas ümbritsevas vaikuses kõrvulukustavalt valjuna . Ta koputas madalale , laiadest laudadest uksele ( olles enne siiski aknast sisse piilunud ) . Vaikus . Ta ootas natuke ja koputas siis uuesti , surudes kõrva vastu ust . " Mes sa sest uksest musutad ! " kostus pilges hääl . Otse Eeva selja taga seisis laia habemega vanamees , kes mõõtis teda ülalt alla ja siis jälle alt üles . " Vabandust , ma ei kuulnud , kui te tulite ... " pomises kõnetatu . Oli narr tunne ukse taga kuulatades vahele jääda , veel hullem , kui erak nägi teda aknast sisse piilumas . Teine vaikis ja vaatles teda edasi . " Oli siis asja kah ? " päris ta lõpuks . Ta silmad olid ebasõbralikud ning ühestainsast pilgust oli selge , et külalised ei ole tema jaoks mitte vaheldus üksluises metsaelus , vaid tüütused , kelle järjekindlus oli ta niigi õhukese viisakusekihi maha kulutanud . Tal polnud kavatsustki oma vastumeelsust varjata . Nad seisid hetke üksteisele otsa põrnitsedes ja erak muutus aina süngemaks . Lõpuks kutsuti Eeva siiski pahura viipega tuppa . Maja oli hämar , sest väikesed aknad ei lasknud sisse piisavalt valgust , et see oleks igasse toanurka jõudnud . Ometi oli sees õdus . Ahjul ajas veekatel kaane vahelt auru ja nikerdatud jalgadega lauale oli tõstetud paar kimpu kuivatatud taimi . Raudrohi , nõgesed ... paar peotäit pärnaõisi . Raudvõrega ahjus lõõmav tuli küttis toa soojaks ja tulevalgus hubises jämedatel seinapalkidel . " Mis siis preilil nii hinge peal , et vastu talve vaja metsa ronida ? " Hääletoon lisas , et — pidi see ikka üks suur valu olema . " Keegi preili Liis ? Ajaloouurija ? " Vanamees raputas pead . " Esimest korda kuulen . Luuletama olete te meistrid . Ei mina pole kellelegi sellist asja lubanud ega kavatse ka tulevikus . Nii , et hakka parem astuma . " Eeva surus huuled kriipsuks kokku . Veidrikega oli ta varemgi kokku puutunud . " Miks te siis kohe nii kurjasti ... Ma ju alles tulin — pikast reisist väsinud . " ta toetus istepakule ja sirutas jalgu . Siis jätkas ta usalduslikul toonil : " Teate , mu vanaema tundis vana Märtenit , ta on mulle palju kordi rääkinud sellest majast siin ja Märtenist endast . " Õieti oli see poolvale , sest vanaema oli ainult korra Märteni juures käinud ja oli oma käigu suhtes väga sõnakehv . Poetas surivoodil üsna mokaotsast , et sai kord elus ka targa juures käidud ... Aga praegu kulus väike liialdamine ära , peaasi oli vana jõhkardiga jutu peale saada . " Tohoh , kust su vanaema siis nii sagedasti siinmail ? " tögas vanamees , aga ta polnud enam nii tõrges . Eevas tekkis esimene lootus , et jutt hakkab ehk sujuma . Vanamehe silmades — mis olid uskumatult selged — paistis hetkeks kerge huvi . Eraku silmad olid ümmargused , erakordselt suure ja kirka hallikaskollase iirisega . Puhmaskulmud peitsid veidi vanamehe ilvesesilmi , muutes need küll tõredamaks aga samas ka inimlikumaks . " No ja mis ta ka vana Märteni kohta rääkis ? " uuris vanamees , suutmata uudishimu ohjeldada . Nüüd oli Eeva hädas , aga ta valetas vapralt . Kaspar vangutas kuulates pead , aga ei öelnud midagi . " Aga teiegi olete meil koolis lausa legendiks saanud , " lipitses Eeva edasi . " Ja mitte ainult — te olete nagu sümbol . " " Ei tea — mille sümbol siis ka ? " küsis Kaspar pealtnäha kohtlaselt , aga kuri muie ta suunurgas peatas Eeva midagi rohkemat ütlemast . Ta vaikis kohmetult ja vaatas , kuidas erak omaette irvitades ahjus hõõguvaid süsi roobitses . " Aga siin on ju lihtsalt ebatavaline kant ! " õiendas Eeva end õigustades . " Sina tead ! " osatas vanamees mühatades . " Mina ei tea ! Sellepärast ma ju teie juurde tulla tahtsingi . Teie ju teate ! Sellest kandist ja ... Vaadake , ma teen Vanaküla kohta uurimistööd . Vanad suguvõsad . Ma usun , et te saaksite mind väga- väga palju aidata ! " Eeva teadis , kuidas ilusad tüdrukud maguslunivat häält teha oskasid ning ta püüdis ka . Olgu , ta pole nii võitmatult ilus , aga igatahes peaks ta vanamehe jaoks ahvatlevalt noor olema . Ta vaatas targale anuvalt silma . Nõrk , noor , abivajav ... Tundis , et tuleb välja küll . Vana oli kõva kivi , aga naiselik taju ütles , et karmi koore all midagi liigahtas . " Räägitakse , et te teate kohalike minevikku kümnete põlvede taha välja . Aga nüüd ei ole ma selles enam nii kindel ! " Kui selles oligi kaalutletust , siis ainult õige pisut . " Või enam ei olegi kindel ? " venitas vanamees , nagu oleks ta teise kahtlusest tõesti puudutatud . " Katset võime ikka teha , mis ? " Eeva silmad lõid särama . Õnneks läks ! " Vaadake , mu uurimistöö jaoks on eriti tähtis Steinbergide suguvõsa . See , kelle viimaseks liikmeks on vana Juliette . Või on tal järeltulijaid ? " Tark vaikis viivu ja ütles üksjagu tõredalt : " Juula on viimane . Vanad vägevad vered surevad välja , need , kes asemele tulevad , on lahjad nagu moonamehe supilake . Ei , Juulal pole ei sugulasi ega järeltulijaid . " " Suurepärane ! " oleks Eeva tahtnud hüüda , aga see jäi õnneks hammaste taha kinni . " Kas te Matteusest teate midagi ? " uuris Eeva edasi . " Johannes ja tema võimalik eellane elasid siin just sel ajal ... Külas räägitakse , et Matteusel olnud sohipoeg ühe Raivere naisega , kelle nimi oli Kadri Prikk . Kadri läks poeg Andreasega Saaremaale elama ... Kas see vastab tõele ? " " Uurimistöö ? " urises tark kurjalt . " Mes sa sest Matteusest uurid ? Pole sul teda tarvis ! Hakka õige astuma , ma olen sinu jutust väsinud . " Ta keeras tüdrukule selja ja kohendas tuld . " Palun ! " hüüatas Eeva õnnetult . Ta ei osanud midagi peale hakata . " Ma tõesti väga palun ! " Mühakas selg ei liigatanudki . " Mine põrgu oma palumisega . " teatas vanamees kõigutamatult . " Ja hakka minemisega pihta , uks on seal ! " Eeva põlvitas targa ette alandlikult maha ja palus veel : " Vaadake , mu pere on kõik surnud . Ainus , mida ma nende heaks teha võin , on neid mäletada . Ma pean juba nende pärast teada saama , kas Matteus oli mu vaarisa isa ! Raivere Andreas nimelt on minu vaarisa . " Eeva lootis , et selline imalhale jutt murrab vanamehe vastupanu . Korraga tundus talle aga , et oli olnud liiga ettevaatamatu . Liiga omas kinni . Midagi muud oleks pidanud märkama . " Andreas ? ! Raivere Andreas ? ! " röögatas erak uskumatult suitsu vahtides . Siis möirgas ta naerda nagu hull . " Sa jalutad ise mu majja sisse ja ütled , et Andreas oli su vaarisa ? Jumalad naeravad ! Siis oled sina , reo , ju ka Steinbergide värd ! Ma aimasin , ma aimasin kohe , aga ei uskunud ! " kähises Kaspar kokkusurutud huulte vahelt . Ta kirus omaette hämmeldunult ja põhjalikult . " Kurrat ! " Eeva ei pannud teise vandumist tähele , vaid juubeldas sisimas . Ta oli saanud , mis tahtis . Ta oli kunagiste Kivimäe nõidade ainuke järeltulija , tões ja väes ja vaimus . Suvel võib ta rituaali läbi teha ja sealt eluga välja tulla . Auga . Võimuga . Ometi kord tõelise , kaheldamatu võimuga . " Aitäh abi eest . Ei taha rohkem tüli teha — peangi hakkama tagasi minema , et enne pimedat külani jõuda . " Miski alateadvuses sosistas , et parem on kiirustada . Eeva ei näinud , kuidas erak ukse ette jõudis , aga seal ta seisis , silmad kurjakuulutavalt kiirgamas . " Veel üks Steinbergide lehtsaba ! " käratas vanamees vihast keedes . " Tulid siia oma mürgihambaid teritama ? Tulid ise üle minu ukseläve ! " Eeva hakkas tõsiselt kartma . Veidriku tuju , nagu Liis kirjutas ? Vanamees oli ju hoopis hull — ja ajas jaburat juttu . Kui nüüd ainult kuidagi siit minema saaks ... " Lohuta ennast sellega , et sinust poleks nagunii suuremat asja saanud . " kähvas vanamees . " Õige nõid haistab ohtu saja penikoorma kauguselt . " Eeva tundis , et vanamees räägib tõtt , sest ta sai alles nüüd aru , kellega tegemist oli . Selle peale ei olnud ta tulnudki . Oleks võinud . Oleks pidanud . Ürtide raske lõhn oli haistmismeelt uinutanud . Aga hammustusarmide valutamist oleks pidanud märkama . Tuli koldes lahvatas madalaks . Vanamehe silmad muutusid aga üha säravamateks — nad kiirgasid kuldkollaselt ja raevust laienenud pupillides paistis punast . Üha kasvav , kollaselt kiirgavate silmadega kogu näis täitvat tervet ruumi ja kirbe koirohulõhn tuimestas Eeva meeli , õlgadele rõhuv raskus surus ta aeglaselt põlvili . Ta püüdis vastu hakata , kogu oma paanikas ärganud jõudu suunata , kuid see ei läinud korda . Justnagu oleks paariaastane laps püüdnud näljase hundiga võidelda . Lõplikult alla andis ta alles siis , kui oli kummuli maas , nägu õlale keeratud , ning suutis kogu teda ümbritsevas pimeduses näha ainult kahte kuratlikult kiirgavat silma . Kui soerd oma kihvad ta tuiksoonde surus , plahvatas Eeva peas meeletu valgusekera ja hetkeks nägi ta kõike sellisena , nagu see tõeliselt oli . Seoseid , tähendusi ja punast tuikavat verd , mis kõike seda sidus ... Kaspar kandis metsalagendikule kokku tuleriita — see meenutas talle neid aegu , kui inimesi nii maetigi . Nagu maeti ka ta enda isa ja ta vennad , kelle hinged nii läbi hiielatvade Manalasse lendasid ning kellele ta siiani kausikese toitu lauale jättis . Austusest hingede vastu oli see õige inimesetoit , mida ta just selleks otstarbeks hankis . Ühel raskemal aastal — neid tuli mõnikord , kui ta üksindusest hullununa mööda metsa ringi hulkus nagu üks mardustest — oli ta trotsist ja mingist kummalisest kättemaksuihast jätnud lauale kausikese verega . Hommikul oli see kummuli laua all , joomata jäänud jook paksu punase laiguna põrandal . Ta oli isadelt kogu südamest andeks palunud , aga tume laik ei kadunud , vaid sööbis põrandalaudadesse kui märk Kaspari kõrgist meelest — aegade jooksul tuhmudes , kuid alati selgelt olemas . Ta ei tahtnud hinges muistseid solvata , aga hingevaev sundis nende trotsimisest leevendust otsima . Sajandeidkestnud üksindus sööbis meeltesse nagu ussimürk , mis mõnikord põletab ja mõnikord tuimaks muudab . Tuleriit kerkis kiiresti . Kui noore nõiahakatise luud on lõplikult söeks saanud , on ta ülesanne täidetud . Viimastel kevadetel , kui ta lootused ülesande lõppenuks kuulutamisest olid ikka ja jälle luhtunud , oli ta juba hull-Juulat kahtlustama hakanud . Midagi lihtsalt pidi viltu olema , midagi oli veel tegemata . Nüüd ta siis teadis , milles asi oli . Vana naine oli siiski ainult läbiraiutud väät , viimane Steinberg ainult nime ja vere poolest , suguvõsa eluvägi oli mujal alles olnud . Leek noolis naise riideid ning Kaspar viskas austuse märgiks Steinbergide matusetulle peotäie pihlakamarju , sest vastane oli olnud visa ning elujõuline . Nagu kolme peaga madu , kes iga maharaiutu asemel kaks uut kasvatab . Õnneks oli Kasparil aega — terve igavik , kui vaja — ning Steinbergid olid kõigest surelikud . Surelikkus oli põlastusväärne . Sellepärast saigi Kasparist ... Lell Kuu poeg . Aga see juhtus kunagi väga ammu . Juula pojaga oli asi kerge — lihtsameelne poiss ei olnud metsast eemale hoidnud ja langes Kaspari saagiks just siis , kui hakkas ohtlikuks muutuma . Kaspar tabas ta siiski enne seda , kui noormees Ema saadikut välja kutsuma hakkas . Väge oli temas küll , aga sellel väel ei olnud veel suunda ja selgust , seega sai Kaspar poisiga kergesti hakkama . Pikka aega uskus ta , et on suguvõsa eluväädi läbi lõiganud — vanast naisest ei saanud peale ta poja surma enam täit inimestki , rääkimata muust , tema peale ei olnud mõtet end raisata . Võimalik , et kaasa kõneles ka mingit sorti halastus . Viimane Steinberg ... Selles nimes peitus kummaline kahetsus . Mälestused ... Aeg läks nii kiiresti ja surelikud olid nii haprad . Ainult tema oli omamoodi igavene . Alles aastakümneid hiljem sai ta teada , et vanal Matteusel oli tütrele lisaks ka sohipoeg Andreas . Küllap lootis Matteus , kes oli tänu oma kahtlustavale hingele tõele üsna lähedale jõudnud , et niimoodi jääb vähemalt üks lapsi Kaspari eest varjatuks . Pikka aega oli see tõepoolest nii . Ta sai sohile jälile juhuse tahtel , kui Andrease pojanaine kord tema , tollal Märteni , jutule tuli , kurtes , et ta meest painavad kurjad vaimud . Kaspar oli aimanud , kellega tegemist , aga isegi siis oli ta kõhelnud ja viivitanud , enne kui Andrease poja pere majaga koos maha põletas . Uhke matuseriit oli . Ta oligi vahepeal liiga hooletuks muutunud , tahe oli muutunud jõuetuks ja sogaseks . Paistab , et tänu sellele hooletusele oligi tal üldse võimalus täna Eevaga kohtuda . Ta arvas , et tüdruk jäi koos vanematega tulle , aga ei kontrollinud . Küllap oleks see kohtumine aset leidnud varem või hiljem , aga hiljem olnuks Eeva võibolla tugevam . Praegu langes ta nagu ohvritall . Leegid tõusid kõrgele ning tegid oma töö . Kaspar seisis riida kõrval ja vaatas kuu ümmargust ketast . Ta oli väga väsinud . Pikk uni koos unustusega , mida see mitmeteks kuudeks tõi , oli ainus , mida ta igatseda oskas . Aastate möödudes oli talveuni , Lell Kuu vanemate laste viis puhata ja jõudu koguda , muutunud paratamatuseks ning iga kord oli see üha pikem ja sügavam , sest iga aastaga muutus olematus tema jaoks üha ahvatlevamaks . Värske vaim — uuestisünd , mida Lell lubas väljavalitutele , nagu noor kuu , mis peale vana kuu kadumist taevasse tõuseb , igavene uus algus koos vana elu teadmiste ja kogemustega , aga uue elujõuga , jäi tulemata , kuni ta ülesanne oli täitmata .. Nüüd võis Kaspar kindla lootusega kevadet oodata . Töö oli tehtud ja vaev lõppenud . Tuli kustus pikkamisi . Erak peitis lõkkekoha lume alla . Siis asus ta teele oma talvekoju , et maa alla kaevatud salatuppa ase teha . Riivid kukkusid kinni . Pihlakaoks oli üle koopaläve kaardu . Paksud karunahad ootasid asemel . Kõik oli valmis . Siis ta juba magaski . Oodatud uni oli rahutu . Ta nägi Annat — sellisena , nagu too oli kunagi meeletult ammu . Valges linases särgis , sinikirjalise vööga ... Kuldpunased juuksed , mis põlveõnnaldeni ulatusid , lahti nagu paganatüdrukutel , kui ta kõndis vanade hiietammede vahel . Tüdruk tundus nende hiiglaslike hallide tüvede vahel peenike nagu pajuvits . Annat ei olnud ta enam kaua aega unes näinud ... Kaua . Tüdruk vaatas tema poole oma sügavate roheliste silmadega , ning see pilk ajas ta hulluks . Veri kiheles , nagu oleks tuhanded sipelgad mööda sooni jooksnud ning kurk kuivas , kui ta vaatas Anna paljaid päevitunud jalgu , mis astusid , nagu polekski ta inimene , vaid üks haldjatütardest , kes kõnnivad kastese muru peal kõrtki kõverdamata . Ta tahtis tunda nende jalgade soojust , tüdruku saledate säärte naha pehmust ja maitsta kerget higikirmet ta päevitunud kaelal — otse juustepiirilt . Hoida ümber selle painduva piha , tõsta tüdruk sülle ja üllatuda , kui kerge ta tegelikult on . Kas Anna rabeleks vastu , kui ta niiviisi teeks ? " Mida sa vaatad , Aiko ? " Anna oli seisma jäänud ja naeris talle valgete hammaste välkudes näkku . " Justnagu näeksid tonti . Ära karda , ma ei hammusta ! " Ei hammusta ... Lell Kuu rääkis kurjusest , mis selsamal aastal vanal Linnamäel juuri ajama hakkab . Tema , Aiko , pidi selle kurja leidma ja välja juurima enne , kui see ellu ärkab : " Kurja on liialt palju saanud . Uus kuri , mis peatselt sünnib , on kibe ja terav ja teda on raske leida . Teda on raske ära tunda , Aiko , aga sina võtad ta jäljed üles . " " Jah . " ütles Aiko . Siduvamat lubadust ei oleks saanud anda . Ta värises , aga see oli jahikoera värin : " Isand , luba , ma lähen ja püüan sulle kõik metsloomad ! Lase mind juba jälgi ajama ! " Anna elas Linnamäe kõrval Vanakülas — võibolla peaks ta tüdrukut hoiatama . Et see läheks ohu eest sugulaste juurde Taneverre ning püsiks seal . Aga Anna naeraks ta välja . " Mis sa siin hullad , Anna ? " küsis ta kohmakalt , neelatades , kui ta pilk kogemata tüdruku päevitunud näolt särgikaelusesse libises ja sealt kumerusenõlvakuid silmas . Tüdruk naeris muretult ning ei kohmetunud Aiko pilku mõistes . " Vahid tüdrukut nagu näljane susi ! " pilkas ta . " Mida sa seal metsas muud teedki ! Jooksed sutega öösi ringi ja murrad lambaid ! " Aiko jahmus . Anna aga ütles seda nii pilamisi , et sõnad surid ta suus . " Susi-Aiko , susi-Aiko ... " leelotas Anna ja viskas teda tammetõruga . " Meie karjast hoia end eemale ! " Ta itsitas ja peitis ennast tammetüve varju . Hetke pärast oli Aiko seal . Kaua võib üks mees ennast pilgata lasta . Anna huuled olid karged ja õige kergelt soolased ning ta rohelised silmad suured ja usaldavad nagu metskitsevasikal . " Metsa-Aiko on päikesest segi läinud ! " lagistas Anna naerda ja põgenes küla poole . Aiko jäi oimetuna tammede vahele seisma . Suvel kohtusid nad sageli , aga Aiko teadis , et sellest ei tule midagi ja nii ta ka Annale ütles . Nad ei tohtivat kokku saada — aga ühelgi pühapäevaõhtul ei suutnud ta vastu panna ja tuli jälle . Iga kord oli see üha parem — iseenese ja seaduste tagant varastatud hetked , mil ta iga südamelöögi juures soovis , et aeg peatuks . Ometi oli see just tema ise , kes teadis halastamatu kindlusega , et ei saa ega taha end iial ühegi surelikuga siduda . Hoolimine tegi haavatavaks ja tema oli oma osa juba kuhjaga kätte saanud , rohkem ei olnud vaja . Aiko oli pühitsetu . Iga kord , kui ta lasi end ahvatleda teadmisest , et mõne hetke pärast on Anna tammede juures , kuum ja joovastav nagu lunastus ise , rüvetas ta oma sidet Lelle endaga ja muutis end nõrgemaks . Aiko oli oma pühendumusele uhke olnud . Ta vaim oli olnud vahe ja särav nagu mõõgatera , ning see sogane vesi , mis ta hinges keerles , alandades tahet järele andma , jättis kurku rüveda maitse . Väljavalitutele ei olnud määratud end surelikega siduda . Ta tuletas seda endale kogu aeg meelde ning see andis sageli ettekäände hiideminekuks — pahe , millest ta kohe lahti saab . Kohe , aga mitte veel sellel õhtul . Sügisel said nad siiski viimast korda kokku . Aiko otsus oli küpsenud , ta oli seda oma isekuses karastanud ja sellel õhtul oli see valmis saanud . Anna kuulas vaikselt , rahuliku ja isegi veidi hajameelse ilmega , ainult pisarad voolasid üle põskede . Anna oli siiski mõistlik ega kurtnud sõnagi ja Aiko oli selle eest tänulik . Kesa pealt vaatas tüdruk tagasi ja viipas Aikole , kes ühtaegu kartis ja lootis , et Anna pead pööraks ning oli hinges kummaliselt rahul selle nõrkuse märgiga . Ta uhkus oleks riivatud , kui tüdruk oleks lahkunud kordagi tagasi vaatamata . Aikol oli Lell Kuu ees häbi . Ta oli suvi otsa ainult ühele surelikule mõelnud ja jätnud oma töö tegemata . Kui ta lõpuks oli suutnud ennast puhastada ning oli pikki päevi nägemusi oodates nälginud ja haldjatega rääkinud , hakkas ta võõrast jõudu tajuma . Jahikoer võttis jälje üles . Ta tundis punast keerist , mis sügaval maa sees jõudu kogus . Mida tugevamaks see muutus , seda selgemini Aiko seda nägi . Jõud tõusis Linnamäkke ning omandas mõne aastaga hirmuäratavad mõõtmed . Aiko ei saanud teha muud , kui oodata ja valvata , sest sellist keerist maa seest kätte ei saa . Mõnikord vajub ta ise alla tagasi , mõnikord lendab ta tuulispasana üles , kui valmis küpseb . Selline tuulispask erineb kõvasti tavalisest tormikeerisest , rahvas peab neid kuradisabadeks ja usub , et nende sees tantsivad nõiad . Aiko peab just seda tõusuhetke valvama ja kuradisaba kinni püüdma . Kui hästi läheb , õnnestub tal see maaks ja tuuleks laiali lahutada . Kui halvasti , siis jääb ta sinna ise koos Ema enese rüpest tõusnud nõiahingedega tantsu keerutama . Aastad läksid ja Aiko valvas . Ta ei lahkunud Linnamäelt sammugi . Mõnikord oli tal hirm , et keeris kasvab üle tema jõu ning ta palvetas veelgi hardunumalt , kogudes endasse Kuu puhast väge . Vägi oli nii hea , et seda ei tundunud iialgi küllalt saavat . Ometi ei olnud ta päriselt puhas , hinges kripeldas miski . Surelik tüdruk ! Põlastusväärne nõrkus — ta pidi sellest vabaks saama . Ühel päeval oli keeris läinud — nagu poleks olnudki . Tuulispaska ei olnud mäest tõusnud , seda teadis Aiko hästi . Ta valvas veel kaua , et olla täiesti kindel , aga mägi oli ja jäi täiesti vaikseks . Tavaline muld , tavalised kivid . Aiko ei salanud , et tundis lahkumisest kergendust . Kui ta lõunapoolsetesse karumetsadesse kadus , oli see peaaegu põgenemine . Mitte löömata jäänud lahingu , vaid valutavate mälestuste eest . Aastaid hiljem , kui Lell teda sinnakanti tagasi tulema sundis — arusaamatuks jäi , miks , aga jahikoer kuuletus , nagu alati - , kuulis Aiko Linnamäe nõiast , kes oli nii jultunud , et oli Lelle enda metsatargagi narriks teinud . Ta oli otse Lelle jahikoera nina all mitu aastat emäväge palunud , kuni see talle lõpuks antigi . Tark olla selle kogunemist aga hoopis nõiahingede keeriseks pidanud ja kogu see aeg kümne kiviviske kaugusel konutanud ning hullupööra valvanud . Rahvas naeris pihku . Pimedas vihas läks Aiko päevavalgel alla külla ja kutsus nõida kurja käsusõnaga . Kes julges teda narrida ? Anna oli vanemaks jäänud . Ta juuksed olid tanu alla peidetud ja ta suunurkadesse olid vajunud kibedad jooned , varem osjana peenike piht laste sünnitamisest lai , käed punased ja karedad . Ometi , kui ta Aikot teretas , oli ta hääl selge nagu tüdrukul . " Tere , sa tondipüüdja ! " naeris Anna teda , vaadates hundile silma . See võinuks vaatajale ohtlik olla , aga Anna teadis , mida tegi ja kuidas seda teha . Aiko kiunatas ja põgenes , saba jalgevahel , metsa . Naine seisis , käed puusas , õuel , ja lagistas naerda . Mustajuukseline plika astus laudast välja ja uuris , mida see ema niiviisi lõkerdab . " Tasusin ühe vana võla , tütreke ! " ütles Anna . Naer lõikas Aikole hinge nagu nuga . Just see kõikide surelike hulgast julges tema üle naerda . Kui Anna ainult teaks ... Aga ei teadnud ja polnud vajagi . Põlastusväärne nõrkus ! Nüüd oli vähemalt selge , kes ta narriks tegi , sundis teda aastaid mäel istuma nagu kana munadel , ja kättemaksuiha pimestas Aiko silmi . Kurjus sündis ja kogus jõudu , tema oli , käed rüppes , pealt vaadanud . Kuu käskis Linnamäel sündiva kurjuse eos välja juurida , ülesanne oli jäänud täitmata . Aiko teadis , et tema jõud selle nõia peale ei hakka , aga selleks oli ka teisi teid . Vägagi sobivaid . Tulele mõeldes meenus talle alati üks ammune öö , mil Vanaküla , toonane uhke Läitse , maani maha põletati . Võõrad ründasid ootamatult . Aiko isa ja vennad langesid esimeste hulgas , sest nende maja seisis otse metsaveeres , ema ja õed tapeti enne kui nad seda ise jõudnuks teha ja hiljem , kui nad seda tahtnud oleksid . Aiko , pere seitsmes poeg , oli ainus , kes ellu jäi . Ema peitis poisikese vanemate vendade laipade alla , riisudes neilt relvad ja ehted , mis võiksid võõraid ligi meelitada . Poiss kössitas seal hinge kinni hoides ja kuulas õdede abitut raevu . Iga hetk oli ta peidust välja kargamas , aga lõpuks ikkagi ei julgenud . Ja keegi ei arvanud heaks tulla linastes töösärkides surnukehi puistama . Aikol oli õnne , kui seda sai õnneks kutsuda . Küla põletati maani maha . Kui poiss järgmisel päeval hiietukka matuseriita kokku tassis , ei olnud neid , keda riidale tõsta , kuigi palju , sest paljud olid taludesse põlenud . Nii ka Aiko ema ja õed . Kõik , keda ta armastas , surid tules või said tules maetud . Tuli hävitas ja leevendas samal ajal. Muutis kurbuse raevuks ja kaotusvalu kättemaksuihaks , ning neid oli kergem taluda ja ajutiselt rahuldada . Hoolimine tegi liiga palju haiget . Aiko vandus matuseriida juures , et enam ta ei hooli . Lapsemeelne otsus , aga poiss , kes on oma isale ja vendadele matuseriida süüdanud , ei ole enam laps . Korraga Aiko teadis , mida tegema peab . Ta oli siiski seitsmes poeg ja isa oli talle juba sosistanud Lell Kuu surematutest kehamuutjatest — valik , mida seitsmendad pojad ja seitsmendad tütred teha võisid . Aiko sai teada , et Rajala metsatark oli lubanud oodata , mil poiss kasvab ja otsustab . Mitte surra — nii lihtsalt ja ootamatult , nagu kõik teised ta ümber ... Aiko otsustas sealsamas . Tema ei sure . Anna naeru kuuldes tundis Aiko , et teda on häbistatud , ta ainukest nõrkust pilgatud . Viha näris hinge aga ennast ta enam ei usaldanud . Kui mitte tuli , abimees , kes oli varemgi valu puhtaks põletada aidanud , nüüdki ta viha ei leevenda . Seekord oli tal võõrastega ühine vaenlane ja ühine abinõu . Üle kogu valla oli rahvas kogunenud vaatama , kuidas Linnamäel nõida põletati . Nõia maja oli maatasa tehtud ja sütest äkkega üle käidud . Ainult lapsi ei leitud kusagilt — need olid metsa jooksnud . Külarahvas teadis Annast ammu , et ta nõid oli , aga tema puhul polnud sellest hullu . Anna oli kõigile pigem head kui halba teinud . Kadedamate suu hoidis hirm nõiaga riiduminemise ees samuti koomal . Nüüd siis oli keegi ikkagi kaevanud ja Anna oli maakohtu ette viidud . Räägiti , et Anna oli nõiakatsel jõepinnal ulpinud nagu oleks ta pilliroost . Linnamäele tõusnud tuleriit oli laotud märgadest puudest , need põlevad aeglasemini . Tuli on ainus , mis suudab patuse hinge puhastada , ning seda tähtsat ülesannet ei saanud võtta kergekäeliselt . Sakstest olid kohal lähikonna hingekarjased , käis kahin , et piiskopki tuleb nuhtlust vaatama . Mõisnikud olid tulnud koos oma emandate ja lastegagi — sellist sündmust ei olnud sealkandis veel olnud . Saksamaal pidavat seda aga sagedasti tehtama . Nii oligi rüütelkond elevil , valmis suurilma elust osa saama . Anna juuksed olid maha pügatud ja kiila peaga tundus ta hirmunud külaelanikele võõrana . See polnud õieti enam mingi naine , liiatigi lähiaedne , vaid veider halli takusärki topitud mardus — kõhn , aukuvajunud silmakoobastega , kust suured ümmargused silmavalged vastu läikisid . Rahvas ahhetas ja lõi risti ette : kas ei sarnanenud Anna rohkem kurjast vaimust vaevatuga — kui ta heitis metsa poole selliseid hullu inimese pilke ? Aiko seisis metsaserval ja ei tundnudki oma suureks pettumuseks kuigi suurt kergendust . Ta oli teinud , mis oli ta kohus . Kuu ei näidanud küll mingit märki heakskiidust , aga küllap kevadel , kui ta ärkab . Munk süütas palvet lugedes tule . Riit võttis aeglaselt vedu . Märjad puud vindusid ja madal leek kõrvetas Anna jalgu , nii et ta viskles köidikuis ja needis hingepõhjast . Aiko kuulis vaid üksikuid sõnu . Oma nime . Siis lausus Anna tuult ja see tõusis hetkepealt , keerutades läbi riida ja puhudes tuleleeke üles nagu lõõts . Nüüd oli munkade kord risti ette lüüa , rahvas noogutas tummas heakskiidus pead : vähemalt mõistus oli naisel ikka alles . Tume kogu tulba küljes viskles mõned korrad , kui esimesed kõrged heledad leegid ta elavat ihu sõid , ja jäi siis kettide külge rippuma . Keegi ei olnud päris kindel , kes külarahvast tõi esimesed kivid , aga kivihunnik kerkis lausa päevadega . Igaüks , kes mööda läks , tõi kangrusse kivi . Kes toojate sisse nägi , kas sündis see hirmust või armust . Kirik tõlgendas kommet kui pahameeleavaldust , olgugi veidi paganlikku , ja ei käskinud kangrut laiali tassida . Nii ta sinna jäigi ja kasvas ajapikku . Kevadel ei näidanud kuu Aikole mingit märki . Ta otsustas , et oli jälle olnud liiga nõrk ja kahelnud oma ülesannet täites . Viivitamatult sööstis ta Anna lapsi otsima . Ühe — tollesama mustajuukselise tüdruku , keda ta varem taluõuel paterdamas nägi , sai ta peagi kätte . Poissi ta aga ei leidnudki ning arvas peale pikka otsimist , et küllap see metsloomade saagiks langes . " Aiko , mu sõber ! " kostis pehme sosin ta kõrva . Erak lõi silmad lahti . Rohkemat ta talveunehalvatuses ei suutnud . Paistis , et see oli lihtsalt üks uneviirastus — ta oli neid mõnel korral varemgi näinud . Ta karupesa serval istus Anna . " Mind sa vist ei oodanud ? " Anna naeris oma surematut naeru ja Aiko tabas selles kerge võõra noodi . See tüdruk ei olnud Anna . Muidugi mitte — ta riided olid tänapäevased . Silmanurgast märkas Aiko , et ukseriivid olid lahti murtud . Viirastusel poleks selleks ju vajadust . Tüdrukul olid Anna punakuldsed juuksed ja tema rohelised silmad , tal oli ka sügav vagu lõuas nagu Annal ja esiema kokkukasvanud kulmukaared . Aiko püüdis huuli liigutada , et küsimust vormida , kuid talvekangestus oli täielik . " Sina peaksid ju seaduseid tundma ! Kui sul on midagi , mis kuulub mulle , võin ma selle tagasi võtta — kui oskan . Ja küllap mina juba oskan ! " sosistas ilmutus . " Minu hõimlase veri ! Kuidas maitses ? Kuu teab , et mul on sellele õigus . " Aiko oigas . Mida oli see ebaõnnestunud nõiahakatis , keda ta viimaseks Steinbergiks pidas , öelnud ? Keegi Liis olevat talle kirjutanud — ja sellepärast tuli ta siia . Aiko viimasel ärkvelolekupäeval . Nagu ohvritall , oli ta mõelnud . Jumalate saadetud uitmõte , mida oleks pidanud rohkem tähele panema . Kes kõigist elavatest eales oleks tahtnud talle ohverdada Steinbergi tema viimasel ärkvelolekupäeval ? Kes sellest kasu saaks ? Vastus oli ainult üks : teine Steinberg . Mitte ainult vana ja väsinud polnud ta , vaid ka loll ja pime ... Ohvritalleks oli see tüdruk ju mõeldudki . " Sohilaps sirutas käe millegi järele , mis talle ei kuulu . Väike salalik nugis ... Steinbergide pärand kuulub mulle ja mina lähen seda Ema käest sisse nõudma . Mõtlesin , et teen sulle enne veidi headmeelt ... Ja endale ka . Ainus järeltulija , nagu ma sul Annaga nüüd olen , võtan pärandid kokku . Sa ainult kujuta seda ette : Lell võtab mind omaks , sest ma teen kõik tema seaduste järgi ... ja Ema võtab mind omaks , sest mul on õigus nõuda — kui ma olen piisavalt tugev . Ja Kuu lapsed on ju tugevad ? " nurrus Elisa talle kõrva . " Vana Juuli palus sind tervitada ja edasi öelda , et sa lõpetaks oma kuu poole vahtimise — Lell ei kõnele sinuga enam kunagi , sa vana narr , sest sa otsid kurja valest kohast . Juuli kartis , et kui ta seda sulle ise ütleb , siis äkki sa arvad , et ta ei olegi enam nii väga hull . Oma vanuse kohta on ta päris hea tervise juures , selles olen ma kindel . Ja mälu on tal hea . " Elisa kihistas naerda . Ta tõstis Aiko silmade ette väikese , kaardus teraga noa ja kõigutas seda pilkavalt . " See sortsuke verd , mille sa Steinbergide käest laenasid ! " Ta sähvas teraga üle eraku kõri ja surus huuled laialivajuvate nahaservade vahele otse haavapõhja . Mürgine veri kõrvetas ta huuli , aga ta hammustas tigedalt oma teravate hammastega vastu ning imes end haava külge nagu kaan . Aiko sulges silmad . Tüdrukul oli õigus seda teha — ta võttis tagasi , mis tema oma oli ... Lell järgib seadusi , võtab Elisa oma rahva hulka ning annab talle võime keha muuta ning igavest elujõudu koguda . Aiko ei olnud seda kunagi teinud ... isegi Annaga mitte . Igaühel on oma koht ja surelikud ei tohtinud trügida sinna , kus oli tema pärusmaa . See oli tema jõud ja tema üleolek ja need olid jagamatud . Neetud ! Ta ei tahtnud iialgi mitte kedagi endale nii lähedale lasta . Ja olgu neetud ka see , et tüdruk nii äravahetamiseni Anna nägu oli . Ta isegi lõhnas samamoodi . Kas see oli kujutlus , et ta tundis lõhna südames imekerget põlemiselehka ? Hetkeks kartis Aiko , et tüdruk imeb ta tilgatumaks — aga see teadis täpselt , kus piiri pidada . Ilmselt õpetatakse neile nüüd koolis , palju ühes inimeses verd on , mõtles Aiko tigedalt . Ülima põlastuse märgiks keeras Elisa sinnasamma karunahkade vahele ja jäi magama . Kui Aiko oleks suutnud end liigutada , oleks ta kogu öö hambaid kiristanud . Elisa ühtlased hingetõmbed oli suurimaks võimalikuks alanduseks . Mõnitatud uhkusest valusamalt kõrvetas tüdruku lõhn . Elisa jäi ka järgmiseks ööks . Ja siis järgmiseks . Ärkas igal õhtul ja tuli igal hommikul salatuppa tagasi . Elisa näos ja liigutustes oli liiga palju Annat ja ta teadis oma esivanematest liiga palju . See oli piinav . Anna eluniit näis Aikole korraga katkematu punase lindina , mis voolas läbi sajandite , vahetades ainult nägusid ja nimesid , aga jäädes oma põhiolemuselt üheks ja samaks . Nüüd mähkus see punane lõng ümber tema kaela ja poos , nii et Aiko ainult ägises . Ta ainus , varem nii vaieldamatu üleolek tundus korraga tühisena . See polnud ju Elisa , see oli Anna . Või peaaegu Anna — tugevam , ilusam , ihaldusväärsem ... aga muidu seesama , ning erinevalt temast enesest , täis nooruse elujanu . Jumalad pilkasid valusasti . Vana viha kääris ja valutas Aiko vanades kontides , lahvatades kord nii tugevalt , et ta uskus end peaaegu suutvat käsi liigutada , et see kutsikas sealsamas kägistada , ning vajudes mõnikord nii vaikseks , et ta oleks tahtnud leinast kuu poole ulguda . Piinav oli terve talv otsa liikumatult lamada , aga tal ei jäänud muud üle . Kevadel ärkas erak ühel hommikul , lootes leida Elisa oma kõrvalt . Ta teadis , et too peab päeviti magama nagu kõik kutsikad , ja oli seda hommikut oodanud . Pesa oli tühi . Aiko naeris rõõmutult . Tüdruk kartis teda siiski ning ei usaldanud selleks hommikuks jääda . Kutsikas ei saanud kaugel olla — mitte rohkem kui mõne öö tee . Aiko saab ta kätte . Urisedes ronis ta koopast välja , ja võttis põgeniku jäljed üles . Rada oli selge ning ta jooksis , koon vastu lund , kuni taipas , kuhu need jäljed viivad . Siis laenas ta tiivad , ja lendas kõige otsemat teed . Nõiaküngas . Linnamägi . Kivimäe ... Kunagise uhke Linnamäe talu asemel seisis lagunev hurtsik . Vana naine ootas ukse peal ja tervitas väravapostile maandunud kulli . Juliette Steinbergi helehallid silmad sädelesid teraselt ning enne , kui Aiko jõudis otsustada , mida temaga teha , tegi naine sellise märgi , et isegi kahekümne sammu pealt kõrvetas see ta sulgi . Nad seisid ja vaatasid üksteist . Siis viipas eit ta majja sisse . Aiko oli segaduses . Kutsikas oli end mängeldes kätte andnud — nagu hundipoeg , kes tugevamale kõri ette keerab . Pealtnäha abitult . Ometi teades , et vana nõid valvab . Kutsikas oli ülearu muretu — raevuhoos võis Aiko siiski kaitsja võimust üle olla . Ta andis laenatud tiivad tagasi ja astus sellesse majja inimesena . Käed rinna peal risti , seisis Juula Elisa voodi ees . Too magas — silmad lahti , nagu Aikogi . Küllap nägi ka tema läbi une . Aiko ei olnud eneses enam päris kindel . " Sul oli tiivanuki peal valge laik , metsatark ! " sosistas vanaeit ja Aiko viimased kurjad mõtted kadusid häbenedes . See polnud valge laik , vaid hõbesõlg , mida ta oma kuuehõlma varjus kandis ning mis tiivanukil valge laiguna välja paistis . Kui ta hundina ringi sörkis , oli hundilgi paremal õlal ümmargune hele laik . Anna oli selle sõle talle kunagi kinkinud . Aiko keeras neile kahele selja ja põgenes , peitis end metsa . Kõik , mida ta unustada tahtis , meenus pilkava selgusega , ning ta sai aru , et hoolimata oma pingutustest ei olnud ta tegelikult mitte midagi unustanud . Peidetud ja salatud lein murdis välja ning ta ulgus pikalt , meenutades armastatu lõhna ja lähedust . " Anna mulle andeks . " See oli ainult mõte , sest hundikoon ei suutnud seda sõnadeks vormida . Hämardus . Kuusirp tõusis taevasse ning Aiko sirutas kummalises kergendustundes koonu selle poole . Ta teravatipulised kõrvad liikusid rahutult ning ta kuulis üle sadade aastate esimest korda kuuhaldjate vaikseid hääli . Nad sosistasid Aikole , et ta on lõpuks ometi oma töö lõpetanud , Linnamäel sündinud kurjus on temas kustunud , et ta on vaba ja uueks alguseks valmis .