kirjak	ilu_valton_kana.tasak.ela	Kui kana siia maailma sündis , ütles ta : " Piiks . " Võimalik , et see tähendas tema keeles " tere " . Ta vaatas ringi ja nägi maailma , mida muna sees olles polnud märganud . Kõigepealt oli seal üks puuriit , kus halgude otsad moodustasid iseäraliku mustri . Halli mulla peal puude ääres liigutasid end rohututid.Vastsündinu veendus , et kõik rohelist värvi asjad ongi rohelised . Puuriida kohal kõrgus sinine taevas , see tundus olevat kaugemal kui rohi . Maailmas oli väga palju erinevaid asju ja need kõik näisid seal olevat ammu enne kui tibu sinna saabus . Kõige tähtsam aga oli valge kanaema , kes vaatas tibu peale sellise pilguga , nagu kuuluks too täielikult temale . See mõjus nõnda , et tibu tahtiski talle kuuluda ja tema juurest kaitset otsida . Kui ta munakoore seest välja astus , tundis ta kahesugust tunnet . Oli tahtmine pugeda kanaema tiiva alla , et taas oleks pehme , soe ja pime . Teisalt aga ajas uudishimu teda emast eemale . Ta tahtis proovida oma jalgu , silmi , tiivakesi , et teada saada , miks need olemas on ja mida nendega annab teha . Ka kõrvad pidid tal kusagil olema , sest ta kuulis tasast , kuid nõudlikku häälitsust : " Kok , kok , kok . " Selles lauses oli väga palju tähendusi . Seal oli hoiatust ja kutset , oli rangust ja armastust . See seletas põhjalikult ära , et nii noorel olevusel nagu munakoore igaveseks maha jätnud tibu , ei maksa üle kümne sammu eemalduda emast , sest maailm on väga suur ja tulevikus on piisavalt aega , et seda tundma õppida . Tibu ei teadnud , misasi on tulevik . Kui oled alles ühe minuti olnud munakoorest väljas , siis sa veel kella ei vaata . Ja polegi vaja liiga vara teada saada , et kõik asjad siin maailmas on ajutised . Paraku ka kanad . Praegu tundus tiivaalune , kuhu kanaema kutsus , olevat kindel ja igavene paik , tibu võis sinna sukelduda midagi mõtlemata . Seal kohtas ta oma õdesid ja vendi , kes esimesel hetkel näisid olevat tema sarnased , aga tegelikult olid üsna erinevad , nii et tal polnud hirmu end kellegi teisega ära vahetada . Kummagi tiiva all oli peidus kuus vähkrevat pallikest , kes ainult une ajal paigal püsisid . Ema tiivad olid nõndaviisi ehitatud , et kõik külmavaresed sinna ära mahtusid . Ja kuigi emal oli tegemist selle rabeleva vennaskonnaga , oli ta üsna uhke ja ümmargune oma tiibade alla peidetud saladusega . Tiiva alla ei jäänud kanapoeg kauaks . Ega ta selleks maailma tulnud , et pimedas tiiva all lösutada . Kui sulepallike oli sooja saanud , oli ta esimene , kes hakkas rabelema . Emale vähkremine ei meeldinud , ta kergitas tiiba ning laskis lapsukesed laia maailma . Tibupoeg oli targa marjulise moodi , ei asunud kohe esimest laastukest imetlema ega jooksnud ka pea laiali otsas kanaemast võimalikult kaugele , vaid astus mõned sammud , vaatas ringi ning mõtles , mida selles kirjus maailmas kõige enne lähemalt uurida . Et pesa oli peidus mulluste puupinude vahel , siis oli loomulik , et kõigepealt nägi ta halgusid . Need moodustasid kõrge seina , mis viis pilgu taevasse . Mõned halgude otsad olid ümmargused , mõned kandilised või kiiljad . Ükski polnud teisega päris sarnane . Halud olid tihedasti üksteise vastas , läbi vahede ei pääsenud , pinu taga oli teine riit , mis sulges selle riida arvukad aknad . Aga enne kui meie tibu puuriidaasjus suuremale selgusele jõudis või seda paika oma sünnikoha ja koduna omaks võttis , mindi siit ära veelgi laiemasse maailma . Kanaema nägi , et tiiva all sooja saanud pallikestel on kange himu igasse ilmakaarde laiali joosta ning ta otsustas nad taluõuele viia ning pererahvale näidata , kuidas üks kaval kana on kõiki ninapidi vedanud tänu sellele , et ta suutis hoiduda valjusti kaagutamast kohe kui muna oli munetud , vaid tegi seda pisut hiljem , kui oli riitade vahelt väljas ning parajal kaugusel nendest . Nõnda ei teadnud inimesed pesa otsida , munad jäid alles ja tibu sai maailma sündida . Kanaema polnud üksi kaval , tal oli ka suure väejuhi mõistus . Nõudlikult kok-kokutades käskis ta tibudel enese läheduses püsida ning uhke salgana marssisid nad avarale õuele , kus oli nii palju erinevaid asju , et esimese ehmatusega ei osanud ühtegi tähele panna . Kanaema tahtis uhkeldada oma pesakonnaga ning viis selle majatrepi eest läbi lauda juurde , kus kanadele tavaliselt teri puistati , mis seetõttu oli üks huvitavamaid paiku lähikonnas . Vastu tuli teisi kanu , kellest osa olid meie tibule sugulased , osa aga täiesti võõrad . Viimastel oli koguni naljakas väljanägemine : neil olid valgete asemel kirjud suled seljas . Kohe esimeses õues näidati meie udupallile palju erinevaid asju ja elusolendeid . Üks huvitavamaid nende seas oli väike tüdruk , kellel oli pikk pats selja taga ja paljad jalad . Ta tuli majatrepile , haigutas mõnusasti ja tahtis just ringutama hakata , et päikesele näidata oma ilu , nagu ta seda oli igal hommikul harjunud tegema , kui äkki märkas kohevil kana , kelle nimi oli Valge Neljas , ning selle ümber kahtteistkümmend kollast pallikest , kes näisid veerevat ilma jalgade abita . Et ümmargusi oli just kaksteist , seda ta ei jõudnud kohe kindlaks teha . Ta vaatas üllatunult , kuidas laevastik tema eest mööda ujub ning hüüdis : " Ema , ema , tule vaata , Valge Neljandal on tibud . " Uksele ilmus pikem olevus , kes lõi käsi kokku ja ütles : " Seda ma arvasin ! Seda see nurjatu oli viimased päevad kadunud ! " " Mitte kadunud , vaid ta haudus tibusid välja , " parandas tütar , millest oli tunda , et ta on valmis Neljandat koos tibudega kaitse alla võtma . Aga ega ema halvustav sõna " nurjatu " nii kurjalt kõlanudki , selles oli rohkem imestust ja isegi tunnustust . Tõe huvides peab ütlema , et tibu kuulis küll sõnu , aga ta ei saanud nende tähendusest aru . Need ei jäänud isegi meelde , aga niipalju oli küll selge , et väiksema inimese hääles helises soe toon , nõnda et tibukese üheksas meel , mis oli tal juba enne sündi hästi arenenud , ütles talle , et selle inimesega tasub edaspidises elus arvestada . Tibu ei taibanud millestki , et need olevused on talus kõige tähtsamad . Õue teises servas oli ohjadega aida trepi külge seotud hobune . See oli hoopis suurem ja ilusam kui inimesed ning oli täiesti mõistetav , et tibu pidas just teda peremeheks majas . Aida kõrval , ketiga kuudi küljes kinni , hüples peni ja tegi lärmi , aga teda ei saanud tibu kuidagi peremeheks pidada . Kuigi ta oli näiliselt kuri , oli tema olekus alandlikkust ja alluvust , mida ema Neljanda olekus sugugi polnud . Et koer lipitses inimeste ja mitte hobuse ees , seda ei mõistnud tibu veel tähele panna . Kui nad seal sedaviisi läksid , jäid õed ja vennad tibule ühtelugu ette , aga ta mõistis , et vist oleks kurb elada , kui keegi sulle ette ei jää . Siis jõudsid nad terade puistamise platsile ning kanaema hakkas kohe nokkima . Tibud ei teadnud , mida nemad peavad tegema . Ema eeskujule järgneda polnud võimalik , sest terad olid suuremad kui tibude nokad . Juba tuligi paljasjalgne ja pikapatsiline taldrikuga , millele oli puistatud peent tangu , ning pani selle tibude keskele maha . Kanaema uuris asja ning lubas söögi kallale asuda . Tibud olid nii head õpilased , et neid polnud tarviski õpetada . Peagi hüplesid kõik ümber taldriku ning üks kargas isegi peale , nõnda et tanguterad laiali lendasid . Noomida ta selle eest kanaemalt ei saanud , kuid pikapatsiline võttis ta õrnalt sõrmede vahele ning tõstis taldrikult maha . Nõnda õpetati seal talus lauakombeid ning meie tibu ei teadnud , kas olla kade või rahul , et tema polnud eksija , et mitte teda ei puudutanud inimese käed , kes söögi toomisega kõvasti tähtsust ja tähendust juurde oli saanud . Sel tähtsal päeval oli veel üks suur sündmus : söögiplatsile lauda ette ilmus kukk . See oli kirju ning üpris suurelise olemisega isand . Kuni kuke ilmumiseni oli siin kõige enam kohevil kanaema , tema pikast loksumisest kõhnunud keha näis olevat kopsakam kui kõigil teistel kanadel . Nüüd kahanes tema tähtsus märgatavalt . Ta näis nagu süüdlaslikult ootavat , kas isand võtab tibukarja omaks . Kukel olid pikad kookus sabasuled ja kõrge hari , mis koos kõvera nokaga andsid talle ähvardava ilme . Ta vaatas oma kanad rahulolevalt üle , tibudest aga ei teinud üldse välja . Vahest ta silmanurgast märkaski neid , kuid nad olid veel liiga armetud , et neid tõsiselt võtta . Polnud teada , kellest siin üldse elulooma saab , ning kukk ei mõtelnud veel , et peagi saabub aeg , mil ühest sellisest pallist kasvab noor ja tugev kukk , kellega tal tuleb võimu pärast võidelda . Ta oli varem noorkukkedega kokku puutunud ning neid alla surunud enne , kui nood täisjõu kätte said . Ta pidas oma võimu täielikult enese teeneks ega arvestanud , et siingi on mängus inimeste käsi . Kui nad ühel mustal päeval leiavad , et vanast kukest pole enam õiget asja kiremisel või kanade kamandamisel , siis lasevad nad mõnel noorel täiskasvanuks saada . Ja siis läheb võitluseks elu ja surma peale , kus seisavad vastamisi jõud ja kogemus . Inimesed asjast osa ei võta , aga nende poolehoid kuulub noorele . Et nad vana kukke asjata ei kõrvaldaks , peab ta noorest selgelt üle olema ning teda nõnda kõvasti sarjama , et inimesed ta poolsurnuna leiaksid ning veenduksid , et nad on teinud vea , kui otsustasid , et vana kuke päevad on loetud . Nad peavad nägema , et vana on veel täis võimu ning väärib oma kohta kanakarja keskel . Niisugune oli kuke elu , temal tuli end mitte üksi kanade , vaid ka inimeste ees maksma panna , nõnda et tühistele pallikestele tal tõepoolest tähelepanu ei jätkunud . Aga seda kõike meie tibupoeg ei teadnud , ta vaatas kukke imetlusega ning tundis oma noore meelega , et selle olevusega tuleb tal edasises elus arvestada . Nagu arvestab täna tema ema . Kukk astus väärikal sammul toiduplatsile ning kanad tõmbusid kõrvale . Suuremat söögiisu tal polnud , ta nokkis mõned terad , otsekui sooviks teistele näidata , et tema võib seda igal ajal teha , kui tahab . Tibu ei jõudnud veel kuke imetlemist lõpetada , kui juhtus midagi ootamatut : kogu tibude pesakond pandi vangi olematute kuritegude eest . Toast ilmus välja veel üks olevus , keda nimetati pereisaks , ta läks sõna lausumata kuuri alla ning tõi sealt varbadest kasti , mille kaaneks oli traadist võrk . Ta asetas selle lauda seina äärde ning ütles : " Siin see kast on . Pole ta midagi kadunud või ära lagunenud . Võite kohe oma tibud sisse panna . " Tulid suurem ja väiksem naine , võtsid kinni kanaema ning torkasid kasti . Nüüd polnud tibudel soovi kasti juurest eemale joosta , nad lasid ennast kinni võtta ja ema juurde kasti panna . Aga kui see oli tehtud , võeti kanaema kastist välja ning traadist võrk tõmmati üleni peale . Enne pandi küll kasti taldrik tangudega ning veekausike , aga sellest polnud palju rõõmu . Tibud olid vangis mis vangis . Suurest maailmast oli neile jäetud vaid väike tükike . Seda ümbritsesid neli seina , lõputu taeva ja tibu vahel oli metallist võrk . Hea oli vaid see , et päike oli vahepeal kõrgemale tõusnud ja soojendas hästi , tibudel polnud külm . Nad ei teadnud veel , et ees ootab õhtu ja päike läheb taevast ära . Ent seda teadmatagi tundus meie tibule , et päike ei asenda ema , ta asub kaugel ja talle ei saa kurta oma pisikesi muresid . Tibusid puuri pannes ei öelnud pikem inimene midagi , aga pisemal süda vist natuke valutas , nõnda et ta kõneles järgmist : " Paneme teid ilusasti siia kasti sisse . Siis ei saa kuri kull ega verejanuline tõhk teid kätte . Ja te ise ei jookse ka rumalast peast igale poole , kus tibukest ootavad kõiksugused ohud . Ma võin teile jutustada lugusid , aga ei taha teid ilmaasjata hirmutada . Ühel kirjul kanal ammu enne teid jäi kolmeteistkümnest tibust lõpuks järele ainult üks . Te ei taha ju ometi , et teiega sama lugu juhtuks . Sellepärast elage kastis ja ärge arvake , et me oleme teid vangi pannud ... " Öelda võib nii või teisiti , aga vangimaja oli see tibudele ikka . Kui tibu poleks enne kogenud maailma ehmatavat suurust , mis lubas teha lõpmatult jalaasteid , ilma et ühtki takistust ette oleks tulnud , oleks ta võibolla arvanud , et maailm ongi selline nelja seinaga piiratud ala . Mõni vennaskonnast vahest unustas varsti , mida ta oli näinud teekonnal puuriitade vahelt lauda seina äärde ja pidas kasti ainuvõimalikuks koduks , aga meie tibu ei unustanud ning oli esimene , kes proovis varbade vahelt välja pugeda , kuid jäi kinni ja sai hädavaevu kasti sisse tagasi . Tema vabadusearmastust ei hinnanud keegi , inimesed arvasid seda ainult enda jaoks heaks . Isegi pikapatsiline , kelle hääl oli ikka soe , ütles : " Kuhu sa , lollike , tükid . Ma ju ütlesin sulle , et väljas varitsevad ohud . " Küllap oli inimestel kombeks oma vangimaju pidada turvalisuse paikadeks . Tibu hing aga otsis väljapääsu . Niisugune kord elav olend on , ta ei lepi , jooksb peaga vastu seina , proovib ikka ja uuesti , lõpuks teeb küll näo , et on leppinud , püüab ka ennast petta , tegelikult loodab ja ootab aega , mil võib oma tahtmist saada . Kodu tunnet meie tibul kasti suhtes polnud . Ema tiiva all oli . Ohtudest ei teadnud tibu midagi , tüdruku sõnadest sai ta vaid niipaljukest aru , et too soovib neile head , kuid tegi seda omamoodi , küsimata , kas see hoolealustele meeldib . Talle sai selgeks just inimese osa selles loos . Mitte hobune , keda ta peremeheks pidas , ei pannud teda kasti , vaid inimene . Hobune konutas ikka sama ükskõiksel ilmel aidatrepi ees ja tema suurusest polnud kasu talle enesele ega teistele . Tibu võis juba oletada , et ka hobune ootas oma saatust , mida määrab inimene . Inimene jagas oma lähedastele hirmu ja armu , pani neid kasti kinni või tõi tangutaldriku ette . Ta nimetas koduloomi sõpradeks ja surus põse vastu hobuse kaela või hellitas kassi süles . Kass oli ainus , kes säilitas inimese majapidamises iseseisvuse , ta nurus küll hellitust ja vahel pakkus seda ise vastu , kuid kõndis , kuhu tahtis ja teda ei ähvardanud miski . Just kass oli tibudele ohtlikuks vaenlaseks , võre kaitses neid ilusa pehme käpa eest . Teine suhteliselt hoitud loom talus oli koer , ta maksis oma elumugavused kinni orjaliku truudusega . Head hobust , talumehe kõige suuremat varandust , sundis inimene tegema rasket tööd , kanadelt võttis ta ära nende munad , lehma laste eest jõi ta ära piima ning sarviline püüdis ikka rohkem lüpsta lootuses , et siis ehk jätkub ka vasikale midagi . Lammastelt võttis ta ära nende kasuka , vaene siga aga oli tema jaoks vaid liha . Ükskõik mis looma ta oma tallu võttis , ikka tahtis temast kasu saada . Tüdruk tõi tibudele kõvaks keedetud muna , mis oli peeneks hakitud , ja see maitses kõigile väga hea . Muna anti tibudele ette niisugusel kujul , et sellele ei osanud nad üldsegi mõelda , et nüüd söövad üht omataolist , kellel polnud määratud siia maailma sündida , selle ilu ja vastuolulisust kogeda . Kasti paistis ära , et päike liikus taevas ja maa peal liikusid varjud . Varsti varjas laudsein päikese hoopis ära ja kasti tibude juurde pandi ema . Vangipõli muutus rõõmsamaks . Ema kedagi ei hellitanud , aga seda temalt ei oodatudki . Piisas tema kohalolekust ja tibu tundis ennast palju kindlamalt . Ema nokkis ära mõned tanguterad taldrikult , aga need ei näinud talle maitsevat . Siis lükkas ta tibud laiali ja lösutas maha . Ükshaaval kadusid pallikesed tema tiiva alla . Meie kangelane ei märganud seda kohe ning imestas , kuhu vennad ja õed on saanud . Siis tundis ta jälle külma ning teadis , kust sooja leida . Kui ta tiiva alla puges , imestas , et teised on juba ees . Vennad rabelesid ja püüdsid teda tõugata tiiva alt välja . See pahandas tibu nõnda , et ta tegi enesele tiibade ja jalgadega ruumi ning ronis kuheliku keskele , kus oli kõige soojem . Hommikul ärkas ta üles ja tundus , et maailm on samasugune , kui oli eile . Ja järgmisel hommikul ärkas ta üles ja kõik oli samamoodi . Ja nii see kordus , nõnda et polnudki aru saada , kas päev on uus või kestab ikka seesama hetk . Kirkana püsis meeltes esimene hommik , mil ta oli pisut uimasena munakoorest väljunud ning näinud taevast . Sealt oli kostnud helisid ja hääli , mis olid temastki kõnelnud ning arutanud , miks ta küll munakoore purustas ning kaitsvast lossist sinikirjusse maailma ilmus . See hommik ja tunne ei kordunud enam . Kollase pallina veeres tibu üle taluõue , nägi seal koera ja hobust . Ta püüdis meenutada ka uhket kukke , kes oli ajanud peale hirmu ja õndsuse judinad , aga see ei tulnud ta silmade ette . Ühel päeva märkas tibu , et ta on kasvanud suuremaks . Ta udusuled olid muutunud karedamaks või olid need hoopis uued suled ta seljas , ta tundis end nende varjus kindlamalt ning kujutas enesele ette , et varsti on ta samasugune kui ema . Nüüd lasti neid kastist välja jalutama ning nendega tegeles peamiselt pikapatsiline tüdruk . Tibule näis , et ta hellitab eriti teda , võtab pihku , teeb pai , mis üldiselt aga ei olnud meeldiv . Taluõuel kohtus ta mitmel korral kukega , see ei teinud temast väljagi , ometi tundus tibule , et ta jälgib silmanurgast nende kasvamist . Terad muutusid suuremaks ja asjad väiksemaks . Hobune oli ikka suurem kui inimesed . Mõlemist tasus eemale hoida . Eriti ühest pahurast mehest , kes tuias mööda talu ringi ja torises . Ta käis põllul tööl , siis polnud teda õnneks näha , aga kui ta nähtavale ilmus , oli parem kõrvale hoida , ta võis jalaga äiata . Hoiduda tuli ka kassist , kes vaatas ahne rohelise silmaga , kuratlik kavalus sädeles igas ta karvatutis . Õnneks oli ta arg ning jälgis mitut asja korraga . Kui sihuke sind ainiti sihiks , halvaks vist küll tahte ära ja sa sammuksid talle ise suhu . Hoiduda tasuks ka suurest seast , kes lösutas haisvas sulus ega võtnud tagumisi jalgu alla . Ta oli valmis iga pala lõugade vahele haarama , kas lõppematust söögiisust või rumalusest , kuid temast ei kiiranud tapahimu nagu kassist . Hobuse nina ees võis rahulikult nokkida kaerateri , pidid ainult vaatama , et ta sulle kogemata peale ei astuks . Koera kilkamises ja karglemises oli rohkem rabelemist ja käratsemise lusti kui kurjust . Mõnikord näis , et ta kaitseb kõiki kodakondseid võõraste eest , siiski oli parem tema keti liikumise piirkonda mitte sattuda . Jalgu ei tohtinud kellelegi jääda , lehmale ega vasikale . Ainult lambad näisid päris ohutud olevat , nad astusid ise kõrvale , kui just parajasti kuhugi kabuhirmus ei tormanud . Paljud asjad maailmas said selgemaks . Näiteks see , et kui päike on keset taevast , on ta kuum , kui laskub taeva servale ning on suurem , järelikult peaks olema lähemal , pole temast üldse enam sooja . Või see , et vesi voolab allapoole , aur ja udu ülespoole . Hommikuti on kaste , seda on rohukõrtelt hea juua . Mõnus on supelda tolmu sees ja üldse pole mõnus märjaks saada . Kui taevast kallab vett , on mõistlik aida laia räästa alla varjule minna . Vahel lööb välku , see teeb maa valgeks , aga kustub ruttu ära . Äikesele järgneb koletu kärgatus , see ei tee kellelegi häda , aga ajab hirmujudinad selga . Väikesel tibul oli mõnes suhtes parem elada kui suurel kanal : ta mahtus igasse kitsasse pilusse . Aga sellest hoolimata tahtis ta suuremaks saada .. Ema ei võtnud neid enam ammu tiiva alla , ta väsis ära ja oli kanapoegadega kuri . Märkamatult , tasahaavalt hakkasid nad üksteisest võõrduma . Kukk pani ema tähele , tuli mõnikord tema juurde , ema lösutas siis alandlikult maha . See tegi kadedaks . Ka tema oleks tahtnud tunda mõnusat hirmu , kui isand , punane hari püsti , tuleb ähvardavalt ta poole . Vahel kanapojad kaklesid omavahel . Niisama lustist , ilma et neil suuri asju olnuks omavahel jagada . See oli siiski rohkem kukepoiste asi , nemad pidid harjutama . Tibu oli tulevane kana , tema hoidis kaklustest kõrvale . Kuid oli ka sõjakaid kanu isegi täiskasvanute seas . Ühe oma valge tädiga , keda tüdruk kutsus kuueteistkümnendaks , oli tibul pingeline vahekord . See püüdis teda igal põhjusel nokata . Tibu tundis , et ka temasse koguneb tigedust , ta ootas , et nokk kasvaks tugevamaks , küll ta siis äigab vastu . Aeg , mis alguses liikus aeglaselt , muutus ikka kiiremaks . Ühel sombusel hommikul märkas meie kangelane , et ta pole enam tibu , vaid on kana . Arvanud oli ta endast seda juba varemgi , aga nüüd tundis selgesti ära . See tuli mitmest asjast ilmsiks . Kasvõi näiteks tema suhetest kurja tädi Kuueteistkümnendaga , keda ta enam ei peljanud , vaid astus talle väärikalt vastu ja see ei julgenud enam nokata . Kuigi püüdis mõista anda , et tema vihaalune pole ikka veel päriskana . Mida tähendab olla kana ? Kus on piir , millest algab kana ? Tüdruk oli ühel päeval vennaskonna üle lugenud ja kõigile nimed pannud . Neid oli siis järel veel kaheksa . Osa oli eluraskustele alla jäänud . Kui tibu esimest korda sellega kokku puutus , et üks nende seast ei taha üles tõusta ja rõõmsalt teri nokkida , oli ta väga imestunud . Mõni teine oli koguni pahane ja lõi lamajat nokaga . Sellest said teised julgust ja läksid talle samuti kallale . Mis see oli , et nad nõrgemat nokkisid , kas mingi iseäralik tarkus ? Et nende tõug nõrkade hävimise läbi tugevamaks saaks ? Ühe tibu vaatevinklist oli see julm , aga kõikide seisukohalt nähtavasti paratamatu . Kanahakatised said tüdrukult pahandada , et nad oma eluisu kaotanud kaaslasele terava noka abil elamise tarvidust hakkasid sisendama . Ta võttis nõrkenud ja mitu valusat vopsu saanud tibu nende keskelt ära ning viis tuppa . Aga välja ta sealt enam ei ilmunud , nähtavasti polnud teda enam elule tarvis . Ühel päeval tundis ka meie tibu , et on haige . Ta pea oli norus ja juba sihtis vend , kes oli eriti agar ja igalpool esimene , teda viltuse silmaga ning oli valmis nokaga eluusku jagama . Tibule oli see kuidagi ükskõik , ta poleks suutnud vastu hakata , ta oli valmis saatusega leppima : kui ta nokitakse ära , ju siis peabki nii olema , saab vaevast lahti . Kuid tuli tüdruk ja märkas kohe oma lemmiku seisundit . Kaks eelmist juhust olid teda õpetanud . Ta ütles : " Kuule , sa oled ju haige . Tule minuga tuppa . " Ta võttis kanaplika ning viis kööki , kus pliidi kõrval oli pisike kast . Nõnda sattus tibu esimest korda inimeste eluasemesse . Kuid tal oli nii halb olla ja ellujäämisega tegemist , et ta ei osanud seal alguses midagi tähele panna . Kui ta kosus , olid asjad juba harjunult omal kohal , jäi ära avastamise värskus , mis kõik eredalt mällu talletab . Ta lihtsalt teadis , mis leidub inimeste köögis ning võis seda ka teistele kirjeldada , kui see neid oleks huvitanud . Kanadel sõnu ei olnud , nende häälitsused väljendasid tundeid . Üks noor kana ei saanud teistele öelda : " Teate , köögis seisab leivamõhk . " See oleks eeldanud , et kuulajad teavad , misasi on leivamõhk . Seda ei tea enamik linnalapsigi . Võibolla ei tea seda tänapäeval isegi kõik maalapsed , sest leiba ostetakse poest ja mõhku pole tarvis , see vedeleb pööningul või rehetoas kolu hulgas . Meie loo ajal oli see veel olemas , kuid kanad ei teadnud sellest midagi , nad polnud toas käinud . Mõni julgem oli tikkunud , kuid teda oli ära aetud . Leivamõhul oli huvitav kuju ja hea lõhn , oli tahtmine tema sisse lennata ning seal natuke nokkida . Aga see jäi ära , sest inimesed olid oma asjade juures kiivalt valvel ning ütlesid : " Kõss , kana ! " Meie tibu oli armust tuppa võetud , ta käitus seal korralikult ja sai kiiresti terveks . Kui ta teiste hulka tagasi viidi , võis ta neile julgesti otsa vaadata ning nokalöögile vastata samaga . Tema elujõud oli korraks vääratanud ning ta oli tüdrukule tänulik , et see oli ta õigusemõistjate käest päästnud . Sellest võis teha järelduse , et nõrgemate äranokkimine ehk polnudki alati tark tegu . Nõrkades on tihti andeid , mis tulevad teinekord kõigile kasuks . Kaks tibuperest olid hiljem otsa saanud . Üks päris arusaamatutel asjaoludel . Ta leiti nõgesepõõsast , kui tal olid juba kärbsed kallal , ja keegi ei teadnud , mis temaga oli juhtunud . Teise viis ära rebane , kui ta oli majast kaugele metsaservale kõndima läinud . Rebane viis ta suus ära kõigi teiste kurjast kaagutamisest ja peni klähvimisest hoolimata . Võib arvata , et mitte õilsal eesmärgil . Ei mõelnud vist keegi , et rebane viis ta ära selleks , et kusagil teises riigis teha temast kanade prints . Küllap sõi ta ettevaatamatu vennakese ära , see oli elu julm seadus : ise oled süüdi , kui tugevamale hambusse sattud . Nii et otsa said mitte üksi nõrgad , vaid ka liiga agarad ja uudishimulikud . Just seesugune oli rebase kätte sattunud kukepoiss . Nüüdseks oli neid niisiis järel veel kaheksa . Tüdruk pidas arvet ja oli uhke , et neid niigi palju on . Ta pani kõigile nimed . Kõige vilkam noor kukk nende seast sai enesele nimeks Aa , meie kangelane oli sellest päevast alates Tsee . Nimi oli tarvilik inimestele , tibu ise ei arvanud sellest midagi , hiljem harjus ära . Ükski koduloomadest ei kutsunud teda nime järgi , ei siga ega koer , nendele olid nad ühed kanad kõik . Inimestele oli ta aga nüüdsest Tsee . Ühel hommikul ronis Tsee sõnnikuhunniku otsa , nagu oli näinud kukke tegemas , ning ütles : " Mina olen kana . " Tal oli keha , seda sai katsuda . Ta võis vehkida tiibadega ning lennata . Teiste lindudega võrreldes lendas ta halvasti , kuid noorele kanale ei teinud see suurt muret . Jalgadega sai siblida ning muuta ümbrust . Kõik elusolendid siblisid , mõned uuristasid enesele maa sisse käike , teised lendasid telefonitraatidele . Kana oli keskmine . Ta lendas õrrele , kuid veel osavamalt lendas õrrelt alla . Kas oli Tsee saanud kanaks sellest hetkest , kui ta lendas esimest korda koos teiste kanadega õrrele ning jättis kastvangla igaveseks maha ? Või juhtus see siis , kui kukk tuli esimest korda tema juurde ja käskis muneda ? See oli mälestusväärne sündmus , kuid liiga ilus , et sellest kõigile rääkida . Veel tagantjärelegi puperdas süda , kui ta sellele mõtles . Mõnikord ta kahtlustas ennast selles , kas mitte ta ise ei meelitanud kukke enda juurde tulema . Ta oli ammu tundnud , et on küps , kukk peab teda ükskord tähele panema . Ta oli kõndinud tähtsa näoga täiskasvanud kanade seltsis , et kukk ei saaks aru , et ta on veel plikaohtu , aga see polnud palju aidanud . Aeg pidi päris täis saama , et see juhtuks . Et kukk oma peremeheõigused ka tema puhul maksma paneks . Mõnus oli teadmine , et tema on nüüd kuke silmis teiste kanadega võrdne . Ja kui kukk oli käskinud , otsis ta enesele pesa . Päris enese pesa , teiste omadesse ta ei tahtnud muneda . Selles Tsee isepäisus avalduski , et ta valis laudanurka uue aseme , mida oli juba varem , õieti selgelt aimamata milleks , välja vaadanud ning kujutlenud . Ta siblis selle kallal , oli veel oskamatu , kuid siiski ei kukkunud pesa , nagu talle näis , just halvasti välja . Siis Tsee muneski . Esimene muna oli tibatilluke ja Tsee vaatas seda pettunult . Munemine oli valus , ärgu need öelgu midagi , kes ise pole munenud . Kas nii tillukese muna peale tasus kaagutada , mõtles Tsee . Ta proovis , aga ka kaagutamine ei kukkunud veel kenasti välja . Kukk tuli tema juurde ja käskis uuesti muneda . See oli kuke töö , tema oli suur käskude jagaja . Ta pidas seda palju raskemaks kui munemist , aga kaagutama ta sellepärast ei hakanud . Tsee muneski ja järgmine muna oli juba natuke suurem . Munemine muutus igapäevaseks tegevuseks , esialgu olid Tsee munad veel väiksemad kui täiskasvanud kanade omad ning talle ei tulnud mõttessegi , et nendest võiks tibusud haududa . Kaagutamise õppis Tsee kah ära , aga ikka ta küsis endalt : " Kas ma siis olen nüüd kana ? " Vahel tundus , et kana on kõige tähtsam olevus looduses . Et kõik teised on loodud selleks , et kanu teenida . Tegelikult oli kana loomult alandlik . Kukk oskas ennast tähtsaks pidada , ta ei võinud enesele nõrkusi lubada . Kord proovis Tsee kuke moodi kireda , aga sellest ei tulnud midagi välja . Tema kõri oli loodud teistsuguse hääle tegemiseks . Aa kõris oli kuke hääl , aga kuigi ta oli pesa kõige agaram mehike , palju lootust peremeheks saada tal polnud , sest kirju kukk oli võimu täis . Aa esimesed katsed kireda kukkusid armetud välja . See polnud sugugi parem kui Tsee kaagutamine pärast esimest muna . " Mina munen , mina olen kana , " ütles Tsee enesele sõnnikuhunniku otsas , aga päris veendunud ta ei olnud , et ta just munemise pärast kana on . Kõht oli tühjaks läinud , sõnniku seest ei roomanud kedaga välja ning Tsee kõndis terade platsile , mis oli täiesti puhtaks nokitud . Ta läks maja ukse juurde , et pikapatsilisele tema kohustusi meelde tuletada . Selleks oli tal häält küllalt . Aga uksest kedagi ei tulnud . Õuele ilmus hoopis kukk . Ka tema oli täna iseäralikus tujus . Iga natukese aja tagant laulis ta oma laulu , mis näis lihtne ja ühesugune , kuid tegelikult oli vahelduv ja täis mitmesuguseid teateid . Ta tõusis mõne kõrgema koha peale või lendas aia otsa ning kires . Alguses oli huvitav , et kukk nii hoos on . Laulmine näitas jõudu ja vägevust . Kui päike juba kõrgel oli ja kukk ikka laulmist ei jätnud , läks üks julge kana ta juurde ja küsis : " Kas sul on midagi viga ? Kas miski häirib sind ? " " Ei , ma laulan rõõmu pärast , " teatas kukk . " Mille üle sa rõõmustad ? " küsis Kirju Kuninganna , kes oli suur ja kuke moodi , kuigi oli teada , et ta on kana . Tema kohta sosistas mõni õel valge , et ta peab ennast vahel kukeks . Ta munes märksa vähem kui teised kanad ja ta munad ei olnud suuremad , aga tähtsust oli ta täis . Kukega kõneles ta kui võrdne võrdsega , kukele see vaevalt võis meeldida ning sellepärast polnud teised kanad tema peale kadedad . " Ma rõõmustan sellepärast , et ma niisugune olen nagu olen , " teatas kukk ning kires uue hooga edasi . Ka Tseele näis see imelik . Kui oled korda kolm maailmale kuulutanud , et oled tark ja ilus , siis sellest peaks piisama . Maailm nagunii ei usu , kire või õhtuni . Ja kui panebki tähele , siis hakkab arvama , et sa ise ei usu ennast , miks sa muidu nii palju korrutad . Suur kirju kana tegi " Ähh ! " ja pööras kukele selja . Kuke kiremisest olid lõpuks ka inimesed häiritud . Perenaine tuli uksele ja ütles : " Kõss , kurivaim , mis sa karjud , päike juba pooles taevas . " Päike oli muidugi seal , kus ta olema pidi . Selle üle kukk ju rõõmustaski . Aga polnud aru saada , et päike sellest kuidagi teistmoodi liikuma oleks hakanud . Pilverüngad sõudsid endistviisi üle tema ja siis ta hoidis oma tulisust tagasi . Trepile tuli pikapatsiline ja ütles : " Võibolla nägi ta kulli või rebast ja on sellest häiritud . Ei saa hirmust võitu . " " Ma laulan rõõmust ! " hüüdis kukk kõigile , aga inimesed ei saanud tema keelest aru . Nad olid nii uhked omaenese keelele , et ei tahtnud teiste omi õppida . Tüdruk kükitas Tsee juurde maha . Ta vestles temaga vahel . Küllap ta mäletas , et oli kord Tsee surmast päästnud , omaenese heategu seisab ikka meeles . See tegi teda kana vastu lahkeks , aga ta oli muidu kah hea tüdruk . Kui ta mõnikord tõi leivatüki toast kaasa , siis pudistas ka Tseele . Praegu ta rääkis : " Kullid on teie vaenlased , aga kas sa ka tead , et neid on nii vähe alles jäänud , nad on võetud kaitse alla . See tähendab seda , et inimene ei tohi neid enam hävitada . " " Võibolla jääb neid tulevikus veel vähemaks - kas oma pahategude või elujõuetuse tõttu - ja siis te hakkate neile kanu söödaks pakkuma , " vastas Tsee . Tähendab , nii pikalt ta just ei rääkinud , vaid ütles " kok-kok-kok " , aga just nõndamoodi sai tüdruk tema häälitsusest aru . " Minu isa ütles , et ka röövlid on looduses vajalikud , " selgitas tüdruk . " Kullid hoiavad teid pinge all ja võibolla panevad isegi paremini munema . Te ju peate hoolitsema selle eest , et kanade tõug maailmast otsa ei saaks . Kui teil ühtegi vaenlast ei ole , kohkute oma paljunemisest ära ja mõtlete : ah mis me ikka muneme , kanu niigi ilmas liiga palju . " " Selliselt võivad inimesed mõelda , " arvas Tsee . " Teised ei suuda teile midagi teha , siis hävitate ennast ise , et liiga palju ei sigineks . Kanade hävitamise eest hoolitsevad inimesed jõudsamini kui kullid , kui neid ka miljon korda rohkem oleks . " Nõnda arvas tüdruk , et Tsee arvas nõnda oma kok-kok-keeles . Ta vastas : " Sul on kahjuks õigus . Aga kui sa näeksid suuri kanafarme , siis sa nii ei räägiks . Sul on siin vabadus käes , kuipaljukest sa seda kasutad ? Ka seal on iga kana kordumatu , aga neid on nii palju koos ja kõik elavad ühesugust elu . Taevast nad ei näegi , sünnist surmani on katus pea kohal . Sa oled õnnelik , et võid kulli karta . Nii et kurda koos minuga , miks neid küll on nii väheks jäänud . " " Seda ma küll ei tee ! " hüüdis Tsee . " Kull on minu vaenlane ja teda ma ülistama ei hakka . Rääkige oma looduslikust tasakaalust , mida tahate . Mina vaatan , mis minule hea on . Keda ma pean selle eest kiitma , et ma siia tallu sündisid ? Igatahes mitte inimesi . Võibolla leidub ka selliseid kohti , kus kanad jalutavad keiserlikus aias kui iluasjad ja nende eest hoolitsetakse hommikust õhtuni . " Kas Tsee võis teada midagi kunagistest Hiina palee ilukanadest , on üpris kahtlane , aga nõnda kuulis tüdruk teda kõnelevat , kuigi mõnele kehvemale kuulajale ei kostnud muud kui mõni üksik " kok " . " Kas tahad öelda , et mina hoolitsen sinu eest halvasti ? " küsis tüdruk solvunult . " Ei taha , " leppis nüüd Tsee ja nokkas tüdrukut õrnalt . Kukk aga kires sel ajal edasi ja trepile tuli lõpuks peremees ise . Ta ütles : " See on päris hulluks läinud . Tuleb vist pea pakule panna . Mõni noorem asub asemele . " Alles nende sõnade peale jättis kukk kiremise . Paku peale ta küll ei tahtnud minna . Laula siis veel rõõmust ! See võis olla pühapäev , kui Tseega oli juhtunud üks iseäralik seiklus . Majast tuli välja mees , kes oma tigeduses vahel jagas kanadele jalahoope . Enamasti oli ta päevasel ajal põllul või töökojas , aga täna lonkis ringi . Perenaine jooksis talle järele , püksid näpus , ja hüüdis : " Pane ometi paremad püksid jalga ! " Mees aga lõi käega ja ütles : " Ähh ! " Jalas olid tal igapäevased püksid , millega ta tööl käis . Tsee pööras sellele tähelepanu perenaise sõnade tõttu . Ta vaatas neid pükse ja nägi äkki , kuidas püksisäärest kukub välja tera . Tsee ei mõelnud pikalt , jooksis tera juurde ja nokkis selle ära . Terasid oli ta mitmel viisil näinud maha langevat , aga kurja mehe püksisäärest pudenemas nägi esimest korda . Sellepärast silmitses ta pükse huviga , ja vaata : tuligi järgmine tera . Tsee jooksis juurde , neelas alla . Mõne aja pärast pudenes jälle tera . Mees oli selle ajaga mitu sammu edasi läinud . Nõnda nad kõndisid , mees ees ja kana järel . Vahemaa oli katsumiseks pikk , vaatamiseks paras , kuid mees kana ei märganud ja Tsee polnud nii rumal , et endast häälitsemisega märku anda . Nad jõudsid külavaheteele , möödusid mitmest majast , kuni mees astus ühte sisse . Selle maja avaras eeskojas soputas ennast , kohendas pükse ning nendest pudenes teri välja hulganisti . Mees vaatas neid imestunult ja talle meenus , et oli need kuivati juurest läbi tulles tasku pistnud , et tee peal näsida . " Jälle auk sees , " ütles mees ja lükkas terad jalaga laiali . Siis märkas ta , et üks kana on teradel jaol . Tseed ta mõistagi ära ei tundnud , sest temal oli oma pere kanade jaoks ainult niipaljukest silma , et neid endast eemale peletada , kui kogemata ette jäid . Aga teda tundsid juba kõik kanad ning ette ei jäänud . Nüüd näis talle koguni meeldivat , et kana teeb põranda teradest puhtaks . Mees astus läbi poolavatud ukse saali , kus istus juba enne teisi inimesi , peamiselt lapsi . Seda võis aru saada sumina järgi . Kui Tsee oli terad põrandalt ära nokkinud , piilus ta läbi ukse saali . See oli pime . Aga saali lõpus inimpeadest kõrgemal oli helendav sein , selle peal liikusid jänesed ja üks rebane . Tsee nägi rebast esimest korda elus , kuid tundis ta kohe ära . Ta tahtis juba valjusti kaagutades põgeneda , aga ei jõudnud teha rohkem kui üheainsa " kok " , sest taipas , et too hirmus loom ei pääse seina pealt tulema ja pealegi polnud tal kanaga asja . Jänesed olid ümber , narrisid teda ja rääkisid inimese häälega , tõsi küll , pisut ebaloomulikult , selliselt ei rääkinud pererahvas iialgi . Isiklikult Tsee jäneseid ei tundnud , kuid ei arvanud , et nad nõndaviisi räägiksid . Siis kadus rebane seinalt ära , kõndis vist üle ääre välja ning Tsee vaatas igaks juhuks saali , ega ta sinna pole tulnud . Aga kana silmad ei suutnud pimedas seletada , järelikult polnud ka midagi karta . Pealegi köitis sein Tsee tähelepanu , sest sinna oli ilmunud iseäranis uhke ja kohevil kana . See võis olla tõendiks selle kohta , et rebane enam läheduses ei viibi . Jänesed küsisid koheva kana käest mune , tahtsid vist hauduma hakata , aga kana ei soovinud anda . Ta seletas samuti inimkeeli , mis erines sellest siiski ülemäärase kokutamise poolest , et munad on tema lapsed ja lastega ei kaubelda . Selle tarkuse teadasaamiseks ei tarvitsenud Tsee küll nõnda kaugele tulla . Aga kana oli seda rääkides nii uhke ja tähendusrikas , et teda vaadates läks ka Tsee kohevile . Siis kolistas keegi eeskojas ja Tsee põgenes igaks juhuks . Teri nokkida polnud Tseel enam isu , kõht oli täis . Seikleja läks õue ja kartis juba , et eksib küla vahele ära , aga jalad viisid iseenesest edasi ning tunne ütles , et suund on õige . Ta jõudis kõige otsemat teed koju . Tsee arvas , et peaks nüüd koosoleku kokku kutsuma nagu teevad seda paljud , kes midagi põnevat teada saavad . Ta oli veel noor , aga ükskord pidi ka tema oma kanalugudega alustama . Ta kaagutas kutsuvalt . Talle tuli filmikana meelde ja suled läksid iseenesest kohevile . Esimest korda tahtis ta jutuajamist juhatada . Kõik kanad ei tulnud kokku , isepäiseid leidus alati . Ka kuningas kukk ei ilmunud kohale ühe tühise kana kutsumise peale . Mida seesugusel ka teatada , mõtles tema . Aga enamik kogunes Tsee ümber , et nooremalt põlvelt uut tõde teada saada . Tsee ütles : " Palun tähelepanu . Mul on teatada , et ma käisin täna kinos . See on niisugune koht , kus jänesed ja rebased jooksevad seina peal . " " Ära ainult valeta , noor kana ! " ütles vaenulik tädi ja tahtis minema kõndida . Talle oleksid ka paljud teised järgnenud , seepärast ütles Tsee kiiresti : " Oma silmaga nägin . Võite kah minna läbi küla , astuda rahvamajja sisse ja vaadata . Seina peal oli ka üks kana . Ta polnud samasugune kui meie , ta oli pilt , kuid ta kõndis , nokkis teri ja rääkis tähtsa häälega . See kõik oli väga huvitav . " Kirju kana küsis : " Mida sa meile selle jutuga ütelda tahad , kas selles tera kah sees on ? " Tsee vastas : " Ma tahtsin ainult teatada , mis huvitavaid asju võib maailmas leida , kui võtad oma silmaringi laiendada . " " Ära tule meile rääkima hariduse kasust , oleme seda ennegi kuulnud . Mune parem suuremaid mune , " ütles vaenlasest tädi . Nagu ikka kanade koosolekul , kiskus asi laadaks , nõnda et esimest kõnelejat ning koosoleku kokkukutsujat ei kuulanud enam keegi . Ta võis lihtsalt minema kõndida . Tsee oli veel hulk aega filmi mõju all . Ta kõndis kohevil ringi ja igaüks võis näha , et ta tahab filmikanaks saada . Üks heatahtlik tädi küsis murelikult : " Kas sa oled haige , et nõnda imelikult kõnnid ? " Tsee ei hakanud talle seletama , et iga kunstnik on haige oma kunstist . Iseäranis siis , kui ta alles tahab kunstnikuks hakata . Paha tädi oli läbinägelik , ta ütles : " Ma olen ikka öelnud , et lai maailm rikub noored ära . " Teda toetas suur kirju kana : " Oma õue peal on ikka ausam elada . " Tsee kujutles mõnikord , et ta on uhke kanaprintsess , otsa ees sätendab tal kalliskivi , mida mõnigi heal meelel ära nokiks . Rebased ja tõhud roomavad ta ees kõhuli ning on alandlikud . Tema võib armulikult noogutada ning seepeale puistatakse headele tädidele ja õdedele rammusaid teri , pearaputamise peale aga viiakse pahad tädid ja kirjud kanad tumedasse tulevikku . Koosolekuid kutsuti kanade seas mitmel puhul kokku . Ühel päeval leidis kukk iseäranis rasvase vihmaussi . Ta hoidis sellel teraselt silma peal ning kokutas valjusti ja kutsuvalt , et kõik kanad , viimne kui üks kohale ilmuksid . Tema kutsumist arvestati , ta ei jätnud , kutsus , kuni kõik seisid aupaklikult ümber . Tsee oma lihtsameelsuses arvas , et lahke isand ja kanade valitseja tahab armulikkust üles näidata ning ulatada igale valitsusalusele tükikese oma rammusast leiust . Ent hoopiski mitte . Kukk vaatas , kas kõik on kohal , kallutas siis pea viltu , nokkas ussi ära ja neelas alla . See oli nii pikk , et andis tükk aega neelata , tuli mitu korda kaela jõnksutada . Nähtavasti ei raatsinud kukk oma erakordset leidu teistega jagamata jätta . Eks nood ju armastanud teda ning said selmoel oma isanda õnnest osa . Tsee polnud pettunud . Ta mõistis , et selline on komme . Võibolla tahtis kukk eeskuju anda . Viidata sellele , et üks tubli kana peaks ennast selliste suutäitega toitma . Või siis sellele , et looduses leidub haruldusi , olgu kanad virgad siblima , siis võib neilegi õnn naeratada . Koosolekuid toimus ka teistsuguseid , kus kõik soovijad sõna said . Üks selline peeti maha munade asjus . Inimesed oma koosolekul oleksid nõudnud , et munetagu ikka rohkem , ikka suuremaid mune , nende rebud olgu kollased ja koor kõva . Kanad nii rumalad ei olnud . Nemad tegid mis suutsid , munesid tuleviku pärast ning soovisid hingest , et munadest tuleksid terved ja tublid tibud . See sõltus ninaesisest ja kanade tervisest . Nad olid virgad siblima , sest kõht andis enesest alati märku . Nad pidasid tervet eluviisi , ei joonud halbu jooke ega hinganud sisse mürgiseid aineid . Aga maailma sündisid nad erinevatena . Üks oli tugevam , teine nõrgem , see polnud enese teha . Nad ei rikkunud meelega oma tervist , vaistud hoiatasid . Nad püüdsid vältida ka kahjulikku toitu , kuid alati see ei õnnestunud . Neil oli hea silm , see tundis maitse ära veel enne , kui nokk külge puutus . Umbes nad midagi ei teinud , ülearu ei katsetanud , uudishimu rahuldasid mõistlikkuse piires , neil olid terved meeled . Koosolek toimus sellepärast , et levis kuuldus , nagu muneksid selle talu kanad kehvi mune . Mis neil just viga , seda täpsemalt isegi ei teatud . Polnud ühtegi ilma kooreta või verise rebuga , seda võisid kanad kinnitada . Osa olid täiesti valged , osa tumedama koorega . Kes alatu jutu lendu oli lasknud , jäigi saladuseks . Kas keegi pererahvast või mõni võõras , kes mune käis ostmas . Kanad kaagutasid pool päeva selle asja kallal ning jõudsid üksmeelsele järeldusele , et ärgu arvustagu teiste mune see , kes ise muneda ei oska . Ainult kukele tehti erand , sest tema juhatas koosolekut ning avaldas selles asjas kanadele tulist poolehoidu . Nii kuulutatigi : " Kukk on meie kriitik , ainus ja õiglane , las tema ütleb ! " Ja kukk lausus : " Mina isiklikult ja seega kogu meie kanakari leiame , et me muneme vägagi korralikke mune . Ma ei taha üldsuse eest varjata asjaolu , et minu osa munade kvaliteedi parandamise ürituses on määrav . " Kui koosolek oli vastutusrikas , siis tuli rääkida keeruliselt ning tarvitada võimalikult palju arusaamatuid sõnu . See tekitas muljet ning iga osavõtja tundis ennast targemana . Koosolekud andsid kanade ühiselule sisu . Üksinda oli koosolekut raske läbi viia , kuid Tsee õppis sellegi ära . Ta pidas koosolekut oma kujutluses . Ühel hommikul , kui Tsee laudast välja tuli , nägi ta oma ehmatuseks , et maa on haigeks jäänud . See oli üleni kaetud valge korraga ning oli külm . " See on lumi , " ütlesid vanad kanad , kes tema ehmatust märkasid . Seejuures tegid nad nii tähtsat nägu , otsekui oleks lumi nende tellimise peale maha sadanud . Lund nähes oli Tsee ütelnud " kok " , aga see ei tähendanud veel , et pärast hüüatust oleks ta kohe maha rahunenud , umbes nii : mina olen oma " kok " öelnud , nüüd las lumi olla , sellega on kõik selge . Otse vastupidi , ta hakkas lund lähemalt uurima ja kui sa üht asja uurid , siis ta hakkab sulle natuke meeldima kah . Sa harjud temaga ära ja kui liiga palju uurid , siis hakkad arvama , et lumi ongi kõige tähtsam nähtus maailmas . Lumi sätendas meeldivalt ja Tsee proovis seda natuke nokkida , et ta muutuks veelgi lähedasemaks . Nokkides aga selgus , et see pole lumi , vaid vesi , sest lumi sulas suus ära . See oli vaid pisut magedama maitsega , kui kaevuvesi , mida tüdruk mõlkkis kausiga tõi . Tsee tahtis juba teistele öelda , et tegemist on pettusega : siblid sõredat lund , aga tuleb välja , et see on hoopis vesi , kui asjasse soojalt suhtuda . Tsee oma mõtet siiski avalikkuse ette ei toonud , alati on targem vaikida ja ära oodata , mida teised arvavad . Eriti mida arvab uhke kukk , kelle suur punane hari võib mahutada palju toredaid mõtteid . Tsee oletas , et kui kuke hari on püsti , siis on ta mõtted edasiviivad , kui hari on lontis , siis mõtted puhkavad . Kanade harjad on väiksemad , nad näitavad rohkem munemist kui mõtteid . Kui hari on punane , võib kanalt muna oodata , kui on kahvatu , siis võibolla kana mõtiskleb selle üle , miks ta küll ei mune . Kukk igatahes ei teinud lumest väljagi , ta läks seitse sammu õue keskpaiga poole ning temast jäid lume sisse jäljed . Toredad nagu kõik muugi , mis kukega seotud . Aga siis keeras kukk otsa ringi ja tuli lauta tagasi . Kas oli ta midagi unustanud või ei meeldinud talle see uus valge vaip maas , seda ta ei seletanud . Tema tegemistega oli üldse nii , et ta ei andnud sellest kellelegi aru , seepärast näis iga ta samm olevat läbimõeldud ja tähenduslik . Oli teada , et kuke sammuga mõõdavad inimesed isegi oma päevi . Üks susija ütles , et kuke samm olevat inimestel väga väike mõõtühik , Tsee seda ei uskunud . Palju tähtsam oli , et kuke sammudega asju mõõdetakse kui see , kas ta on pikk või lühike teiste mõõtude kõrval . Kuke sammul oli üks iseärasus : ta võttis hoogu nagu hästi pikaks sammuks , kuid pani jala üsna teise jala ette maha . Ta ei teinud seda vaatajate petmiseks , see oli lihtsalt tema komme ja nagu öeldakse , kombed on kõik head , kui neid õiges kohas kasutatakse . Kuni Tsee isanda astumist imetles , oli lumi pisut muutnud oma värvi . See võinuks huvi tema vastu elevil hoida , aga kanal oli laudas tegemist . Hilissügisel , kui maa külmaks muutus , toodi terad lauta sisse ning puistati vana vineertahvli peale , nõnda et kanade söömise töö käis nüüd suure klõbina saatel . Selle vineerist söögilaua vastu ilmutas Tsee igal hommikul suurt huvi . Seda nõudis kõht , kes ühtelugu nurises , kui polnud sisemistele veskitele jahvatamist anda . Aga hommikuti oli laud enamasti tühi . Mõned kanad ei läinud esmalt õue maailma uurima , vaid komberdasid unise peaga , vaevalt õrrelt alla saanud , vineeri juurde ja puhastasid kõik ära , mis õhtust järele oli jäänud . Inimesed magasid kaua ja kui olidki ärkvel , polnud nende esimesks mureks terade puistamine kanadele . Enne tehti igasuguseid muid töid . Isegi siga söödeti enne ära , sest see ruigas nii nõudliku häälega , et inimene ei julenud teda ilma jätta . Söömine oli sea lemmiktegevus , see näis inimestele meeldivat , isutut siga nad põlgasid . Oleks siga hingest aimanud , miks see nii on ! Kanad olid tagasihoidlikud , nad tuletasid ennast meelde vaid väärika kok-kok-kokiga . Nende eesmärgiks polnud inimese kõrvu lukku panna , et ta selle vältimiseks teradega kiirustaks . Teadagi , tagasihoidlik jääb tihti ilma . Niisugune oli ka Tsee . Ta ei tormanud unise peaga esimese asjana vineertahvlit uurima , vaid tahtis enne tervitada päikest ning noogutada valgusele , nagu uskujale kohane . Viimaseks ta söögilaua juurde kah ei jäänud , kõhu sai täis ning munes toredaid mune . Kukk neid ei uurinud , kuid näis , et ta on oma noore kanaga rahul . Hommikune valgus avas silmad , see oli päevaseks tegevuseks vajalik . Tühi kõht halvendas nägemist , neid kahte asja tuli tasakaalus hoida . Tsee läks vineertahvli juurde ja veendus , et seal on juba puhas töö tehtud . Küna uuretesse oli pisut rokka jäänud , aga see polnud maitsev . Tsee korra nokaga toksas , näitamaks enesele , et ta pole peps . Kausis oli vett , aga külma vett kõht ei tahtnud , kui seal midagi muud ei olnud . Tsee vaatas natuke ringi , siblis põhku , kuigi teadis , et selle all midagi pole . Siis andis kõht jälle endast teada ning Tsee mõtles , et läheb õige maja trepi ette ning tuletab inimestele nende kohustusi meelde . Kui ta välja sammus , lund enam ei olnud . See oli peaaegu sama suur üllatus kui lume nägemine varahommikul . Maailm näitas Tseele oma mitmekesisust . Kas olid inimesed lume ära koristanud ega saanud selle töö pärast mahti kanadele teri tuua ? Vaevalt küll , ega need inimesed nii vägevad olnud . Küllap seda tegi maa ise , ta oli veel piisavalt soe , et lund alla neelata . Ühel talvisel päeval tuli tüdruk lauta ja hüüdis : " Tibu , tibu ! " Osa kanu jooksis ta juurde , Tsee kah . Polnud tavaline terade puistamise aeg , seepärast kõik kanad ei uskunud , et tal on midagi tarka öelda . Tüdruk vaatas kokku jooksnuid ja võttis siis Tsee sülle . Loomusund käskis vastu rabeleda , aga Tsee püsis siiski paigal , sest tüdruk polnud talle iialgi liiga teinud . Tüdruk viis Tsee laudast välja . Hirmsa külma , paksu lume ja hämaras puude järgi sai Tsee teada , et püsib ebaloomulik aastaaeg , mil loodus on tõmbunud kössi ning ootab . Kanad polnud hulgal ajal laudast väljas käinud , maailma uudised piirdusid laudaga . Seal elas isegi rotte , keda suvel nägi harva . Üks oli munavaras . Kanad kurjustasid temaga , aga mis nad talle ikka teha said . Olid nad ju munade varastamisega harjunud , rott või inimene . Väike vahe siiski oli : inimesed puistasid teri , rott aitas neid ära süüa , kui seakünasse polnud rokka jäänud . Uudiseid oli laudas muidki , sest elu läks edasi . Lehmal sündis vasikas , igavene suur , aga lehm ei kaagutanud , ainult inises . Kaagutasid tema eest inimesed , kes vasikat lehma seest välja tirisid , või mis nad seal tema ümber tantsisid . Siga viidi rehealla , seal ta karjus , et mehed ta lahti laseksid , lõpuks jäi hirmsa ohkega vait ning rohkem pole teda nähtud . Aga lõhnad ütlesid mõndagi ja koduloomade hulgas püsis hulk aega masendunud meeleolu . Kuigi keegi siga eriti ei armastanud , tema oli omaette härra , laiskles sulus , teiste elust võttis vähe osa , siiski oli ta üks nende seast . Tema saatuses olid süüdi kaks võõrast meest , kuid oma maja mehed olid kah asja juures . Ühed arvasid , et omad püüdsid siga kaitsta , kuid teised ütlesid mürgiselt : " Või veel ! Nemad see kurja juur olidki , kes teisi üles ässitasid ! " Laudas juhtus mitmesugust , kurba ja lõbusat . Tsee jätkas munemist , ta oli noor ja jõudu täis . Tibude peale ta eriti ei mõelnud , munemine oli harjumuseks saanud . Suur Kirju kana hurjutas : mis te vehite talvel muneda , pidage vahet ja puhake , aga kes vanu ikka kuulab . Tsee polnud ainus , kes talv läbi iga päev munes ning käheda häälega kaagutas . Käheda sellepärast , et laudas ei võinud ometi teistel kõrvu lukku panna . Tsee uskus , et vanad head ajad tulevad tagasi , siis saab häälepaelad jälle valla päästa ning oma munemist taevani kuulutada . Vanemad kanad olid rääkinud , et külmad ei jää igaveseks . Ehmatavad olid need küll . Nagu nüüdki , mil Tsee oli tüdruku süles ja see viis teda mööda lumme tallatud rada majaukse poole . Taevas sirasid tähed , needki näisid külmetavat . Tsee pandi keset toapõrandat maha , tal tuli kunstliku valgusega harjuda . See oli isemoodi kuri ja ihnus tuli , sellel puudus päikesevalguse lai lahkus , mis hajus ühtlaselt kõikjale ega valinud enesele paremat seltskonda . Kõik pereliikmed vaatasid Tseele otsa , nagu peaks ta neile nüüd otsekohe midagi lausuma . Tsee mõtles , kas öelda neile üks " kok " , aga arvas , et nagunii nad ei saa aru , midas' häält kulutada . Seepärast ütles ta ainult " ko " ja sellestki jäi pool kurku kinni . Aga näis , et toasolijad temalt pikemat kõnet ei oodanudki . Tüdruk ütles : " Noh , kas sa ei näe või ? " Tsee vaatas ringi ning nägi põrandal teri . Tal oli kõht parasjagu tühi , aga teri tuleb nokkida ka siis , kui kõht tühi ei ole , kes teab , millal jälle saab . Kui nad kord maas vedelevad . Siis märkas Tsee , et terad olid kuidagi isemoodi ridadesse asetatud . Ta mõistis , ilma et ta oleks mingi kirjatark olnud , et sinna on kirjutatud " kana " . Tsee oli korralik kana juba sünnist saadik . Pahandust tegi ta vaid kogemata . Ta hakkas teri nokkima esimese tähe ülemisest servast ja liikus nokkides viimase tähe alumise servani . Kui viimane tera oli nokitud , kilkas tüdruk vaimustunult : " Näe , oskabki lugeda ! Mis ma ütlesin ! Tsee on tark kana . " Tsee oli kiitusest meelitatud , aga natuke oli ebamugav kah , et kas ta ikka on selle ära teeninud . " Kas ta kirjutada kah oskab ? " küsis mees , kellele meeldis kanu jalaga tonksata . Praegu ta seda ei teinud . Küllap oli selline õhtu , mil inimesed üksteistki ei tonksanud . Vaidlesid küll . Tüdruk ütles : " Siis ta peaks terad enda seest põrandale tagasi laduma , seda ta ei saa ju teha ! " " Noh , siis ta ikka eriti tark ei ole , " ütles mees ja naeris , mis oli kah tonksamise moodi . Tüdruk võttis valge plekist kana , pani teri täis , keeras võtmega üles . See hakkas kentsakalt , külg ees , keksima , iga hüppega pudenes noka vahelt välja tera . Need moodustasid hõreda rea . Kui vedruvõim oli lõpuni maha käinud , seisis põrandal teradest sõna . Aga see polnud " kana " , vaid hoopis " kukk " . " Miks ta " kukk " kirjutas ? Las kirjutab parem " tüdruk " ! " nõudis tonksaja . " Mis sa kiusad lapsest , " ütles perenaine . " On ju tal tore mänguasi ? " Mees oli heas tujus , ta ütles : " Kui tarka kana tahad saada , seo need kaks omavahel paari . Üks oskab kirjutada , teine lugeda . Üks kirjutab terad ees maha , teine loeb need järjelt kohe üles . " Ta ise naeris oma nalja peale , mõni teine naeris kah , aga niisuguse häälega , et kas tasub kanadele nii palju tähelepanu pöörata , olgu nad kaetud sulgedega või plekiga . Tsee oli segaduses . Ta ei teadnud , kas ta võib ennast nüüd pidada targaks kanaks või mitte . Kui toodaks siia näiteks suur Kirju kana , siis ta ei nokiks kindlasti teri ära järjest , vaid hüpleks vastavalt oma iseloomule sinna ja tänna ning nokiks teri sealt , kus neid on tihedamalt koos . Tsee ütleks talle : " Ära puutu ! Need pole lihtsalt terad , need on tähed . Neid võib nokkida ainult see , kes lugeda mõistab . " Laudas õrrel kükitades tuletas ta meelde , kuidas kord ilusal sügispäeval oli tüdruk istunud majatrepil ja raamatut lugenud . Tseed oli uudishimu vaevanud , ta oli kangesti teada tahtnud , mida tüdruk sealt nõndaviisi nokib . Siis ta oligi esimest korda tähti näinud . Need olid mustad kribulad . Tüdruk jooksis korraks tuppa , jättis raamatu lahtiselt trepile . Tsee proovis mõnda tähte ära nokata , aga ükski ei maitsenud talle . Need lõhnasid võrdlemisi ebameeldivalt . " Mis seal on , et sa seda silmadega sööd ? " küsis Tsee oma kok-kok-keeles . " Ma ei söö , ma loen , " vastas tüdruk . " See raamat räägib lõvidest ja armastusest . " " Siis pole huvitav . Oleks see parem kanadest , " ütles Tsee , kuid ta polnud päris kindel , kas see oli unenäos või tegelikult . Tüdruk ütles : " Kui ma suureks saan , kirjutan ise ühe raamatu kanadest . Ma ju tunnen teie rahvast , miks ma ei võiks kirjutada . " See oli nii ilus lubamine , et võis tõesti unes olla . Tsee ütles : " Ära siis seda tegemata jäta , " ning ärkas seepeale üles . Esimene küsimus , mille ta enesele õrrel esitas , oli järgmine : kas ta ikka täna kah veel tark on . Terad seal toas olid head , vahest oli ka lugemine maitsev . Laudaelu kitsikuses otsisid kanad tegevust , et elu liiga üksluiseks ei läheks . Nii jutustasid nad näiteks lugusid omas keeles . Eriti meeldis jutte rääkida valgel kanal , kelle nimi oli Siibu . Ta oli tüdruku kunagine lemmik , Tseele mitmenda põlve tädi . Kui tüdruk temast hiljem vähem välja tegi kui Tseest , ei olnud ta kade , vaid pidas Tseed sõbrannaks , tahtis teda harida ning lõbustada . Aga et tal vananedes silmanägemine oli kehvaks jäänud , siis ta teadis halvasti seda , mis tegelikult toimus , ning oli kange välja mõtlema . " Kui ma noor olin , " jutustas Siibu , " leidsin kord nii pika ussi , et neelasin seda hommikust õhtuni . Hakkasin ühest otsast peale ja muudkui neelasin , lõppu ei tulnud . Pärast otsis peremees nööri , mille ta oli vihtade sidumiseks valmis pannud . Vaata siis , kuidas kaks asja võivad kokku sattuda . " Sellest tegi Tsee järelduse , et Siibu silmanägemine polnud mitte vanadusest hägusaks muutunud , vaid tal oli juba varakult eeldusi . Seda ta sõbrannale ei öelnud , vaid küsis : " Kas see pikk uss oli maitsev ? " " Kes nii hulga aja taha enam maitset mäletab , " vastas Siibu , " aga eks ta võrdlemisi takune olnud . " Siibul oli palju lugusid . Tsee ei mäletanud neid just sellepärast , et neid palju oli . Kord tuli Siibu ähmis jutuga , et lauda otsa kõrge sõnnikuse trooni peale on ilmunud võõras kukk ja tal on neli jalga . Oma kukk vihastas selle peale ning hüüdis : " Ei või olla ! Ei või olla ! " , kuid läks siiski vaatama , äkki ongi võistleja . Läksid ka kanad ning selgus , et sõnnikuhunniku otsas on kass . Tal oli tõesti neli jalga , nõnda et pool Siibu jutust oli õige . Teine pool oli küll vale , aga seda ei võinud talle pahaks panna , ta tahtis , et kanadel laudas igav ei oleks . Kõige halvem oli see , et vahel rääkis Siibu õigust , seepärast ei teatudki , kas teda uskuda või mitte . Tema oli see , kes avastas , et lauda lähedusse on siginenud tõhk . Midagi hullemat juhtuda ei võinud , kuigi öeldakse , et tõhk oma kodust ei murra . Isegi kukk hakkas kana moodi kaagutama , kui ta sellest kuulda sai . Kutsuti koer appi , aga tema ei pääsenud ketist . Kass teatas , et tõhk tema poegi verest tühjaks ei ime , pole tema asi tõhuga võidelda . Siis räägiti asjast tüdrukule , see ei saanud läbisegi kaagutamisest aru . Ta kutsus ema ja isa appi , üheskoos leiti tõhu pesa üles . Selles olid nii ilusad pojad , et keegi ei tahtnud neile häda teha . Perenaine ütles : " See ka Jumala loomake , las elab . " Et ilus tõhk tibudele ohtlik on , sellest polnud enam juttu . Keegi süüdistas koguni Siibut , et see teate tõi ja inimesed halba valgusesse asetas . Tüdruk pidi sellest päevast alates igal õhtul õrrele viiva redeli ära võtma , et verejanuline üles ei pääseks . Kord jutustas Siibu Tseele järgmist : " Meie pesakonnas oli palju tibusid , ainult mina ja lombakas Seete oleme alles . Mina sellepärast , et ma oskasin kohaneda , Seete on jäänud puhtalt oma rumalusest , sest tal on ikka vedanud . Isegi kulli küüsist pääses ta tulema , sest just sellel hommikul oli kull unustanud küüsi teritada , kui jahile tuli . Mitmed vendadest ja õdedest said hukka oma kanguse pärast , näiteks üks armas tibu , kellel ei olnud veel nime , sest tüdrukul oli kooliminekuga palju tegemist ja polnud aega panna , teatas ühel hommikul , et tema on part . Läks ujuma ja uppus ära . Nüüd tagantjärele sellest vahest väga kahju polegi , sest oma kange iseloomu tõttu poleks ta nagunii tänaseni elanud , aga temast on vähemalt midagi rääkida . Ma loodan , et sina jutustad temast oma lastele ja nõnda edasi . Ärgu ta kadugu kanade mälust , teadku kõik , et vesi pole kana sõber . " Tsee mõtles siiski , et ta ei räägi pardipojast kellelegi , ta polnud kindel , kas Siibu jutt on õige . Sest kanapoeg vette ei lähe , ka jonni pärast mitte , pardipoeg jälle ei upu . Kõige mõjuvam Siibu jutt aga oli ühest erilisest kukest . Ta rääkis seda suure saladuskatte all , ning nagu ta kinnitas , ainult Tseele . See kukk olnud korda kolm või neli suurem nende oma kukest . Ta sulestikus helkinud kõik vikerkaarevärvid , hari olnud tumepunane , peaaegu must , kannused ülipikad ja teravad . Siibu eluajal oli ta mõned korrad ilmunud talu õuele , vahel aga nähtud teda kaugemal kas suure kivihunniku otsas või maamõõtjate torni tipus . Ta sirutanud tiivad laiali , need katnud poole taevast . Ajanud noka pärani , nagu kireks , aga kuuldavat häält sealt ei tulnud . Ometi tajunud kanad sel ajal , nagu võnguks õhk nii tugevasti , et on tegemist jalule jäämisega . Siibu polnud kindlasti ainus nägija , ent kanad sellest iialgi omavahel ei rääkinud . See oli nagu mingi saladus nende kohal , millest ei tohi iitsatada . Pere kukk teda igatahes polnud näinud , muidu ta oleks viha ja kadeduse pärast lõhki läinud . Kui mõni kanadest vahel tundvat trotsi oma kuke vastu , siis tulevat see asjaolust , et ta on näinud toda teist . Niisugune oli Siibu jutt ja Tsee kujutas enesele ülikukke elavalt ette . Ühtki Siibu pajatust ta päriselt ei uskunud , kuid midagi erutavat oli selles ometi . Tsee armastas oma kukke ega tahtnud , et kujutluspilt seisaks nende vahel . Pärast kuuldut oli ta veelgi hellem kuke vastu , sest tundis süüd , et on toda teist enesele silme ette loonud . Hiljem oli ta Siibu jutu nagu unustanud , ometi tabas end kevadel mõnikord sellelt , et vaatab maaparanduse kivihunniku poole , mis kõrgus keset uudismaad . Kui teised kanad olid toda saladust oma silmaga tõepoolest näinud , siis miks ei võiks temagi näha . Pärast sellist hetke oli ta Siibu peale pahane , et see muudkui luuletab ja eksitab kergeusklikke . Ja ta mõtles : hoidku selle eest , et ta ise vanaduses nii jutukaks muutuks . Laudas olid kõik kanad üksteisel silma all ja koosolekuid peeti siin harvemini kui õues . Otsaukse alla kogunes enne kevadet võrdlemisi suur sõnnikuhunnik . See oli kuke troon . Tema jaoks seda suureks kuhjatigi , et uhkel linnul oleks mõjus paik ülejäänud koduloomade valitsemiseks . Kõik allusid tema valitsemisele rahulikult , sest keegi teine laudas valitseda ei tahtnud . Tema oli ainus , kes tõusis sõnnikust trooni otsa ja kires seal tähtsalt ning valjusti . Suured neljajalgsed kireda ei osanud ning seetõttu valitseja mõõtu välja ei andnud . Ka sõnnikuhunniku otsa ronida neist keegi ei soovinud , sellega andsid nad valitsemise ohjad vabatahtlikult kuke kätte . Tema käis tähtsalt ringi ja mis aeg kevade poole , seda sagedamini viibis ta oma troonil . Alluvatest hoolis ta kõige rohkem kanadest ja nagu Tseele näis , iseäranis temast . Võibolla mõtles mõni teine samuti , Tsee võis seda aimata , aga parem ta niisugust mõtet enese ligi ei lasknud , vaid tuletas meelde kordi , kus kuke kogu tähelepanu oli koondatud temale . Mida ta muul ajal tegi , polnud Tsee asi . Valitseja võis oma vabast ajast teha mis tahtis . Ja kui ta oma valitsejakohuste tõttu pidi tegelema ka ülejäänud kanadega , siis kindel oli see , et lehmadest ja lammastest ei hoolinud ta põrmugi . Ühel päeval oli kukk eriti mõtlik ning kutsus kanad sõnnikuhunniku juurde kokku . Ta ütles : " Varsti on kevad . On aeg munele hakata ! " Kanad näisid sellega nõus olevat , sest enamik neist juba munes . Tsee oli ainult suure külma ajal mõne päeva vahet pidanud . Mõni teine , kes praegugi veel polnud asjaga alustanud , vaatas häbelikult maha või tegi mujale asja . Kukk jätkas : " Mõnel on olnud pikem vahe ja ta võibolla ei mäletagi enam , kuidas muneda . Ma tuletan seda asja teile lühidalt meelde . " Üks ninatark kana kokutas omaette : " Huvitav , huvitav . Eks kaeme , mis tal ütelda on . " Kukk oli kõrgel trooni otsas ning seepärast ei teinud ta välja kokutamisest , mis kostis madalalt . Õiendajale vastas teine kana . Võimalik , et see oli suur Kirju , kes tõesti polnud pikemat aega munenud . " Kukel on aega mõtelda , las räägib . Meie muudkui muneme , meil pole üldistuste tegemiseks mahti . Tema võib asja tõepoolest paremini teada . " Kukk vaatas pahaselt nende poole , kes isekeskis kõnelesid , ning jätkas : " Kõigepealt peab olema mõte . Mõte sellest , et muna on hea ja tarvilik . Miks muna peab olema hea ? Sellepärast , et ta halb ei oleks . Kuidas muneda ? Kui on olemas tõsine tahtmine ja piisav vastutustunne , siis tuleb enesele ette kujutada üht väga täiuslikku muna , mis on ilusa kujuga ning mille sees võib areneda tibu . Muna teie silmade ees peab olema nii kaunis , et teis tekib vastupandamatu soov sellist ise muneda . Keegi ärgu enesele ette kujutagu lapergust või koguni kandilist muna , sellise munemisest ei tule nagunii midagi välja . Kui mõnel peakski selline pilt kogemata silmade ette tulema , siis on kohe tarvis oma kujutlust parandada . Kui kana ise sellega hakkama ei saa , tulgu minu juurde , ma aitan . Kirjeldan talle , milline üks õige muna peab olema . Kas on arusaadav ? " Kanad kuulasid . Mõni – nagu Tsee - tähelepanelikult , mõned muigasid . Mõni oli koguni tüdinud näoga , sest ta oli varemgi viibinud kuke korraldatavas munemise koolis . Kuke küsimiste peale , kas senine jutt on arusaadav , pidid kanad noogutama . Terade nokkimisega olid nende kaelad noogutamiseks hästi välja treenitud . Kukk rääkis edasi : " Kui teil kindel tung ja tahtmine on olemas , ka kujutlus ilusast munast silmade ees , siis istuge pesale ... " Siinkohal näitas kukk ette , kuidas seda teha . Tsee ei pannud tähele , kas teised teda jälgisid , et enese istumise viisi selle järgi parandada . " ... Kui te olete õige ning mugava asendi võtnud , siis mõtelge muna peale . Nüüd juba selle peale , mis teie sees on küpsenud ning kipub välja . Kuidas muna enda sees valmistada , seda te juba teate , sellest ma olen teile varemalt rääkinud . Kes mäletab ? " Ükski kana ei vastanud . Kas ei teadnud , polnud meelde jätnud või polnud iialgi mõelnud , miks ja kuidas ta muneb . Asi käis kuidagi iseenesest . Õnneks polnud see õppetunni küsimine ning kukk jätkas : " Munakoor tuleb valmistada lubiainest . Selleks on tarvis nokkida asju , mis sisaldavad lupja . Kuidas te need ära tunnete ? Aga selle järgi , et nendes on piisav lubjasisaldus ning juba peale vaadates on selge , et neid peaks nokkima . Ma olen korduvalt soovitanud ka inimestel muneda , siis nende veresoontesse ei koguneks lupja ning nad ei vaevleks haiguste käes . Aga see pole teie asi , inimesele ma pean eraldi loengu . Kuulake teie , mis edasi . Munavalge peate valmistama valkainest . Kust seda saada ? Ikka toidust , mida te sisse sööte . Teie sees on tehas , mis valmistab söödavast valkainest munavalget . See on kasulik tegevus , te peate valvsad olema , et tehas halba kaupa ei toodaks . Näiteks et ta ei paigutaks munavalge sisse muid aineid , mis tal on käepärast ja millest ta tahaks lahti saada . Jääkainetega tegelevad teie kehas muud organid , igaüks teadku oma töölõiku . Kas on arusaadav ? " " Kas sa küsid meie või organite käest ? " päris lihtsameelne kana , kes võibolla polnudki lihtsameelne , vaid hoopis teravmeelitseja . Kukk jättis küsimuse tähelepanuta ning jätkas : " Järgmiseks räägime pisut munakollasest . Seda on tarvis valmistada iseäranis hästi ja ka heast materjalist . Nii kollase kui ka valge jaoks on kasulik süüa usse ja kõike muud , mida kätte saate . Iseäranis keeruline aga on valmistada seda rakku , millest areneb tulevane tibu . Keeruline sellepärast , et see on väga väike ja te ei pruugi seda muna valmistamise ajal märgata . Tegelikult on just see rakk ehk idu kõige tähtsam ja vastutusrikkam osa muna valmistamisel . Siin te ilma minu abita toime ei tule . Ilma minuta te muneksite mune , millel istu või terve aasta otsas , ära mädaneb , aga tibu ei tule . Kas kõigile on arusaadav minu panus munemise edukal läbiviimisel ? " Seepeale noogutasid kanad üsna rõõmsalt . Tahtsid ju nemadki tunda , et kukk on nende elus kõige tähtsam . " Mis puutub muna valmistamise keerukusse , siis on mul teile üks kasulik soovitus : ärge liialt mõelge asja kulgemisele , võib sassi minna , kõik tuleb iseenesest välja . Muna kujutamisest piisab , teinekord on üksikasju kasulikum mitte teada . Kehaosad teie sees , mis on selleks seatud , tulevad oma ülesannetega ise toime . Kas ma räägin arusaadavalt ? " " Räägid küll , " ütles Tsee kuri tädi . Küllap oli tema üks nendest , kes suuremat aru ei saanud , kuid kellel munemine sellest hoolimata üsna hästi õnnestus . Ausalt üelda oli Tsee samasugune . Ka tema tundis , et parem mitte mõelda , kuidas muna tema sees valmib , muidu läheb kõik keerdu ja ta hakkab munade asemel väikesi siile munema . Muna tulek on isegi valus , mis veel siis saaks , kui sel oleksid okkad küljes . Kukk jätkas : " Nagu ma teile korduvalt olen rääkinud , tuleb kollane ehk rebu pakkida munavalge sisse , kõige ümber asetada koor , et muna laiali ei laguneks . Nahkmunade munemise keelan ma teil ära , sellepärast tuleb ainete hankimisel olla hoolas . Kui muna on teie sees küps , on tarvis see enesest välja lasta ehk teisisõnu sooritada munemise akt . Kas selles osas küsimusi on ? " Küsimusi ei olnud , sest kukk näis olevat ainus , kes polnud veel õppetunnist väsinud . Ta jätkas : " Mida ma ütlen munemise enda kohta ? On täiesti ilmne , et tuleb pressida . Muna on küllalt suur , kuid loodus on valmistanud ka teed tema liikumiseks . Need on palju kitsamad kui muna , kuid neil on omadus laieneda , nii et piisavate kogemuste korral tuleb muna hõlpsasti siia maailma . Et see on raske töö , on pärast muna eraldumist teie kehast kasulik mõni aeg kaagutada . See alandab pingeid . Kaagutamise kestvus ja valjus oleneb iseloomust , kuid kehtivad ka üldised reeglid . Kaagutamisest räägin pikemalt järgmises tunnis ning näitan ka ette , millised kaagutamise viisid on kõige kaunimad ja mis võikisid au teha kogu kanade tõule . " Sellega oli kukk lõpetanud , aga kanad ei läinud veel laiali . Tsee küsis : " Kas sa ütled meile veel midagi ? " Kukk tegi näo , nagu oleks ta kanad ja äsjase õppetunni juba unustanud ning ütles : " Ei , asuge asja juurde , minge munele ! " Mõned kuulasid kohe käsku , teised võtsid pikemalt hoogu . Tunni lõpuosa oli kuulnud ka tüdruk , kes oli lauta astunud . Tema arvas , et alustama peaks hoopis kaagutamisest . Inimesed tegevat just nõnda : enne kaagutavat omavahel hulk aega ja siis ka ei jõua alati munemiseni . Ta kaagutas ise ka – kanad arvasid , et narrib neid . Aga võibolla ei narrinud kah , läks ehk pärast kaagutamist tuppa ja munes seal ilusa inimeste muna , mida kanadele iial ei näidata , söögilauale toomisest kõnelemata . Lammas kurtis , et tema ei leia kusagilt lupja . Kukk ei teinud temast välja , sellega oldi harjunud . Tsee sosistas lambale sõbralikult : " Ta pidas selle loengu ainult meile . Sul polegi tarvis muneda , jäta see meie asjaks . " Lõpuks ometi tuli kevad ja kanad võisid jälle õue minna . Nad olid laudaeluga juba nii harjunud , et esimesi samme tegid areldi . Nad olid koduloomadest esimesed , kes luurele läksid , see pani nende õlule vastutuse . Nad pidid lauta tagasi tulles teistele teatama , kas maailm ikka on endine ja kas temaga tasub arvestada kui elamiskõlbliku paigaga . Koer oli väljas olnud muidugi terve talve , ainult käredate pakaste ajal võeti ta tuppa . Ei pandud teiste loomade juurde , kes oma kehaga pidid ruumi sooja hoidma . Peremees oli mõneks päevaks ka lauta soojenduse sisse seadnud , suure elektrikamina . See õhkas soojust , kuid usaldust ei äratanud , kanadki ei läinud liiga lähedale . Kass ja koer olid majas kõrgem klass . Küllap sellepärast , et neil polnud inimestele midagi anda . Maailm on algusest saadik ebaõiglaselt üles ehitatud . Koer , kes ühtegi tööd ei teinud ja ainult käratses , võeti külmal ajal tuppa , kuigi ta oli Põhjamaalt pärit ja tal oli paks kasukas seljas . Lõunamaise päritoluga kanu ei võtnud keegi . Ainult Tsee korraks käis . Inimestel näärikombeid aitamas täita . Siis kah vaadati , et kanakene , hoidku Jumal , musta põrandale ei teeks . Tuppa sattudes võib igal ausal loomal kõht ehmatusest lahti minna . Ühe hunniku oli Tsee tookord neile tõepoolest mälestuseks jätnud , suurt lärmi sellepärast siiski ei tõstetud , tüdruk koristas ära . Kassist ei maksa üldse kõneldagi . See priileivasööja ning tibude ohtlik vaenlane pikutas terve talve inimeste juures ahjunurgas ja lõi rahulolevalt nurru . Nii et ütle , kes on su sõbrad . Kui inimesed sõbrutsesid kõige enam just sellise röövlinäoga nagu seda on valelikult pehme kass , siis ei saa ka nende endi plaanid puhtad olla . Mõelda vaid vaese sea kadumise peale . Inimesed hangivad vähemasti teri , kassist pole veel kellelegi kasu olnud . Räägitakse , et mõni nendest püüdvat hiiri . Uuemast ajast on teada kasse , kes hiiri kardavad , pagevad neid nähes laua peale ja kui oskaksid , siis kiljuksid " Uihh-aihh ! " . Võibolla teevad hiired inimestele tõepoolest kahju , sest nad hoiavad end inimeste varutud toiduga ületalve . Aga kust nad ikka peaksid saama , nad ju majahiirteks loodud . Ega keegi oma sünnis süüdi ole . Kui elusolendite , nagu hiirte , hävitamine käib inimese kurjade plaanide hulka , siis tibude murdmist ei õigusta isegi nemad . Aga pole teada , et nad pärast mõne tibu kadumist oleksid kassi eriti valjult karistanud . Hunt hunti ei murra , ühed mustad mõlemad . Inimesed ainult manitsevad omasugust . Manitsetud kass teeb näo , nagu oleks tal häbi , ise mõtleb sel ajal , et saaks veel mõne tibu hambusse . Niisugune inimeste kehtestatud ebavõrdsus valitseb koduloomade seas . Tänu sellele hoiavad laudaloomad kokku , nad on omavahel sõbralikud ja harva esineb juhtumeid , kus keegi oleks teisele meelega liiga teinud . Kui rumal ja kõike õgima harjunud siga välja arvata , aga temagi puhul ei mäletatud , et ta oleks mõnd kana hammustanud . Kukk muidugi vahel karistab , aga kord peab laudas olema , ega kanu või ülekäte lasta . Hobust hoitakse eraldi , aga isegi tema pole oma suurusest hooimata teiste vastu kõrk . Niisugused olid Tsee kokkuvõtted lauda-aja kohta . Nüüd oli see aeg läbi . Ta jalutas mõõdetud sammuga uksest välja ning tegi seda nõnda , nagu oleks see igapäevane asi . Tegelikult oli süda ärevil ja meeled põnevil , missugune see maailm välja näeb pärast seda , kui ta oli nii kaua tema vaatluse alt väljas . Lumi seisis veel laiguti õues , oli ka lagedaid kohti ning mõni rohututtki näitas oma rohelist palet . Tsee tegi näo , nagu nokiks ta armsa musta mulla pealt paremaid palasid . Ega see vale olnudki . Pugu nõudis liivateri , et nende abil jahvatada viljateri seeditavaks seguks . Kuldnokad olid juba saabunud . Nad otsisid enesele pesakasti.Emalinnud kavatsesid muneda vaid mõne muna ja nad ei kartnud , et need varastatakse sügavast kastist ära . Kõigist munadest pidid tulema linnupojad . Isegi röövlinägu kass ei pääse poegade kallale , kuigi ajab käpa lennuavast sisse . Lennuvõimelised pojad aga ei karda mööda maad hiilivat kassiroju enam , võivad teda lennult narridagi . Nõnda oli lindudega , kes saabusid kaugelt rännult . Töökad kanad olid sel ajal aplaid inimesi munadega varustanud . Kevadine ärevus oli nendegi hinges , see aga ei tähendanud kindlalt , et varsti õnnestub neil oma pojad ilmale tuua . Tsee oli sündinud suve hakul , natuke hiljem kui enamik metsalinde , kes peavad suve jooksul tugevad tiivad selga saama , et sügisel pikki rännukaugusi ületada . Kanadel niisugust ülesannet polnud , hea kui nad õrrelegi jõudsid lennata . Taeva all liuglevate lindude kõrval olid nad rasked ja rasvased . Ent kevadel vaatas ka Tsee igatsevalt taevasse ning mõtles , miks ei võiks temagi olla lennulindude hulgas . Kuldnokkadest teadis ta rohkem kuuldu põhjal . Igatsus ei sõltunud alati kogemustest . Seegi oli talle sünniga kaasa antud , kollasest munarebust või rakust , millest oli kõnelnud kukk . Kevad oli saabunud , elu pidi nüüd muutuma mitmekesisemaks ja rõõmsamaks . Munemise peale tuli juba hommikul varakult hakata mõtlema . Kui just mitte kuke kuulsa õpetuse kohaselt , siis mõtlemata kah olla ei saanud . Sest muna paisus ja pakitses sees ning Tsee tahtis temast õigel hetkel lahti saada . Enne kui ta temast enesest suuremaks paisub . Pererahvas kuulutas välja võistluse , kes muneb suurema muna . Vanasti Tsee mõtles , et ka tüdruk muneb vahel , sest ta kilkas väga valjusti ; Tsee arvas , et inimesed nõndaviisi kaagutavad . Uurimisel selgus , et tüdrukust mune järele ei jää . Jäid mõned lõhutud kannid , üks oma käega tikitud laudlina ja enese valmistatud toit , mille pere kohe ära sõi ja vahel andis seale kah . Kevadel oli tallu võetud uus siga , see oli pisike , aga ruigas mitme suure eest . Ja inimesed rõõmustasid , et ta nii näljane on . Siis pidavat hästi kosuma . Tüdruk oli perenaise munast koorunud tibu , keda ta kaua enese sees oli kasvatanud . Taoliselt peitsid oma mune ka koduloomad , ainult linnud tõid need ausalt lagedale . Perenaine oli hoidnud tütart mitte tiiva all , sest tiibu tal õnnetul ju polnud , vaid oma kõhus ja kandnud teda selviisil hulk aega enesega kaasas . Võibolla ta ei taibanud , et palju hõlpsam olnuks muna välja võtta ja siis haududa . Inimesed ei tule selle peale , kuigi kanad pakuvad neile iga päev eeskuju . Talvel oli lehm vasika toonud , kohe suure ja ilusa , aga eks tal olnud tema kandmisega vaeva küll . Võibolla ei jätkunuks tal kannatust munade peal kükitada üheksa ja pool kuud järjest , ta jääks nälga ning saaks juba kolmandal nädalal otsa . Inimesed võiksid muidugi talle pesa juurde heina tuua , kui nad vasikast huvitatud on , nagu selgus saginast , mida nad vasika sündimise puhul korraldasid . Kanal polnud lehmalt midagi õppida , tema teadis hästi , et parim viis järglasi saada on munemine ja munadest tibude väljahaudumine . Ka sellega on palju vaeva , aga kui loodus käsib , siis tuleb see rõõmuks võtta . Mõni võib mõelda pesa poole vaadates ka nõnda , et kas ikka on mõtet munadega jantida . Tibudega on palju tüli ja hoolt , võta neid tiiva alla , otsi ninaesist ja valva . Pärast kasvab suureks ja ei tunnegi sind , nokib veel terad eest ära . Aga siis pole kah elul mõtet , kui tibusid ei tule , lased muudkui munad enese järelt ära varastada , vaatad iga päev rumala näoga pesa poole , et eile oli seal nagu rohkem , ühe tegid juurde , aga täna on vähem , kas sa üldese oled need päevad munenud või petab sind mälu . Inimesed puistavad ihnsa käega teri , aga kas tasub maiustamise pärast munemise vaeva näha ? Vahel harva võiks ju mõne hästi väikese muna teha , igatahes mitte lasta end ahvatleda suurte munade munemise võistlusesse . Aga loodus liigub oma rada . Kuni sina mõtled ja kõhkled , muna muudkui paisub su sees ja lõpuks saad aru , et on viimane aeg see välja lasta . Kui muna munetud , tahad mõistagi kaagutada ja uhkustada , et oled niisuguse ilusa asja maailmale kinkinud . Pingutus ja valu , mida muna välja tulles teeb , võtavad silmade eest mustaks ja siis on varmas tulema mõte , et oled munenud ilmamaa piraka . Kui vaatad seda teost hiljem kaine pilguga , siis selgub , et see pole suurem kui kõik teised . Pettumust pole , sest oled harjunud , igapäevane asi , võiksid ju kaagutamata ja kiitlemata olla , aga seda kah hästi ei raatsi . Kuigi sinu hooplemisest ei tee keegi välja . Teised kanad istuvad ise pesal ja plaanitsevad sinu munast paremat teha . Keegi ei tule su teost vaatamagi . Mõni noor kukk veel kiitleb , et tema võiks palju suurema muneda , aga ei hooli . Need kõik polnudki nagu Tsee enese mõtted . Ta mõistis noori , kes käisid mööda õue ringi ja rääkisid õhinal , kuidas nemad munenud muna , mis on maailmast enesest suurem ja kõik see , mida me ümberringi näeme , asub tema tehtud muna sees . Suurustavad mõtted võisid ka haududes peale tulla . Näiteks , et ühest munast tuleb välja auto , teisest traktor , kolmandast kombain . Kõik põllumajanduse masinad on mõne rekordkana toodetud . Sellise , kes munenud iga päev kaks muna ja aastas on tal seitsesada päeva . Tegelikult tõelised kanad rekorditest ei hoolinud , see oli inimeste harrastus . Kui nad ise rekordeid ei püstitanud , pidasid nad arvet teiste rekordite üle , selleks kõlbasid neile ka poole aruga kanad , kes ise ei teadnud , miks nad nõnda palju vehivad muneda . Mõistlikud inimesed munemise võistlusi ei korraldanud . Alguses oli ka tüdrukule meeldinud hästi suurt muna leida , aga hiljem sai ta teada , et munemine on valus , ja siis ta leppis väiksematega . Ta silmitses pisikest muna ja ütles : " Noh , sina ei teinud oma emale vähemasti palju haiget . " Kuigi hääles oli ka niisugust kõla , nagu tahaks ta selle ütlemisega oma pettumust varjata . Tüdruk oli elus mitmel korral valu kogenud ja tundis kanadele kaasa . Aga ta pani siiski imeks , et kana , kes oli tillukese muna munenud , kaagutas teinekord valjemini kui kaaslane , kes munemist rahulikult võttis kui igapäevast asja . Võibolla ta häbenes ja tahtis valju kaagutamisega tasa teha seda , mis munemisel puudu jäi . Üldiselt oli ju nii , et ega munade suurus enese teha olnud . Kana munes , nagu loodusest antud . Enamik oli end suureks meistriks harjutanud – jutt munemise valulisusest oli nende puhul ilmselt liialdus . Kanu oli mitmesuguseid , ühele oli hõlbus muneda suuri mune , teine nägi väiksemategagi vaeva . Tüdruk tuli kord Tsee juurde , kui see pesal istus ja hakkas pärima , kas ta kaagutab pärast munemist valu pärast või sellepärast , et tal on hea meel , sai vaevast lahti , pingutus on möödas , võib terve päeva rahulikult elada , ei pea enam munema . Või siis kaagutab ta tõesti kiitlemiseks . Aga enne kui ta kõik oma küsimused Tseele ette jõudis laduda , tuli kukk ja ütles : " Ole tasa , meie muneme . " Kui tüdruk pärast pesast ainult ühe juurde tulnud muna leidis , küsis ta kuke käest , kus siis tema teos on . Kukk vastas : " Mina panin muna kana sisse hoiule . Tänu minule on see muna terve ja tark . " Kaagutamise asja selgitas kukk järgmiselt : " Nagu sa oled tähele pannud , mina ei kaaguta , see käiks mu väärikuse pihta . Aga kaagutamise alal olen ma siiski sama hea asjatundja kui munemise alal . Kaagutamise kestvus , hääle valjus ja kaagutamises sisalduv muusika sõltuvad ühest küljest kana iseloomust , teisest aga mõistagi minu korraldustest . " Tseele tuli ähmaselt meelde , et ta oli ilmale tulnud puuriitade vahel . Õigemini polnud see niivõrd meenumine , kuivõrd segane tunne , mis ajas teda neid puuriitasid otsima . Karm talv ja maja arvukad ahjud olid halgudeks lõhutud puud ära neelanud . Kaks riita tervenisti ja kolmandast poole . Vaid pool riita seisis mahajäetuna ning ootas uut talve . Kevadel olid sara kõrvale veetud uued puud . Need lõhnasid metsa ja niiskuse järele . Kuid nad olid selliselt laotud , et Tsee ei suutnud kõige paremalgi tahtmisel nende vahele pugeda . Ta tegi mitu katset , kuid jäi ikka kinni . Tüdruk nägi seda juhtumisi pealt ja ütles : " Kas sind huvitavad üraskid ? Ma toon sulle parem teri . " Puud olid toored ja üraskid ei huvitanud Tseed põrmugi . Kuid ka terad ei huvitanud teda täna . Kõik ta mõtted olid koondunud sellele , et leida varjatud pesapaik ning mälestused sidusid selle võimaluse tükeldatud ahjupuudega . Sara all seisid ammused riidad . Puid oli miskipärast võetud väljast , mitte sara alt . Need lõhnasid teisiti kui talvel maha võetud kased . Sara uks seisis kinni , sisse oli võimalik pääseda harvalt löödud laudade vahelt . Et aga sara oli puid tihedasti täis , siis laudade vahelt edasi ei pääsenud . Ainult päris räästa all olid mõned tühimikud . Tsee lendas üles ja uuris võimalusi . Puude peale pesa teha ei saanud . Mõtelda tuli sellele , kuidas tibud , kes ei oska veel lennata , sealt alla pääsevad . Tühja ruumi oli ukse all maas , kuid nii järsult alla lennata Tsee ei suutnud . Tsee kõndis kogu riidapealse läbi , kuid kusagil ei tekkinud tunnet , et just siin on õige paik . Siis nägi ta saras suurt rotti . Kuigi kanadel polnud rottidega erilisi arusaamatusi , kerkis siiski umbusk kogu sara vastu . Polnud sugugi kindel , et nad ei ründa tibusid . Mune nad ju varastasid . Pinualused võisid rotikäike täis olla . Tsee lendas õue . Kõndis kõrgete nõgeste vahel , aga teda kiskus puude poole . See mälestustest tulenev tung , millest ta endale aru ei andnud , oli nii tugev , et ta nägi turvalisust ainult paikades , kus lõhnasid halgudeks lõhutud puud . Laut ja lakad olid inimestele teada , sinna polnud võimalik pesa peita , et nad üles ei leiaks . Parem oli riskida kohaga , mille peale nad ei oska tulla , mis näib neile isegi kana kohta rumala valikuna , kuivõrd on ohustatud tõhkudest , kassidest , kullidest . Kui kana enesele järglasi tahtis saada , pidi ta inimestest kavalam olema . Tsee valis munemise paigaks risuhunniku , mis oli paksult nõgestesse kasvanud . Esimesel nägemisel oli ta selle paiga vastu jälestust tundnud , aga mida rohkem ta süda ja mõistus tegelesid kujutlusega kollastest tibupallidest ja mida pikemalt ta seda vanakraami puutumatut kohta takseeris , seda enam ta harjus ning ühel hetkel küpses kindlus , et see ongi koht , kust inimesed iial ei tule mune otsima . Roostetanud niidumasina kõrval oli maas selle iste , mille polstrist olid veel räbalad järel . Tsee vooderdas seda pisut heinaga ning pesa oligi valmis . Kana polnud paljude teiste lindudega võrreldes hoolikas pesaehitaja , mõne kõrre taipas ta siiski noka vahele võtta . Tsee munes oma munad ammuse niidumasina istmele , kaagutama aga läks lauda ette , otsigu inimesed tema pesa laudast . Pesapaika ei avaldanud ta ka teistele kanadele , nende lobisemishimu oli tuntud . Tulevad tühisest uudishimust pesa vaatama ning juhivad inimese jälgedele . Tüdruk hoidis neil silma peal , just talle oli teada , millisesse pessa see või teine kana oma munad poetab . Kui tal Tsee suhtes kahtlusi tekkis , pidi kana mitmesuguseid haake tegema , et tüdruku terase pilgu alt pääseda . Ta teeskles nagu huvitaksid teda lauda taguse peenramaa ussid ning lipsas märkamatult mõnest uuest kohast nõgestesse risuhunniku juurde . Ühte rada ei võinud sisse tallata , see oleks kergesti silma hakanud . Vahel ta kippus haake tehes ja kavaldades hiljaks jääma , muna tahtis ära tulla , ent otsejoones pesa juurde ruttamist ta enesele ei lubanud . Ainult kukk aimas ta käitumisest , et midagi on teoksil . Aga teda võis usaldada , ta oli ükskõikne haudujate vastu . Niisiis munes Tsee tosina jagu päevi vanasse , pooleldi maa sisse vajunud niidumasina istmesse ning ta pidi välja kannatama metalli puutumise vastu keha . Selline oligi elu edasiminek põlvkonniti : ema naabriks oli sõbralik puit , aga Tsee südamele peab armsaks saama külm metall . Tsee vaatas need päevad hoolikalt ringi , et keegi ei märkaks tema valmistumist haudumiseks . Ta ei sarnanenud loksujatele , kel õiget pesagi pole , kuid kes käivad valus ja vaevas ringi , leidmata oma tungidele rakendust ja paika . Ühel päeval tundis Tsee , et munade jagu on täis , ei tohtinud ahnitseda , tuli arvestada oma kehaga , kui palju see mahutab enese alla . Tsee istus pesal , teda ei huvitanud söök ega jook , ta tahtis kangeslaslikult vastu pidada , kuni tibud on ilmale tulnud . See oli tema kirglik soov , ta ei mõelnud kordagi , kas talle ikka on niisugust tüli tarvis . Looduse sund oli tugevam kui nälg ja kõik ebamugavused , mida ettevõtmine kaasa tõi . Ta teadis , et tema järele luuranud tüdruk on esimene , kes tibude üle rõõmustab . Sellised need inimesed on . Algul nad ei taha , et kana hauduma läheks , parem lepivad tema loksumisega ning tühja pesa peal kükitamisega . Hiljem aga kiidavad needsamad inimesed kana , kes neist kavalamaks osutus , ning hakkavad tema tibude eest hoolt kandma . Inimestest on kõiksuguseid koledaid lugusid kuulda . Nad uputavad oma koera ja kassi järeltulijaid . Kassid püüdvat samuti pesa peita , ja olevat pärast hirmsat tapatööd hulk aega inimeste peale vihased , aga lõpuks lasevad ennast ikka ära osta toidupalast ja soojast nurgast pliidi ääres . Koertel aga polevat sedagi mehisust , ahastavad , aga samas liputavad inimestele saba ja on valmis oma elu hinnaga kaitsma nende kolu . Tsee kükitas pesal , tema haudus oma tibusid . Mitte inimeste jaoks . Tsee järgis looduse käsku . Ja vahest arvestas ta ka sellega , et olukorras , kus kanu nii hoolimatult petetakse ega lasta neil oma liigi paljunemise eest hoolitseda , peab leiduma selliseid , kes suudavad järglastele kangust ja kavalust pärandada . Nii oli tema ema inimestest kavalam olnud ja nüüd oli tema ning ta lootis : kord on ka mõni nendest , kes praegu veel munakoore all , tubli , kes oma tibud välja haudub . Seepärast oligi tarvis kükitada just enda munetud munadel . Talus oli ka inkubaatorist toodud kanu , nendel vist polnudki õiget tahtmist hauduma hakata . Või kui oli , jäi kavalusest ja tarkusest puudu . Öeldakse , et kana ise ei tea oma saatust , vaid elab päevast päeva . Küllap loomadki näevad ette tulevasi asju . Platsile puistatud teradest on hõlpsam kõhtu täita , kui et peaks toidu ise hankima . Aga ainult nina ette tooduga oleks kah igav elada . Nagu farmikanad elavad . Söök ja peavari , soe laut ja kaitstus vaenlaste eest on asjad , mille eest annad lõpuks suled seljast . Farm on vangla . Vabadus on täis ohtusid . Kõigud kahe soovi vahel . Tahad mõlemat , turvalisust ja vabadust . Kord eelistad ühte , kord teist , sulust tahad vabadusse , vabaduse kõheduse eest otsid varju . Mis mõtet on elada , kui sa ei ela igavesti . Kui ära väsid , siis puhkad . Kui oled puhanud , ärkad uuesti elule . Võibolla mõne teise kanana . Mis päris lõpus saab ? Aitab sulle nendest kana eludest , öeldakse ühel päeval , ela nüüd mõned korrad kassina . Kuidas sa siis hiilid ja varitsed neidsamu tibusid , kes sa ise alles äsja olid ? Võibolla alguses ei varitse ka , osa kasse näivad mõistlikud olevat , kuigi usaldada ei või ühtegi . Võibolla need taltsamad ja paremad olidki eelmises elus kanad , pärast harjusid kassielu kuritegudega ära ja hakkasid ilma süümeta murdma . Kui oled kassi korrad ära elanud ja kõik teised loomad-linnud ka , mis siis saab ? Võibolla elad inimesena , oleks uhke küll , sest nemad on kõige suuremad röövlid , aga see-eest oskavad niidumasinat valmistada ja seda isegi roostetada lasta . Üks selline oli Tseel iga hetk silmade ees , rauast ja roostest võis kah mõelda . Mitte üksi elu polnud looduses igavesel muutel , vaid ka elutud asjad . Kas maailm isegi on igavene , kui ta nõndaviisi kobrutab ja kihutab ühest olekust teise ? Kui Tsee on inimeseks kah mõned korrad ära olnud , kas ta siis saab uuesti kanaks ? See oleks ehk kõige parem , vähemasti harjunud asi ja võibolla on kana ainuke , kellena Tsee oskab hästi elada . Seepärast tundub , et kanaelu on ehk kõige mõnusam , kuigi on tülinat ja muret . Või saab ta hoopis putukaks ja vihmaussiks . Inimene võiks saada Jumalaks ja Jumal võib end ohverdada kõige elava eest ning muuta end kõige lihtsamaks loomakeseks . Aga kui Tsee vaatab vihmaussi enese ees vingerdamas ja mõtleb , et alles üleeile oli see uhke jumal või inimene , siis võib uss kurku kinni jääda . Ei , kõige parem oli olla kana , mõtles Tsee mune enda all sättides . Ta ei tahtnudki kassiks või inimeseks saada . Ammugi siis vihmaussiks mulda või Jumalaks jahedasse õhku . Kassil on hing must ja küllap see teda ennast ka vaevab . Inimene peab kõik aeg muretsema , kust ta kanadele teri saab . Jumalal pole vist midagi teha , tal on hirmus igav . Vihmauss aga värisegu ja kartku , kas äkki ei tule mõni kana ja teda ära ei nokka . Mis kanal viga , muudkui mune ja vaata , kas terad on platsis või peab inimesega tõrelema : " kok-kok-kok . " Niiviisi oli hea mõelda ja aeg läks kah rutemini , haudumine ei tundunudki tüütu tegevusena . Sest oli lootust , et varsti sibab su ümber kari pallikesi ja võid mööda kõndida kanadest , kes sellega kordagi elus pole hakkama saanud . Kõrkus oli muidugi inetu joon , aga eks taha igaüks ennast upitada , seda sai ikka teha vaid võrdlemise abil . Kui sa oled juba parem vihmaussidest ja jumalatest , miks sa ei võiks siis olla natuke parem ka teistest kanadest . Ja selline täiuslik kana ehk määraski maailma saatust . Nõnda hullu mõtteni jõudis Tsee lõpuks välja . Hakkas juba kahtlema , kas ta ikka elab õiget elu . Kõnni või munade pealt minema . Aga nendest aimus juba liikumist . Kui oled aina ühes asendis , pea sa siis peast segi ei lähe . Tsee vaatas roostetanud niidumasinat , see rahustas teda . Niidumasina kõrval oli vana kohver . Tsee kujutas ette , kui kaugele see kohver on reisinud ja mida ta enda sees on kandnud . Kohvril oli kindlasti ka naljakaid juhtumisi elus , kuigi tal enesel ei tarvitsenud naljasoont olla . Mõnikord seda unustati maha , siis oli unustaja süda ahastust täis . Kui ta kohvri jälle üles leidis , kallistas ta seda rõõmu pärast , aga kui see ta enda süü ja trööpamise tõttu ära kulus , siis viskas nõgesepõõsasse . Või niidumasin ise . Kindlasti oli peremehe isa suurt rõõmu tundnud , kui ta pärast kõhklmisi ja rahalugemist oli selle ostnud . Masin tegi töö hõlpsamaks , veeretas selle rohkem hobuse kaela , kes masinat vedas . Pärast võeti heinamaa talult ära ja niidumasinaga polnud enam midagi teha , nii ta siin roostetab . Pole ka poisse , kes sellega mängiksid ja nõgestesse raja tallaksid . Selles osas Tseel vedas , siin elas üksainus tüdruk , kanade sõber . Miks perenaine nii laisk oli ja rohkem ei viitsinud muneda , seda Tsee ei teadnud ja temast eeskuju võtta ei tahtnud . Tema sai tänu niidumasinale siia pesa teha ning iste , mille kallal marakrattide käsi oli nähtavasti käinud , et ta masinast eraldi vedeles , leidsis nüüd kasutamist ja teenis looduse suurt elu . Või polnudki iste selle masina küljest , peremees oli seda ehk proovinud ja siis nõgestesse virutanud , seda polnud istme peale kirjutatud . Ümberringi oli muidki asju vaadata . Kõige rohkem mõtteid aga oli sinises õhus , need lausa sähvisid seal . Kinni neid sealt püüda ei õnnestunud , mõni lõi ise kui välk pähe ja siis imestasid , kust küll see mõte võis tulla . Nõnda kulus aeg ja vaata : ühel hommikul lõi esimene vapper tibu munakoore katki , pisti oma imeilusa pea välja ning ütles : " Piiks ! " Ime küll , kuidas ta oskas kohe sedasama keelt , mida Tseegi oma tibupõlves oli rääkinud ? Tsee vaatas esmasündinut heldinult . Et üks oli väljas , siis seda suuremat hoolt oli tarvis jagada teistele munadele , et nendest sama tublid järglased tuleksid . Üksteise järel tulid tibud ilmale ja Tsee võis nendega varsti oma redupaigast välja kõndida . Haudumise aeg oli olnud raske . Tsee tundis , et ta on nõrgaks jäänud . Esimesed päevad oli ta järjest pesal istunud ning uskunud , et peab nõndaviisi lõpuni vastu , elab vanast rasvast ära . Siis võtsid nälg ja janu võimust , silmade eest läks mustaks , oli tarvis söömas käia . Seda oli parem teha inimeste pilgu alla sattumata , need võisid taibata , et ta on haudumas ja kes teab , mida võtavad asja vastu ette . Kuigi nad ju teadsid , et munad , mida mõnda päeva on soojendatud , pole neile enam kõlblikud , parem las kana haudub lõpuni . Et ta oli saanud oma munad segamata pesasse koguda ja nende peal kaks päeva lösutada , oli võit käes , ning asi oleks võinud ka avalikuks tulla , aga igaks juhuks hoidis Tsee inimestest kõrvale . Mitmel korral oli tüdruk teda nimepidi hüüdnud ja siis oli kange kiusatus oma sõbra juurde joosta , aga Tsee surus kiusatuse maha ning jäi paigale . Ta kujutas isegi ette , kuidas tüdruk võib tema pärast nutta , mõtleb rumaluke , et Tsee on otsa saanud , kuna teda õue peal enam näha ei ole . Las ta natuke nukrutseb , pärast on rõõm seda suurem , kui kana koos tibudega välja ilmub . Kõige hirmsamad olid ööd . Kuigi aeg oli varasuvine ja ilmad püsisid kuivad - küllap oli Tsee seda ette teadnud , muidu olnuks haudumist lageda taeva all riskantne alustada - , siiski oli õudne olla üksinda tähtede paistel , kui sul pole õrrel külje vastas teisi kanu , kes on kõikidest nääklemistest hoolimata sinu head seltsilised , ja nende keskel on valvas kukk , kes kõigi eest seisab ja ei lase liiga teha . Siin olid sina ihuüksinda oma munadega , pimedus oli midagi koledat , ainult mõte tulevastele tibudele suutis Tseed paigal hoida . Ta pidi olema tugev , pidi kaitsma mune ja nendest kooruvaid tibusid , ta ei tohtinud hirmul lasta enesest võitu saada . Silmade ette ilmusid pildid , kuidas mööda puhmastikku hiilivad verejanulised ööloomad ning aina ootavad seda , et mõni rumal kana õrrele pakku ei lendaks . Tsee pigistas siis silmad kinni ja mõtles : tulgu mis tuleb , ehk läheb õnneks . Nii oligi . Südamevärinat oli kulunud hirmudele ja mõtetele tibudest , kuidas nad seal muna sees arenevad , kas on tublid ja terved , kas suudavad koore katki lüüa ning päikese palge ette ilmuda . Lõpuks oli kõik möödas . Ainult viimasest munast ei tahtnud kuidagi tibu välja tulla . Tsee uuris seda ja purustas ise ettevaatlikult koore : tibu selles polnudki . Üks muna oli kandnud nigelakest , kes ei suutnud õieti jalul seista , rääkimata teiste kombel keksimisest või rõõmuahnest piuksumisest . Tsee läks tibukarja eesotsas õuele . Juba esimesest hetkest alates pidi ta neid aina korrale manitsema . Erilist tähelepanu vajas nõrguke , kes ei jõudnud teistele järele , ta kukkus lühikese tee peal mitu korda küljeli ning suutis vaevalt end püsti ukerdada . Tsee ei tohtinud teda aidata , selline oli looduse seadus . Ellu jääb see , kes elada suudab . Kui iga väetikest tugede najal püsti hoida , muutub kanade sugu lõpuks nii nõrgaks , et võib väljagi surra . Suured kanafarmid ja inkubaatorid on niigi neid nõrgendanud , ainult talukanad on veel endises jõus , aga kõikide kanade hulgas on neid vist vähemus . Ka taludesse tuuakse ju nüüd tibusid haudejaamast . Nõrka tibukest ta jälgis , kuid ei aidanud . Saagu ise enesega hakkama . Muidugi oli erandeid , kus nõrgast tibust kasvas tublim kana kui teisest elujõulisest , kuid sellele loota ei saanud . Et Tseel oli tibukarja manitsemisega tegemist , siis ei pannud ta tulles õieti tähelegi , kas teised ikka imetlevad tema perekonda . Kui kõik lapsed oleksid olnud tublid ja targad , kobaras tema ümber püsinud ja muidu igati kombekad olnud , siis oleks ta kogu tähelepanu pühendanud enese näitamisele . Alles siis , kui rumalukesed taipasid , kuhu ja kuidas nad peavad minema ja kui ka nõrguke järele jõudis , vaatas Tsee ringi , mida teised temast ja ta järglastest arvavad . Sealt tuligi kukk . Tsee pettumus oli suur : kukk tegi näo , nagu poleks Tseed üldse olemas . Ometi oli ta palju kordi käinud Tsee juures , et tal need toredad tibud oleksid . Saa nendest kukkedest aru . Vaata , on veel pahane , et Tsee nii kaua on silma alt ära olnud . Solvunud Tsee mõtles , olgu , tema ei tee kukest kah nüüd hulgal ajal välja . Samas lisas mõttes : see aeg ei tohiks siiski liiga pikale venida , küllap nad varsti ära lepivad . Ka kõik kanad ei teinud Tsee tulekut nägema , võibolla mustast kadedusest . Juurde tulid pigem need , kellega Tseel kõige parem läbisaamine polnud . Ainult suur Kirju kana ütles põlglikult : " Ena asja , sellega saab iga kana hakkama . " Polnud tast endast enam õiget munejatki ja perenaine oli kord öelnud : " See ei kee vist iialgi pehmeks . " Tsee ei teadnud täpselt , mida ta sellega öelda oli tahtnud , küllap nimelt seda , et pole temast enam tibude haudujat . Kuri tädi , kellest Tsee ammu jõu poolest üle oli , tuli esimesena ja ütles : " Oh kui armsakesed . Küll sina oled aga tubli , et niisuguse vaeva ette võtsid . " Mis vaev , see oli elu loomulik käik , aga natuke uhkust võis selle üle ikkagi tunda . Tädi oli üks nõrgemaid karjas , sellepärast talle meeldis oma võimu näidata . Tsee pidi silma peal hoidma , et ta ei hakkaks tema järglastele liiga tegema , kui need juba noore kana mõõdu välja annavad . Muidugi siis ta enam nende eest hoolitsema ei pea . Karastumine kulub igale elusolendile ära . Imetlejaid oli teisigi . Head sõnad olid peaaegu sama mõnusad kui päikesepaiste , mis nõgesepuhma hämaruses oli meelestki läinud . Kui tüdruk trepile ilmus , kilkas ta just samuti kui Tseed esimest korda nähes . " Ema , tule vaata ! Meil on jälle tibud . " Ka perenaine tuli trepile ja ütles : " Peab selle vana kasti üles otsima . " Vaata siis , mille peale inimene esimese asjana mõtleb . Saaks aga väikesed vangi panna . Mitte vangi , vaid kaitse alla , parandas Tsee ennast kohe . " Küll sina , Tsee , oled kaval . Seda ma arvasin , et sa oled kusagil peidus , kui ma sind hüüdsin , " vadistas tüdruk . " Muidu sa tulid alati esimesena joostes , aga nüüd polnud sind kusagil ja ma juba mõtlesin , et sa oled linna kooli läinud . " Eks seesugused jutud olnud lapsikud , väärikas kanaema kaasa kaagutada ei saanud . Kõik need lood lugeda oskavast kanast oli see võrukael ise välja mõtelnud . Ainult plekist kana oli tõepoolest olemas . Ka tema tuli Tsee tibudele vastu ja ütles : " Mina toon kah varsti oma tibud lagedale , oota ainult ! " Mis tal viga rääkida , plekki oli maailmas palju . Tseel algas kanaema elu . Suure osa ajast lösutas ta kanavõrgu alla ja soojendas kehaga tibusid . Päeval abistas päike , öösel pidi ainult enda peale lootma . Väikesed unimütsid magasid nii kaua , et tiivad väsisid ära ja rinnalihased hakkasid valutama . Aga selleks sa siin maailmas kanaema oledki , et kõik ära kannatada ja tibukeste eest hoolitseda . Kuigi vahel oli tüdimus nii suur , et oleks jätnud kõik sinnapaika ja läinud kuke kõrvale õrrele . Seegi aeg pidi kord tulema , seniks jätkus Tseel jõudu oma kohust täita . Rõõmu oli siiski rohkem kui muret . Või millega sa seda mõõdad . Mure ja hool olid pidevad , mured möödusid , rõõmuhetked aga jäid venivast päevast meelde . Vahetevahel jälgis Tsee oma nõrka tibu . Kui teised ei lasknud tal tangu nokkida , Tsee vahele ei seganud , sest ainult võitlemine oma elu eest võis teda tugevaks teha . Tseel oli meelest läinud , kuidas tüdruk oli teda haiguse ajal tuppa võtnud , ja näe , nüüd oli ta ainsana oma pesakonnast tibudeni jõudnud , agaraid kukepoisse aga polnud enam olemas . Kuid niiviisi võisid inimesed mõelda , kanad mõtlesid teisiti . Kas Tsee oleks tahtnud , et tüdruk ka tema nõrgukese oleks enda juurde võtnud ja tugevana tagasi toonud , sellele mõttele polnud ta kordagi tulnud . Ühel hommikul jäi pisike küljele lamama ja teised tibud olid valmis teda nokaga lööma . Selline oli ürgne seadus , Tsee ise oleks pidanud armulöögi andma , aga ta pööras pea kõrvale . Ja siis oligi nõrguke surnud ja keegi ei teinud temast enam välja . Tuli tüdruk , viis tibu ära ja mattis ta nõgesepuhma äärde niidumasina lähedusse , pani kahest kokkuseotud pulgast ristigi hauale , selline oli inimeste komme . Tüdruk käis seda kohta vahel vaatamas , aga Tsee unustas peagi , et tal üldse selline tibu on olnud . Mõni teine oleks ehk isegi häbenenud , et üks tema järglastest nii vilets oli , ja teda teiste kanade eest kohe alguses ära peitnud . Tsee polnud seda teinud , ta lootus polnud aga siiski täitunud . Kanaemal oli tegemist ellujäänud tibudega , ta pidi hoolas olema , et teistega sellist asja ei juhtuks . Selleks tuli neid õpetada . Kanadel olid omad viisid . Eraldi tunde selleks tarvis ei läinud , kogu elu oligi õppimine ja vana kana teadis seda . Rõõmsad ja elujõulised tibud olid täis õppimise lusti . Varsti teadsid nad , mis kõlbab süüa , kust mida leida . Nad eraldasid ema häälitsusi , läksid talle järele , toimisid tema eeskujul . Asjad ja elu õpetasid neid samuti . Vastu laudkasti seina ei tasunud tormata , valus oli . Läbi traatvõrgu ei pääsenud . Mõni iva , mida võis maast leida , oli kibe . Raskem oli tundma õppida vaenlasi ja ohte . Jutud aitasid vähe , pidi ise kogema . Omavahelisi suhteid määrasid jõud , pealehakkamine ja tarkus . Ema suurt vahele ei seganud ja sellepärast juhtus harva , et mõni jooksis kaebama . Osa tarkusi pärines veel sellest ajast , kui kana kauged esivanemad elasid soojal maal . Soe meeldis tibudele kohe , kui nad munast välja tulid . Hiljem aga harjusid külmaga ära . Kunagi elasid esikanad vabalt tihnikutes ja inimesi ei olnud nende läheduses , keegi ei puistanud teri ega hüüdnud : " Tibu , tibu , tibu ! " Toitu leidsid nad ise kõikjalt ja nende söök oli mitmekesine . Ka praegu sõid kanad paljusid putukaid , lehti , pungasid , aga et teri söödaplatsilt oli kõige hõlpsam võtta , siis harjusid nad ühekülgsusega ära . Farmikanadel polevat üldse valikut . Söövad , mis ette antakse ; kui ette ei anta , siis ei söögi . Ja muidugi ei mune kah . Talukanad on nendega võrreldes vabad ja iseseisvad . Nad on farmikanade suhtes sama mis tihnikutes metsikult elavad kanalised kodukanade suhtes . Tsee ja ta õed-vennad ei tundnud neid ega teisi , kuid võisid oletada , et just nende keskmine elu on kõige parem : ohtude eest enam-vähem kaitstud , toit peaaegu alati olemas ja vabadus samuti käes . Mis kellestki lõpuks saab , sellele ei tasunud mõelda , elu oli elamiseks , kuni seda antud . Kõik lõpeb kord , igavesti ei jää keegi alles . Farmis munejale ei antud eluiga palju üle aasta , kodustel kanadel oli see hoopis pikem , olenes ka pererahva iseloomust ja vaadetest . Igast perekonnast sai palju tibusid otsa , enne kui nad täis kasvasid . Kes väga noorelt elust ära läks , sellel jäi mõndagi nägemata , aga elu üldine mõte oli üks : elada . Talus oli peale suure Kirju ja Siibu veel üks väga vana kana . Nad ei munenud enam üldse , ainult õpetasid teisi ja jutustasid , kuidas nende ajal olevat paremaid mune munetud ja õigemini pesa peal kükitatud . Vahel oli neid päris huvitav kuulata , kui nad oma elujuhtumistest pajatasid , see tuli tõesti õpetuseks . Kas nende elu selles eas väärtusetu oli , seda ei pidanud arvama , kuidas saabki keegi teise elu ja kasulikkuse üle otsustada . Ometi inimesed otsustasid ja too kolmas vana kana oli ühel päeval kadunud . Sama juhtus mõni aeg hiljem Siibuga ning oleks võinud ka suure Kirjuga juhtuda , sest perenaine nurises , et ta ei mune ega kaaguta . Aga tüdruk ei lasknud sel juhtuda , sest kirju paistis oma suurusega teiste seast silma . Vahel ta koguni pettis ema ja ütles mõne teise mune tuppa viies , et need on Kirju munetud . Mida rohkem sa munesid , seda paremini inimesed sinusse suhtusid , aga ülearu püüdlik kah ei tasunud olla , jõud sai varakult otsa . Nagunii oli iga päev munemine loodusest võõrdumine . Kauged eelkäijad munesid ainult nii palju , kui jõudsid ära haududa . See oli nende elu mõte ja sisu . Mitte inimeste toitmine maisvate munadega . Maailm õpetas ja Tsee eriti ei muretsenud . Tüdruk käis nendega tihti vestlemas , aga Tseele näis , et märksa vähem kui aasta tagasi , mil tema veel tibu oli . Vahest oli tal nüüd tegemist rohkem ja ise suuremaks saanud , huvitasid ka suuremad asjad . Kõige paremini ütles loodus ise ette . Kõik tuli omal ajal. Kasvasid suled selga ja tekkis himu tiibade jõudu proovida . Tsee tarkus seisis selles , et ta ei seganud vahele . Õigem oli rõõmuga jälgida , mis tema järglastega toimub . Nad võõrdusid temast järk-järgult . Ei kippunud enam tiiva alla . Ka ema " kok-kok-koki " polnud neile varsti enam tarvis , nad tahtsid ise häälitseda . Tuli aeg , kus nad kõik olid ühesugused kanad , polnud enam meeles , kes nendest ema , kes tütar . Nagu ei eristanud Tsee ammu enam oma ema teistest kanadest . Nii see tõesti juhtub emaga , et ühel päeval on lapsed ta enese suurused ja tal pole neile enam midagi pakkuda . Ta häälitsused on tüütud ja kui ka kutsub neid hea söödamaa peale , võivad nad mitte vastata . Mõjub veel vaid väärikas eeskuju , see mõjub kõigile , mitte ainult su kunagistele lastele . Alguses oli tore jälgida , milliseks kujuneb kellegi iseloom ja kes nende seast võiks kõige enam olla tulevane Tsee . Kes temale sarnasem , see tundus lähedasem olevat , selles elas Tsee rohkem läbi oma nooruse ilusaid aegu . Huvitav oli jälgida ka nende suhteid kukega , kes oli ju nende isa , kuid kes sellest rollist looduse vaikival nõusolekul sugugi ei hoolinud . Peagi pidid kukepoistest saama vana kuke vaenlased . Või olid nad sunnitud talle sõnatult alluma , kui tahtsid rahulikult edasi elada . Või tõuseb nendest mõni vana kirju kuke tähelepanematuse tõttu nii vägevaks , et tõukab tema troonilt ? Kas Tsee oleks seda soovinud ? Seljuhul peaks ta alluma oma kunagisele pojale . Selles polnud midagi ebaloomulikku , ometi armastas ta vana kukke ja oma kaklejaid vaadates ta niisugusele asjale ei mõelnud . Pealegi oli see kukkede omavaheline asi , kes troonile tõuseb . Kanad hoidsid tugevama poole . See oli looduse tarkus : tugevamast isast oli loota tugevamaid järglasi . Loodusel on ikka omad kaod . Tsee oli äravalitud kana , sest ta haudus oma pesakonna välja . Nüüd olid järglased tema enda suurused ja peaaegu võõrad . Kanaplikad piilusid kuke poole ja said peagi temast endale valitseja ning kaasa . See oli loomulik ega teinud Tseed kadedaks . Tema juurde oli kukk ammugi tulnud ja öelnud : " Aitab , hakka jälle munema . " Ka Tsee ise oli sellisest soovist pakil ning ta tähelepanu kuulus uutele munadele , uutele võimalikele lastele . Ja et tema kohal oli taas kuke arm , polnud tal põhjust kade olla teistele , ammu siis omaenese täiskasvanuks saanud lastele . Üks nendest oli alp ja edev . Tsee ei tahtnud arvata , et just see on tema moodi . Tüdruk oli talle nimeks pannud Koo . Kunagi oli Tsee käinud kinos ja ennast filmikanaks kujutanud . Teisel korral oli temast arvatud , et ta oskab lugeda . Polnud võimatu , et Koo on pärinud tema iseloomu . Kukkesid ei arvustata . Küllap oli Koo edevus ikkagi Tseest . Kukkede puhul on see loomulik : nende väärikuse taga on ikka paras annus edevust ja võimuiha . Kord kui Koo oli ilusa ussi leidnud , kuulutas ta seda valjusti kõigile . Nagu see oli mõnikord kukel kombeks . Esimesena jookisis kohale Tsee kuri tädi Kuueteistkümnes . Ta oli viimasel ajal töntsiks jäänud . Ta ütles : " Siin on pime ! Las ma vaatan su ussi lähemalt ! " Vanatädi pani pea ussile hästi ligi ning Koo hakkas juba halba aimama . Kuueteistkümanes haaraski ussi noka vahele ja jooksis minema . Koo tõstis lärmi , jooksis vanale kanale järele ja karjus : " See on minu uss ! " Läheduses juhtus olema kukk . Ta kutsus tülitsejad enda juurde ning kamandas : " Pane uss maha , ma vaatan , kumma oma ta on ! " Kuueteistkümnes polnud põgenemise tõttu saanud mahti ussi alla neelata ning pani selle nüüd kuke jalgade ette . Kukk hakkas kohut mõistma , öeldes : " Häbi teil olgu tülitseda , üks vana ja teine noor . Uss on tõesti kena , see meeldib ka minule , karistuseks teie tülitsemise eest söön ma ta ise ära . See on vaevatasu kohtumõistmise eest . " Kuni ta seda juttu rääkis , oli uss kaitsva mulla sisse pugenud ning kõik kolm vaatasid imestunult kohta , kus vaidlusalune äsja oli vingerdanud . Seegi elusündmus tuli küllap kõigile kolmele õpetuseks , eriti Koole , kes oli vastuvõtlikus eas . Üks juhus teda veel targaks ei teinud . Teisel korral nägi ta äsja laudast välja tõstetud sõnnikuhunniku seest paari traadijuppi paistmas , ta arvas neid ussi sabaotsaks . Seltskondlik lind , nagu ta oli , hüüdis kõigile : " Tulge siia , tulge siia , sõnnikuhunnik lausa kihiseb ussidest ! " Võibolla tahtis ta teisi narrida , kuid ussinduse asjus püsivad kanad kõrge eani lihtsameelsed ning paljud jooksid kohale . Ühtki ussi värskes sõnnikus ei nähtud . " Mis sa valetad ! " pahandasid kokku jooksnud kanad . Tsee teadis , et niisugust kohta maailmas vist polegi , mis ussidest päris lage oleks . Seepärast ta siblis natuke sõnnikus , leidiski ussi , aga see oli pruun ja väga paljude harali jalgadega . Kõik vaatasid seda ussi , kukk ütles : " See pole õige uss . " " Miks ta õige pole , me oleme ennegi selliseid söönud , " vaidles suur Kirju , kes tahtis isegi kukest targem olla . " See võib mürgine olla , " ütles kukk . " Las ma proovin . " Ja neelaski ussi alla . Teised vaatasid , ega tal paha hakka . Ei hakanud . Nõndaviisi kaitses kukk oma kanakarja tervist . Ta ütles : " Minule ei tee see midagi , aga teie peate munema ja munadele võib seesugune uss halvasti mõjuda . " Munemise asjus oli kukk suur asjatundja . Koo aga tegi lõpuks järelduse , et alati pole mõtet lärmi lüüa . Oma iseloomu oli raske muuta , kuid pärast pikemaajalist võitlust oli ta nii tubli , et ei käratsenud isegi siis , kui nägi maa seest välja roomamas kuldset niiti . Teiste järeltulijatega olid teised probleemid , aga mis aeg edasi , seda enam eemaldus Tsee nendest ning lõpuks vaatas ta oma kunagisele lapsele otsa kui võhivõõrale . Selline oli looduse käsk ja komme . Nad kõik kokku olid üks kanade sugu , võimas ja paljunev . Paljunemise üllas ametis oli ka Tsee osa . Mida rohkem neid sellegi talu õues oli , seda tugevamini nad ennast tundsid . Terade juurde tormates oli sagimist enam , kuid üldiselt olid kanad lepliku loomuga linnud . Olid nad ju kogenud , et kes kaetud teraplatsil viidab aega naabri äraajamise peale , saab kokkuvõttes vähem , aga mitte rohkem . Nad täitsid õue ja ükski majaline ega laudaline ei saanud teha nägu , et neid pole olemas . Päevad kulgesid ühtesoodu , kuid mitte üksluiselt ja igavalt . Iga munemine oli uus ja isegi kaagutamine ei kordunud , vaid olenes ilmast , meeleolust ja paljudest muudest asjadest . Kohtumised kukega olid ikka erutavad ja ka väikesed nääklemised teiste kanadega pakkusid vaheldust . Kuigi Tsee püüdis nendest hoiduda mitte sellepärast , et ta nii rahumeelne oli , vaid just tühises nääklemises oli palju kordust . Hoopis huvitavam oli elada oma kujutlustes . Nendes elas Tsee tihti kusagil soojal maal , kus oli tema tõu algkodu . Mis aeg edasi , seda värvikamaks muutusid kujutlused . Nad olid kui maitsev ja erutav aine , mida tahad ikka ja jälle proovida . Huvi pakkusid vestlused tüdrukuga . Üksvahe käis Tsee tal järel ja tüdruk naeris , et Tsee on tema valge kutsu . Tsee elas osasse sisse ja proovis isegi haukuda , aga sellest ei tulnud midagi välja . Tüdruk sirgus suuremaks , tal olid omad huvid ja hoolitsus kanade eest sai talle ikka rohkem kohustuseks kui mänguks , mida vabatahtlikult ja lustiga tehakse . Tseega ta siiski vestles neil jalutuskäikudel ja tema see oligi , kes nimetas niisuguse maailma paiga nagu India . Ta polnud ise seal käinud , kuid oli lugenud raamatuid , kus sellest maast kirjutati . Ta jutustas Tseele , et seal on kirkad värvid ja lopsakas loodus . Loomad on seal inimestele pühad , näiteks lehmadel lastakse rahulikult linnatänavatel kõndida , inimesed ja autod annavad neile teed . Ka kanadest peetakse seal lugu , mõned nendest on koguni iluasjad , neid imetletakse ja hoitakse toas nagu kassi . Tsee uskus neid jutte meelsasti , ta oli ammu mõelnud , et maailmas peab olema niisugune paik , kui temataoline pole lihtsalt üks tavaline kana teiste hulgas , vaid ta on kui kuninganna . Mitte selles mõttes , et ta oli teistest parem . Asja andis ka nõndaviisi ette kujutada , et seal on kõik kanad kuningannad . Ja kuigi tüdruk rääkis , et selles ürgkodus ja unistuste Indias on paljud inimesed näljas , ei võtnud see sära sellelt maailma paigalt . Sest nälja põhjuseks oli seal elu pühaks pidamine . Seal ei takistatud laste sündimist , kui nad soovisid ilmale tulla ja seetõttu kogunes inimesi liiga palju . Loomad aga olid inimestega võrdsed , nende hävitamist ja söömist häbeneti . Mõned seda vahest tegidki , aga teised põlastasid väga , hoidusid sellest ning püüdsid piskuga läbi ajada . Nad ütlesid : kuidas ma söön oma venda , temal on samasugune õigus elada maa peal kui minul . Nad olid palju mõelnud elu saladuse üle , sest nad olid väga vana rahvas , pärinesid veel sellest ajast , kui kanad elasid vabalt tihnikutes ja munesid just nõndapalju , kui neil oli tarvis tibude haudumiseks . Nende tublidus arendas kanade tõugu , paljunemise tung ei muutunud tühjaks tööks nagu praegu kodustatud kanadel – vähemalt kui nende endi seisukohalt vaadata . Lootus jäi , jah , lootus jäi ka siin ja kana munes edasi . Mida rohkem mune sai , seda tõenäolisem oli , et osastki tulevad uued kanad , kes pole halvemad praegustest ning kes viivad seda vana ja uhket linnuliiki igaviku poole . Tseele pakkus huvi uurida ka teisi koduloomi , teha nendega lähemat tutvust . Ta küsis lehmalt : " Kus on sinu algkodu , piimaandja ? " " Kust ma seda peaksin teadma , " imestas lehm . " Sa uuri . Küsi tüdruku käest , tema teab kõike ja kui ei tea , vaatab raamatust järele . " " Mis ma selle teadmisega peale hakkan , " vastas lehm . " Ma kuulsin ükskord , kuidas peremees ütles , et raamatud valetavad . Sellepärast ma lugemist ära ei õppinudki . " Tseed kurvastas see uudis , sest seljuhul peaks valetama ka raamat , mida kirjutatakse Tseest . Eks see oli muidugi rohkem nime andmise asi , seda võiks palju viisakamalt nimetada fantaseerimiseks . Tsee tahtis uskuda , et kõikidel kujutlustel on tõetera sees , neid teri nagu kõiki muidki teri peab oskama nokkida . Millekski on vajalikud ka kõige perutavamad väljamõeldised . Kui Tsee oli tüdrukuga vestelnud lehmast , tuli ta uuesti suure sõralise juurde ja ütles : " Sinu algkodu on siinsamas lähedal , suurtes metsades . " " Mina metsa küll ei lähe , mis mul sinna asja , " ütles lehm . Tsee jätkas tema harimist : " Kuid esimesed lehmad kodustati sealsamas kus esimesed kanadki , need olid ainult teist tõugu . " Sellega tahtis kana olla armulik lehma vastu ning võtta teda endataoliste väärtolevuste kilda . Seda vastuolu , et kodu on siin , aga kodustati seal , ei pannud lehm õnneks tähele ja ega Tseegi vaevanud sellega oma väikest kanapead . Ta tegi juttu ka lammastega ning küsis : " Kuhu külmale maale teie hakkate minema , et enesele sellist kasukat kasvatate ? " " Meie ei lähe kuhugi , meil siingi külm , " määgisid lambad . Tsee ei saanud neid kuidagi aidata . Ta ütles : " Olen kuulnud inimesi ütlevat : peab lambaid pügama , vaesekestel on liiga palav . " " Inimesed ajavad igasugust juttu , " ei osanud lammas targemat vastata . " Mis nende mõte ikka on , kas see , et aidata liigsest villast lahti saada , või see , et enesele sellest sooje riideid valmistada ? " See polnud öeldud mitte mässule õhutamiseks , kuid eks sisaldu igas küsimuses oma salakaval tagamõte . Lammas vastas : " Mis see meie asi on , mida nad seal oma kambris pikkadel talveõhtutel teevad , ketravad või koovad . " Tsee teadis , et vokk ja teljed seisid vanavarana rehetoas ja vill vahetati suures vabrikus lõngaks või otse kangaks . Tsee oli liiga tark , ta püüdis seda puudust siiski jõudumööda varjata . Lammastele ta midagi ei öelnud , las arvavad , et naised ikka veel õhtuhämaruses vokki vuristavad ja vanaaegseid laule laulavad . Tseed huvitas , kust keegi on tulnud ja kuhu ta on minekul . Temas eneses oli liikumise kihk , see oli elu . Ta lendas oma kujutluses kõrgel õhus ja läbis pikki maid nagu väikesed rändlinnud , kellel näis väga vähe jõudu olevat , kuid kellel oli naljaasi Indiasse lennata . Aeg läks . Veel üks talv tuli peale ja veel üks kevad . Tsee vahetas mitu korda tualette , kuid uus sulestik sarnanes vanale , oli vaid puhtam ja säravam . Uut pesapaika Tsee ei leidnud ja lust kõiki üle kavaldada polnud sel aastal nii suur ja tungiv kui eelmisel . Püsis tunne , et Tsee leiab selle pesa tulevikus kusagil väga kaugel ja väga kindlas kohas . Siis on tal täiesti erisugused tibud , kes sarnanevad mitte tänastele kanadele , vaid kes on saledad , kirjud , pikkade sabasulgedega , nende kaugete eelkäijate moodi , keda öeldakse vabaduses enam peaaegu üldse mitte leiduvat . Võibolla on Tsee ülesandeks tema ainumas elus taastada see tore tõug . Kevadised mõtted olid kerged ning kestis tunne , et algav suvi ei lõppegi . Seekordne talv oli olnud pehme , kuid tüütu oma pika laudavangistusega . Seda veel kord üle elada poleks Tsee tahtnud , selles polnud enam midagi huvitavat . Ent ka suvi polnud suurem asi , tihti sadas või oli muidu sompus . Tõeline ja kirgas suvi pidi olema kusagil mujal . Tsee toimetas oma igapäevaseid toimetusi , kuid tegi seda nagu väike sulgedega masin , sest ta mõtted olid kaugel . Isegi kukk küsis : " Mis sul viga on , et sa nagu ära oled ? " " Ma olen alati sinu juures , " vastas seepeale Tsee ja ta hääl kõlas kurvalt , otsekui polekski see ühele kanale kõige rõõmsam asi elus , et tal oli niisugune tore ja ustav kukk . Oligi nii , et Tsee kurvastusel oli üksainus põhjus : tal oli kahju kukke maha jätta . Vahel ta kujutas enesele ette , et nad rändavad koos maailma lõppu , aga kainenedes ta teadis , et kukk ei tule temaga . Ta on liiga kohusetundlik ega jäta maha teisi kanu , keda peab valvama ja hoidma . Iseasi , kui kerkiks noor ja vana peaks lahkuma . Kuid kas väetit on Tseele tarvis , kas ta suudab läbida mõtete pikka ja rasket rändu ? ... Sünnikohast polnud Tseel kahju . Sellel talvel oli kogu riit ahjust läbi lastud , mustavale asemele kasvas õrn heleroheline rohi . Kevadel olid maja kaks meest vedanud niidumasina ja muu kolu kaugele koplinurka lepavõsa äärde ning suvel ei lastud nõgestel kasvada , need niideti juba noorelt maha . Taluõu oli Tsee maailm , kuid ta polnud oma saatusega lepingut teinud . Küllap leidus ka paremaid maailmu , üks nendest oli mõtleva kana jaoks parim . Tsee oleks nimetanud seda Indiaks , kuigi see ei pruukinud olla üldse sama koht , mida meie Indiaks nimetame . Igatahes polnud see tohutu maa , mis algab lumistest mägedest , läheb läbi kõrbede , suurte jõgede , džunglite ning lõpeb vägeva kiiluna imesinises meres . Pigem oli see üks paik , mis oma paljudes meeldivates osades meenutab siinseid kõige meeldivamaid paiku , kuid peale selle sisaldab endas veel paljut , mille peale nägemata ei oska tullagi . Maas oli seal kuiv kiviklibu , põõsad olid igirohelised , puhmastik oli turvaline , pidevalt valitses ühtlane soojus ning õhku täitsid erutavad lõhnad . Kahju oli maha jätta ka tüdrukut , kuid see osutus paratamatuks , sest tüdruk jättis teda maha . Ta oli äkitselt pikaks kasvanud ja patsi maha lõiganud . Sügisel pidi ta sõitma ära linnakooli . Juba praegu tegi ta kanadest hoopis vähem välja , puistas küll mõnikord kiiruga teri , kuid ei võtnud enam sülle ega rääkinud juttu . Millega kanad teda ära olid pahandanud , ei osanud nad aimata . Ent sama lugu oli lammastega , isegi oma lemmikjäära Ossit ei käinud ta enam kallistamas . Keda ta nüüd kavatses kallistama hakata , jäi teadmata . Et ta oli ka muidu pirtsakaks muutunud , polnud võimatu , et ta kallistamise hoopis maha jätab . Rännakule meelitada teda ei paistnud küll võimalik olevat . Kui ta sügisel linna läheb , kas siis üldse veel keegi neile teri puistab ? Nüüd tegi seda veel perenaine läbi oma alatise rutu , kuid kas temalgi polnud rändamise plaane , kui juba kõik liikvel on ? Talu oli mõnes mõttes kindel paik , kuid tuleviku kohta oli raske midagi öelda . Seepärast ei ehitanudki Tsee siia oma kujutlusi , vaid haudus eneses teistsuguseid plaane . Ühel varasel hommikutunnil , kui kanapere veel õrrel oli , said Tsee plaanid äkki küpseks ja selgeks . Nii selgeks , et kogu ümbritsev tegelikkus oli kui unenägu . Tsee hakkas minema . Alguses sibas ta jala . Kui kohtas teel takistusi , lendas nendest üle . Tiivad kandsid ja keha oli kerge . Maastik vaheldus . Seal oli metsi ja soid , niitusid ja linnu , suuri jõgesid ja sirgeid raudteid . Oli põldusid ja tühermaid ; rohtlaaned ja mered muutusid ikka suuremaks , kuid nad jäid alla sügavikku ja näisid seetõttu tavalistena . Tuul kandis ja mõte kandis , hing igatses ja kujutlus mässas . Tuleviku munad küpsesid Tsees , ta polnud mitte igal hetkel tema ise , kuid ta hoidis oma eesmärgist kinni . Mis sellest , et see nii segane oli . Ürgne kodu seisis silmade ees , kuigi ta polnud seda iialgi näinud ja pika aja jooksul oli seal kõik tundmatuseni muutunud . Tsee liikus igaviku poole , ta meel oli rõõmus ja ühtlane .