kirjak	ilu_belials_jutt3.tasak.ela	Veiko Belials " Ja lööb Kell ja Kurjus pääseb valla . Ja Maailm saab hukka , sest nii on seatud , kui Kell lööb , et Kurjus neelab ära kõik ja ei jää mitte midagi ... " Rüütel Reginald kannustas hobust kiiremale sõidule . Tüdinud sirgetest tolmunud teedest , juhtis ta ratsu metsa ja kihutas jämedate puude vahel suunda valimata edasi . Tuul vihises kõrvus , puud vilksatasid mööda ja sir Reginald naeratas . Viimased nädalad olid ta täiesti ära vaevanud . Ei ühtki kangelastegu , ei ühtki kahevõitlust , isegi lihtlabastesse kõrtsikaklustesse polnud ta sattunud . Ta raius puude oksi , et elada välja käsivartes pulbitsevat energiat . Lõpuks pidas ta hobuse kinni . Mets oli muutunud tihedaks ja läbitungimatuks , puud kõrgusid ähvardavalt ta kohal , sirutades tema poole luidraid oksi . Ümbrus oli võõras . Eksinud ! Seegi asi , mõtles sir Reginald . Ikkagi mingisugune vaheldus . Ta ronis hobuse seljast maha ja asus looma ratsmeidpidi talutades endale mõõgaga teed tegema . Elu oli talle õpetanud , et kui piisavalt kaua mingis suunas minna , jõuab lõpuks ikka kusagile välja . Ja kuna tal oli ükspuha , kuhu jõuda , läks ta huupi , tungides aina sügavamale padrikusse . Siin võib veel mõnda Seiklust kohata , arutas sir Reginald omaette , silmitsedes aina süngemaks muutuvat maastikku . Mõni lohe või hiiglane ... Kasvõi troll , lõpuks ... Ja et saaks kedagi päästa või aidata ... Ilm tõmbus pilve , hämardus . Kusagilt tuli tuul , rappis puid ning virutas oksapuru ja prahi rüütlile näkku . Sir Reginald jäi seisma . Mets oli hiirvaikne . Tundus , et ta hoiab hinge kinni ja kuulatab midagi või kedagi . Reginald , vapper rüütel , sidus hobuse puu külge , haaras mõõga kindlamini pihku ja astus ettevaatlikult edasi . Sajakonna sammu pärast jõudis ta avarale lagendikule ja peatus . Keset lagendikku seisis iidne kellatorn . Ta vana , samblassekasvanud keha sihtis Saatuse krobelise sõrmena madalat rasket taevast . Jäi mulje , et torn ulatub pilvedeni . Hetkel , kui rüütel lagendikule astus , sähvatas välk ja selles tontlikus valguses nägi sir Reginald Teda — Koletist . Koletis laskus torni katuselt , silmitsedes rüütlit hõõguval pilgul ja urises ähvardavalt . Ta ei kiirustanud ründama , ta paistis hoiatavat — mine oma teed , rändaja , ja ära tülita mind . See torn on minu ! Kuid sir Reginald ei kavatsenud minna , ei , nüüd enam mitte . Ta polnud ju nii ammu kedagi päästnud , nii ammu kellegagi võidelnud ! Ja nüüd korraga torn , mida valvab Koletis . Tühja torni Koletis ei valvaks ! Seal peab midagi olema , midagi valvamisväärset . Mõni printsess näiteks , keda vabastada . Või varandus , mis on isegi veidi etem variant , kui järele mõtlema hakata . Sir Reginald tormas rünnakule . Koletis möirgas ja lagendik sai möirgamist täis ja möirgamine summutas kõuekärgatused , kuid vaprat rüütlit see ei peatanud . Ta tungis aina edasi ja tema mõõk sähvis välkudega võidu . Viimaks Koletis langes ega liigutanud enam . Verine mõõk käes , astus rüütel kellatorni ja ahhetas ootamatusest — torn oli tühi ! Ta uuris kõledaid seinu ja tõstis siis pilgu . Kusagil kõrgel aimus hiiglaslik kell . Kellanöör rippus käeulatuses . Sir Reginald vaatas veelkord üles ja talle tundus , et kellatila asemel ripub kella sisemuses tilluke mehike , pea alaspidi . Hetkeks vilksatas mälusoppides mingi teadmine , mingi tabamatu ohutunne , mis aga kohe kadus . Midagi mõtlemata haaras ta nöörist ja tõmbas . Mehike kella sisemuses lõi kõikuma ja alles siis , kui ta pea vastu kella kõmahtas , taipas rüütel õudusega , mis ta oli teinud . Kell lõi helisema . See oli kume hääl , mis kuulutas kadu . Raske ja rusuvana vajus see peale ja pani hirmust värisema . Kumin kasvas , täitis kogu torni , lüües sellesse ühe mõra teise järel . Mehike , kes kellast lahti pääses , lendles loperdades allapoole , meenutades rohkem nahkhiirt kui inimest . Ta kasvas aina suuremaks ega meenutanud varsti enam üldse midagi . Hiiglasliku musta varjuna pressis ta pragunevast tornist välja ja mähkis maailma võikalt naerdes pimedusse . Maa vappus nagu palavikus ning torn varises kokku . Enne , kui raske kell teda tabas , lahvatas ulja rüütli mälusoppidest teadmine , sedakorda selge ja kohutav . Talle meenus iidne pärimus ... " Ja lööb Kell ja Kurjus pääseb valla ja Metsaline , kes Kurjust valvas , on surnult maas ega liiguta ennast mitte . Ja meri tõuseb üles oma asemelt ja maa sülgab tuld ja suur pimedus on kõige üle , sest Kurjus on tagasi maa peal ... "