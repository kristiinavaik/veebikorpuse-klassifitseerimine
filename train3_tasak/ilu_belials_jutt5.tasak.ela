kirjak	ilu_belials_jutt5.tasak.ela	Veiko Belials Kolonisatsiooni teises etapis jõudis inimkond Locustale . See oli kuiva kliimaga Maa-tüüpi planeet , mida asustas karjakasvatajate ja maaharijate rass . Pärast Locusta hõivamist jäi inimkond paikseks . Pole ühtegi rahuldavat selgitust juhtunule , kuid fakt on see , et kolonisatsioon lõppes ootamatult ja inimkond loobus kosmose edasisest alistamisest . Mis täpselt Locustal juhtus , jääb arvatavasti igavesti saladuseks , nagu ka see , mis sai rassist , keda inimkond Locustal kohtas . Me ei tea , millised nad olid ja kuhu kadusid . Nad lihtsalt kadusid ja neist ei jäänud vähimatki märki . Isegi mitte mälestust ... Suur Terpilaagi Entsüklopeedia Kuum õhk väreles kõrbe kohal , tuul kandis laiali punakat tolmu , mis oli kunagi moodustanud silmapiiril murenevad mäed , ning veeretas traatkõva põuarohu seemnepusaraid . See madal hõbedane rohi oli ainus , mis suutis siinsel lagedal ja üksildasel kiltmaal vastu pidada , miski muu siin ei kasvanud . Ajanud juured paakunud maa pragudesse , turritas see surmapõlgavalt ka kõige kuivemates kohtades , otsekui irvitades lõputu põua üle . Päike oli madalate harjade taha vajunud ning tuul tõi tolmust hoolimata päevasesse leitsakusse pisut värskendust . Varjud tihenesid . Öö tõotas tuua veidigi leevendust neile , kes siinses jumalast hüljatud maanurgas oma elupäevi õhtusse veeretasid . Jah , siin — keset seda trööstitut kõnnumaad — kössitas asula , mõjudes eemalt vaadates äraeksinud loomana , kes on tulnud kõrbesse surema . Õieti polnud siin midagi , mida asulaks nimetada — vaid üks tänava mõõtu vahekäik majade vahel ja veidi kaugemal rodu hajali osmikuid , millest osa oli juba sisse langenud . Murdunud labadega tuuleratas kriiksus roostetanud masti otsas , suurendades veelgi muljet surevast või juba surnud loomast . Kuid asula elas . See oli tõesti olnud suremas , kuid siis leiti uued karjad . Suured . Metsikud . Keegi ei teadnud , kust need pärit olid . Keegi ei mäletanud , kust need olid tulnud või kuidas siia sattunud . Ja ka linn oli vaid paari päevatee kaugusel . Ja asula ei surnud . See kosus . Osmikuid hakati uuesti üles ehitama , rajati uued karjaaiad , pikendati koguni asula " peatänavat " . Ja kõrts , mis kunagi polnud hääbumist täiel määral tahtnud tunnistada , oli esimene , mis nüüd uuele elule ärkas . Selle melu kostis kaugele . Muusika rõkkas , kõlas joobnute naeru , klaasid ja pudelid kõlisesid . Polnud kahtlust — asula ei kavatsenudki niipea kusagile kaduda . See oli näinud paremaid ja halvemaid aegu ning üle elanud mitmesuguseid asukaid . Nüüd oli ta taas valmis uusi elanikke vastu võtma . Johnnie seisatas ja lasi pilgul üle kaugusest paistvate mägede libiseda . Olid ajad , kui nood olid kõrgemad , järsemad , teravamad ... Johnniet haaras alati seletamatu kurbus , kui ta mõtles neile ammu ununenud aegadele . Aegadele , kui planeet oli olnud noorem , " suurem " , seletamatum ja ohtlikum . Aegadele , mida tähistati mõistega " kolonisatsioon " . Nüüd oli see vaid sõna , kombinatsioon häälikuid , mida enam ei kasutatud ja mille tähendustki enam täpselt ei teatud . Kunagi oli see aga reaalsus , aeg täis uhkust , iseseisvust ja uusi väljakutseid .. Metsik aeg ; karmide meeste karm aeg ... Nüüd oli kõik teisiti . Alla käinud . Mandunud . Midagi oli juhtunud . Midagi , mis oli ajaloo hämarustes kaduma läinud . Mingi muutus , hiiliv ja salalik nagu vari , mis muutis kõik ähmaseks ja ebaselgeks , moonutas , kustutas , tegi midagi isegi asjade olemusega ... Ta ei teadnud , mis see oli . Liiga palju minevikku oli jäädavalt hävinud . Tahtlikult ; tahtmatult — kes seda enam teab . Vahet polnud . Nad olid unustanud — see oli peamine . Nende mälestustes oli lünk , tervete ajastute pikkune hämarusse mattunud ala . Aeg , mida ei tahetud või ei suudetud mäletada — kolonisatsioon . Huvitav , et sõna ise oli säilinud . Ilmselt oli see nii tähtis , et hakkas iseseisvat elu elama , keeldudes unustuse hõlma vajumast . See oli kaotanud oma esialgse näo ja sisu , kuid vältinud aegade tolmuks muutumist . See üritas neile meenutada midagi , mis oli oluline ; midagi , mida oleks tulnud mäletada . Johnnie jälgis , kuidas ta sammudest üles keerutatud tolm laisalt maha tagasi langes . Tolm . Kõikjal tolm . Isegi nende mälestusi kattis tolm , mis ei lasknud näha , mis selle all peitub . See häiris teda . Ta kahtlustas , et oli tegelikult ainus , kes selliste asjadega oma pead vaevas , kuid ei saanud sinna midagi parata . Ta oli alati pisut teistsugune olnud . Või ... oli hoopis tema endine ja kõik teised teistsugused ? Ta ei teadnud . Kõik oli muutunud ; ka nad ise . Nad polnud enam need , kes olid olnud . Või kelleks olid end pidanud . Johnnie ei mõistnud isegi täpselt , mida ta sellega silmas pidas , kuid tal oli tunne , et kunagi oli kõik teisiti , isegi nimetus , millega nad end nimetasid . Siis , enne kolonisatsiooni , enne linnu , enne karjasid ... Millegipärast oli ta kindel , et ka karjad olid selle kõigega kuidagi seotud , kuid küsida polnud enam kelleltki — kõik vastused olid jäänud tolmu alla maetud perioodi , mille nimi oli kolonisatsioon . Just sellest oli mandumine alguse saanud , vähemalt Johnniele tundus nii . Igal juhul muutus ta alati kurvaks , kui sellele mõtles . Johnnie ohkas ja astus edasi , kuni jõudis Paddy kõrtsi juurde . Ukse ees seisjad liitusid temaga , kui ta sisse astus . Ainult üks vana ja krimpsus taat ei liikunud paigast . " Hei , vana , kas sa keelt kasta ei taha ? " hõikas Johnnie talle . " Minu joomapäevad on möödas , " krigistas too , vaadates oma rahulike selgete silmadega Johnniele otsa . " Kui inimene on nii vana , kui mina , peab ta hoidma end viina eest . " Johnnie naeris nukralt . " Just vanadele ongi viina vaja , see teeb nad nooreks ! " Ta astus kõrtsi . Põrandaid katva niiske saepuru lõhn ning viina ja õlle tuttav aroom mõjusid ergutavalt . Muusika mängis . Ta astus leti juurde ja hõikas : " Hei , Paddy , anna üks pits ! " " Kuidas edeneb ? " päris kõrtsmik higi pühkides ja lükkas märjukese üle leti lähemale . " Jim ja Jack läksid loomi ajama , " kehitas Johnnie õlgu . " Jäin linnast tulekuga hilja peale , muidu oleksin isegi kaasa läinud . Räägitakse , et olevat suur kari . " " Metsik ? " " Arvata võib , " noogutas Johnnie . " Teised kõrbesse ei kipu . " " Siis on kena noosi oodata ... " " Ole mureta , ega sinagi ilma jää , " irvitas Johnnie . " Kuni sul seda mürki jätkub , voolab niikuinii pool rahast sinu kukrusse . " " Tõsi ta on , " naeratas ka kõrtsmik ning ta lai nägu läks veelgi laiemaks . Kusagil kriuksus uks . Verandal kostsid sammud . " Tee oli vist väga tolmune , noormees ? " ütles madal krigisev hääl . " Jah , " vastas keegi . " Tolmu oli tõesti rohkem kui vaja . Kas te ei astuks sisse ja jooks midagi ? Vihkan üksinda joomist . " " Tänan , " vastas teine . " Olen selleks liiga vana . Saalis on küllalt teisigi mehi . " Kõnelejaks pidi olema krimpsus vanamees , kes ka ennist oli keeldunud kõrtsituppa astumast . Lähenesid rasked sammud , uks avanes ja lävel seisis Jack . Ta lasi pilgul ringi käia ja märkas Johnniet . Noogutanud vaevumärgatavalt , astus ta väsinud kõnnakul üle saali ja räntsatas Johnnie kõrvale leti äärde istuma . " Klaas õlut , Paddy , " sõnas ta kähinal . " Mu kurk on tolmu täis . " Paddy kallas talle kannu vahutavat õlut , millest Jack poole ainsa sõõmuga tühjaks jõi . " Oled siis tagasi , " konstateeris ta lõpuks Johnnie poole vaadates . " Nagu näed , " naeratas Johnnie . " Muide , mul on ka järgmise partii jaoks ostja välja vaadatud . Kuidas teil läks ? Kas jaht oli tulemuslik ? " " Tulemuslik ? " kordas Jack aeglaselt . " Jah , niipalju kui see puudutab püütud loomade arvu . " " Ma ei mõtle arvu . Kas paljud said püüdmise käigus vigastada ? " " See oli veriseim sigadus , mida ma olen eales näinud ! " vastas Jack tigedalt . " Ma ei taha meenutadagi , kui palju loomi ma maha lasin , ja kuidas nad välja nägid . Ma ei tea , kui paljud end läbi okastraadi murdsid , et siis hiljem kusagil kõrbes kõngeda . " " Seda ma kartsin , " ohkas Johnnie löödult . " Ma ütlesin kohe , et see uus püügimoodus okastraadiga pole õige asi ... Kuidas Jim sellesse suhtub ? " " Jim ? " Jack tõstis pilgu . Ta silmad olid valu täis . " Jim on surnud , Johnnie . Nad tallasid ta surnuks , need neetud karvutud elajad ! Nad läksid metsikuks , need kahejalgsed tõprad , ja siis see juhtuski ... Ta on surnud , Johnnie ... " Surnud ? Johnnie ei suutnud seda uskuda . Nad olid sünnist peale koos olnud , tema , Jack ja Jim . Nad olid sõbrad , keda mitte miski ei saanud lahutada . Ja nüüd korraga ei ole Jimi enam . Kuidas siis nii ? Ta tundis , et peab välja saama , värske õhu kätte . " Pane see minu arvele , " sõnas ta Paddyle ja tõusis . " Ja ole hea , telli pärg . " " Saab tehtud , " kinnitas kõrtsmik , " ära muretse . Mis ma lindile lasen kirjutada ? " " " Igavene mälestus Jim Beam'ile . Jack Daniels ja Johnnie Walker . " " Silmad kipitasid . Kitiinist liigeste naksudes ja valust suiseid kiristades astus Johnnie kõrtsist välja kargesse ööõhku . Tähed sirasid . Johnnie tõmbas tundlad , mille otsas silmad olid , sisse . Kipitus vähenes veidi . " Igavene mälestus , " sosistas ta . " Igavene ... "