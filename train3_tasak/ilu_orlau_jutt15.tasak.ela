kirjak	ilu_orlau_jutt15.tasak.ela	Karen Orlau Kurat , kurb tont , tantsib kuuvalgel ööl Habe takti lööb vastu sääri Ehapunased hulkurikirjad vööl Tantsib tont mööda maailmaääri Paan oli pähe võtnud mäe tippu ronida ja niisiis ta tegi seda . Ta naeris , kui tuul talle lund näkku keerutas , ja tundis rõõmu hangedest , kuhu aegajalt põlvini sisse vajus . Kui õhtu kätte jõudis , keeras Paan ennast mõne kivinuka varju kerra ja jäi kohe magama , norsates muretult , nagu seda võivad teha ainult väga tugevad loomad . Yhel pärastlõunal jõudis ta mäe tippu . Paan seisis seal uhkelt , nautides võidurõõmu ja veidrat mäekuningatunnet – kogu maailm , kõik need aasad , kaljunõlvad , voolavad jõed , kuristikud ja kosed lebasid ta jalge ees . Laas , kus ta oli peatunud kauem , kui see plaanitud oli , paistis ebamäärase kitsa viiruna silmapiiril . Teisel pool mäge laotusid uued ja tundmatud maad . Rändur võttis seljakotist vilepilli ja tõstis huultele . Viivuks tundus , et muusikasse tuli üks täiuslik heli - see viibis hetke mäeharja kohal ning hajus siis . Paan lingutas kõrvu , pani pilli kotti tagasi ja hakkas nõlva mööda alla minema . Laane ja sealse metsavaimu , kes talle pilli kinkis , oli ta unustanud , see oli muutunud minevikuks , millega ta poleks osanudki midagi peale hakata . Mõne päeva pärast jõudis Paan mäejalamile . Ta nägi lambakarjuse hütti , astus sisse , tervitas ja palus peremehelt toitu . " Kui sa süüa tahad , pead mind aitama . " ytles vana karjus . Paanil oli kõht tühi ja nii valvas ta koos vanamehega karja , aitas lambaid pügada ja lüpsis kitse . Karjus oli abi üle tänulik , sest ta ise liikus üsna vaevaliselt . Kuigi ta kollast värvi silmad särasid teraselt , oli ta seljast kange ja lonkas tugevasti . Nyyd toetus ta mugavalt karjasesauale ja jälgis vaikse rahuloluga , kuidas noorem ja tugevam karjakoeraga võidu jooksis . Õhtul istus Paan , kõht juustuleivast ja piimast täis , karjusega hüti ees . Lambad olid aedikusse aetud ja magasid roidunult päikeselaikudes , päevaketas veeres mööda mäetippe alla . Järgmisel päeval ei pakkunud töö Paanile enam rõõmu , Kõik oli igavalt tuttav . Loomade raske lõhn , nende kavalkaeblik hääl , karjakoerte sõbralik lõõtsutamine ... Kuigi magavad lambad ning ta jalge ees valvav koer näisid rahu kehastusena maa peal , tundus jäämine korraga millegi surmasarnasega . " Kui sa tahad , võid minu juurde jääda . " ütles karjus Paanile , kui see end järgmisel hommikul teele seadis . Paan tänas vanameest , kuid keeldus kõhklemata . " Võibolla tulen kunagi tagasi . " poetas hulkur lohutuseks , heites viimase , kahetsuseta pilgu karjaaiale ja hallipäisele kogule hytiuksel . Karjus jäi lävelt järgi vaatama , kui rändur metsatuka taha kadus . Vanamees hakkas korraga naerma . Ta teadis liigagi hästi , et see , kes niimoodi läheb , ei tule tagasi . Paan astus mööda teed . Õhk lõhnas ja taevas oli segaselt selge . Ta võttis pilli ja mängis , püüdes korraks kinni järgmise täiusliku heli . Siis lummus kadus ja pillist tuli kuuldavale paar jõuetut kiunatust . " Hei , pillimees ! " kuulis ta selja tagant hõiget . Teel seisis kellukestega mütsi kandev poisike , ruuduline kostüüm seljas . " Kui oskad mängida , tule koos meiega ! Ja kui ei oskagi , tule ikka , sa näed välja just selline , nagu vaja . " Käänaku tagant ilmus välja kirev vanker , mida juhtis mustlaseriietes ühesilmaline mees , piip suunurgas ja piits käes . Vankrile oli kirjutatud " Shlutsenpatsi ennustused , muusika , mustkunst ja teater " . Voori taga kõndis karu , õlgkübar peas . Vankrikatte viilu alt piilus keegi ja siis kostus seest mitmehäälset naeru . " Miks ka mitte ! " vastas Paan ja hyppas vankrile . Ta polnud kunagi varem koos mustlastega rännanud ning salapärased hääled kireva presentkatte alt syvendasid soovi seltskonnaga tutvuda . Shlutsenpatsi etendused tekitasid vaatajates kõhedust . Poolpaljad tüdrukud tegid karuga imetrikke . Hinge kinni hoidnud pealtvaatajad plaksutasid peale etendust kergendunult ja pildusid Paani ulatatud kübarasse münte , makstes endalegi aru andmata nii heldelt just etenduse õnneliku lõpu eest . Vana mustlane ise hingas tuld , shongleeris pistodadega , kõndis sütel ning loopis nugadega märki nii täpselt , et võis pealtvaatajatele pärast näidata märklaua ees seisva tütarlapse peast lõigatud juuksekarva , mis pärines , vähemalt tema sõnul , just kõrvaäärsest lokist . Flööti mängiv narr etendas tragikoomilist armastuslugu , pyydis mustlastüdrukute tähelepanu ja põgenes " armunud " karu eest . Publik röökis põlvi tagudes naerda ja laskis janti korrata . Esimene etendus oli põnev , järgmine muutis Paani kärsituks . Publik oli alati ühesugune ning yks etendus ei erinenud teisest . Ta lahkus vankrist järgmises linnas . Jätnud mustlastega hyvasti , sõlmis ta esimese majanurga taha jõudes lahti punaste lintidega patsid , mille yks mustlastydruk oli ta habemesse põiminud . Lindid jäid tänavasillutisele maha nagu tuleojad , kuni yks teine väike tydruk nad leidis ja juustesse punus . Peatselt peale seda viidi ta kloostrisse . Tüdruk ei raatsinud paeltest lahkuda . Ta peitis need pühakirja vahele ära ja võttis endaga kaasa . Kui ta vana nunnana lõpuks suri , leiti ta kleidi alt kaks patust värvi paela ja kloostris sosistati imestunult , et vaga ema oli nooruses siiski hoopis metsikumat elu elanud , kui arvati . Paan lahkus mustlastest ja tundis , et õhk muutus jälle hingamisväärseks . Tee ootas uute lubadustega ja tema tahtis neid kõiki . Ta kohtus röövlitega , kuid nendele meeldis ta metsik välimus ja nad kutsusid ta enda hulka . Paan varitses kaupmehi ja tundis saagiiha karavane rynnates , kirste ja kotte puistates , salapeidupaikadest peotäite kaupa merevärvi siniseid , tulekarva punaseid ja hõõguvalt rohelisi kive leides , kuid see ei rahuldanud teda kauaks . Yhel ööl hiilis ta laagrist minema ja seadis sammud suure tee poole . Vahti pidanud röövel , vana Elrik , märkas ta lahkumist ja järgnes talle . Kui nad olid laagrist piisavalt kaugel , pidas ta Paani kinni . " Mida sa siis õige otsid ? " kysis ta lõpuks , olles Paani ära kuulanud . " Sa ei saa ju elu lõpuni hulkuda . " Paan lingutas rahutult kõrvu , mõeldes , et mis kasu on sellest jutust , kui mina lähen ja sina jääd . Vanamees jätkas aga häirimatult : " Ei saanud sinust lambakarjust , rändnäitlejat , ei saa sinust korralikku röövlitki . Sa oled täitmatajäänud lubadus , kulla poiss . Nii need asjad ei käi . " Paan vaikis . Elrik ootas viivu , lõi siis käega ja pöördus minema . Paan vaatas puude vahele kaduvat röövliselga , kehitas õlgu ning läks oma teed . Unguurias aitas ta puuraidureid , juues pärast päevatööd koos metsameestega kändude vahel kanget mõdu ja röökis siis koos nendega laulda . Must nõid , keda ta kohtas kauges ja kylmas Põhja-Karnmandes , laskis tal talupoegadelt lapse röövida , saarepreestritel oli vaja kedagi , kes hoiaks mardused templitornist eemal ja varahommikul kella lööks , üksildasel taluperenaisel Järvemaal oli mullikas kaduma läinud , rikas Lingolni linnaemand igatses kedagi pikki õhtuid veetma . Ühe surnuaia ääres ööbides sattus Paan juttu ajama hiilgavate silmadega eidega , kes haises vana vere järele ning kadus veidi enne kukelaulu . Teisal pidas koos talupoegadega libahundile jahti . Teda paluti jääda , talle vaadati järgi ja temast tunti puudust , kuid Paan ei vaadanud tagasi ega kahetsenud kordagi . Lõpuks jõudis ta Armeoonia piirimail asuvasse Kaarnalinna . Seda valitses vana Kaaren , valge peaga sõjakuningas . Kui Paan linnaväravateni jõudis , kuulis ta heeroldite häält : " Kangelased , seiklejad , kuningapojad , linnahärrad ja maamehed ! On kätte jõudnud aeg , mil kuningas valib teie hulgast endale järeltulija ! Kolme päeva pärast oodatakse teid kõiki kuningalossis ! " " Kuningas pole ma veel olnudki . " mõtles Paan . Ta otsustas turul maad kuulata . Rahva käest sai ta teada , et selline uue valitseja valimine oli Kaarnalinna tava . " Kuningas peab olema parim sõjamees ! " selgitati talle . Tava pärinevat ammustest aegadest . " Veel neist , kui Vana-Unguuria pärishõim Kaarnalinnale aluse pani . " sosistas yks jutukas vyrtsimyyja vandeseltslaslikult . Õnneliku juhuse tahtel nägi Paan laadaplatsil " Shlutsenpatsi muusikat ja teatrit " ning läks neid tervitama . Tüdrukutest oli järgi vaid üks , teine , see kes Paani habemesse kunagi patse punus , oli ühe etenduse käigus surma saanud . Mustlastüdrukult sai Paan teada , et nad olid teel veidraid ratsanikke kohanud : " Lossi liigub kahtlast rahvast - meie vankrist sõitsid mööda mitmed ratsamehed , ning mõnel neist paistis hall habe mantlihõlma vahelt . Nemad juba võitlema ei lähe . Aga lossi poole suundusid nad kõik . " Shlutsenpats ühmas , et üks ratsanikest kandis vana-Unguuria märki - ilvesekäppa . " Kui haldjarahvas on asjasse segatud , tasub eemale hoida . Kuula vana mustlast . Haldjad ei taha teistele rahvastele head ... " " Ega ka halba ... " lisas ta hiljem omaette ümisedes . " Ja see ongi vast see kõige hullem . " Karu mõmises tuttavat lõhna tundes ja surus oma koonu Paani pihku . Mustlastüdruk sõrmitses mõtlikult metslooma kasukat : " Kui sa tahaksid , võiksid koos meiega edasi tulla . Läheme Lingolni poole , seal on suur laat . Sinna tulevad kõik kõige rikkamad kaupmehed ! Isegi Põhjalast . Seal on maailma kõige ilusamad kalliskivid ! Ja seal võiksid sa kohata igasugust rahvast , seal sa juba ei tüdine ... " meelitas ta . " Head teed teile ! " soovis Paan , märkamata mustlase nukrat ilmet . " Mina olen seal juba käinud . " Kolme päeva pärast oli ta kuningaõues , oodates koos paljude teistega audientsi . Kuningas võttis neid vastu ükshaaval ning mehed kypsesid kannatlikult armutu hilissuvise päikese käes . Kui Paan uksevalvurite vahelt läbi sai , oli juba pärastlõuna . Selja taga ootajate palavusest rasked hingetõmbed , astus Paan lossi jahedasse hämarusse . Noor paazh juhatas ta edasi . Uhkes saalis , mille seinu katsid sõjatrofeed ja tõrvikuvalgel sädelevad kullaga tikitud vaibad , istus kuningas . Raugastunud keha võis kunagi ehk tugev olla , kuid nyyd oli see habras ja vaevatud . Hõredad lumivalged juuksed piirasid kõrget , vanadusest kahvatut laupa . Kuninga lõug ulatus ätilikult ette . Kuningannatroon oli tühi , kaetud peene , ämblikuvõrgutaolise looriga . Vasakul istus kõhetu mantlissemässitud vanamees , kelle nägu jäi vaataja eest varju . Temagi juuksed olid valged . Paani nähes nõjatus ta huvitunult ettepoole . " Kas ka sina tahad kuningaks saada , vana rahva poeg ? " küsis kuningas kahiseval häälel . " Ei . " vastas Paan ausalt . " Ma tahan ainult teada , mis tunne on kuningas olla . " " Aga mis siis peale seda edasi saab ? " küsis kuningas põlglikult . " Ma ei tea veel . Alati saab midagi edasi . " Kuningas kehitas õlgu nagu mees , kellel on liiga vähe aega , et seda tyhistele asjadele raisata , kuid küsis peale hetkelist kõhklust siiski kombekohaselt : " Räägi mulle endast , rändaja . " Paan rääkis lammaste karjatamisest , mustlastest , röövlitest , mardustest templitornis ... kõigest , mis oli ette juhtunud . " Ma ei saa aru , miks sa siis nüüd korraga linna valitseda tahad ? " päris kuningas kõrgis arusaamatuses . " See pole ju sinu töö , kui seda muidugi yldse miski on . Kuningakrooni ei võeta kergesti peast . " " See töö jäi mu teele ette ja ma pole millesti ringiga mööda läinud . " vastas Paan . Kuningas naeris kähedat rauganaeru ja ytles siis : " Ma arvan , et siin on mehi , kellel on kehvemaidki põhjuseid , kuid nemad ei ütle seda välja . Aga mitte keegi , kel vähegi oidu on , ei ytleks kuningale , et ta on röövlitega ühes kaupmehi rünnanud . Kui see oleks minu maa peal juhtunud , peaksin sind karistama . Hea pilguga ma sellele siiski ei vaata ja sellepärast ... " Hallis mantlis mees , kes siiani oli vaikides kuulanud , puudutas kuninga käsivart ja sosistas talle mõne sõna kõrva . Kuningas mõtles ja noogutas siis , kuigi veidi tõrksalt . " Olgu , luban sul turniiril osaleda . Loodan sinu aususe pärast , et pääsed eluga , aga loodan ka oma linna pärast , et sa ei võida . " Seda öeldes heitis ta oma nõuandjale terava pilgu . Paan kummardas ja seadis end minekule , kuid mantliga vanamees sosistas veelkord midagi kuningale ja see peatas Paani : " Kas sul turniiriks sobilik relv on ? " " Ei veel . " vastas too , " Kuid linnas on ju seppi ja relvameistreid . " " Mu nõuandja tahab sulle relva laenata , kui sa oled nõus pärast tema teenistusse asuma . Muidugi vaid siis , kui sa ei osutu võitjaks . " " Olen nõus . " vastas Paan pikemalt mõtlemata . Kuningas viipas , lubades neil lahkuda . Kuninga nõuandja tõusis ja juhtis Paani mööda lossikoridore alla keldrisse . Paan nägi , et vanamehe nägu katsid suured armid , üks ta kõrv oli maha raiutud , kõndides lonkas teejuht tugevasti vasakut jalga . Vanamees juhtis ta keldrikorrusele ning avas ühe madala raudukse . Tõrvikuvalguses paistis keset tuba seisev lihtne laud . Laual lebasid mõned mõõgad - üks väiksem ja kergem , kiire ühekäemõõk , teine palju pikem ja laiema teraga , mis nõudis kandjalt tugevust , üks jässakas sõjakirves , vibu koos nooletupega ja oda . Relvad polnud teab mis meistritöö , nad olid lihtsad , rohmakalt sepistatud ja kauaaegsest kasutamisest kulunud . Paan mõtles pahuralt , et vanamees tegi hea kauba ja vedas teda alt . Linna meistrite käest oleks parema relva saanud . " Olgu pealegi . " mõtles ta siis ja astus laua juurde . Ühekäemõõk paistis tema käes nagu pilbas . Sõjakirves ei tundunud peos mõnusana , vars oli jäme ja lühike . Vibu jättis ta kohe kõrvale . Hetkeks kaalus , kas poleks oda parim valik , kuid selle teravik oli hapraks kulunud . Massiivne röövlimõõk tundus sobivana . See istus hästi kätte ja oli tõhusalt raske , mis sest , et veidi täkitud ja vähesest hoolitsusest tumedakstõmbunud . " Ma võtan selle . " Vanamehe armilisest näost oli võimatu välja lugeda , mida ta valikust arvas . Nagu muuseas tõstis ta ise laualt väiksema mõõga . See sobis ta vööle kinnitatud tyhja mõõgatuppe nagu oleks see just sellele relvale tehtud . " Me kohtume peale võitlust , rändaja . " ütles ta kummaliselt laulval häälel . Paan liigutas kõrvu ja mõtles , kus ta seda häält küll varem kuulnud oli . Kuigi Kaarnalinn polnud suur , asus see mitmete kaubateede ristumispunktis . Ka kuulusid linnale viljakad maa-alad . Ümberkaudsed printsid , seiklejad ja sõjamehed olid kõik kohale tulnud , et õnne katsuda . Neist valiti välja turniirinumbri jagu mehi , kelle hulgast pidi kuninga järglase otsustama võitlus . Linnaplatsile oli tõmmatud suur valge ring , ning selle sisse veidi väiksem punane . Üle valge joone tohtisid astuda vaid võitlejad ning kuninga sõjasulased , kes haavatuid ja hukkunuid ära viisid . Võideldi punases ringis . Kes vastase kas tappis või ringist välja surus , oligi võitja . Relvastuse ning turvise valisid võitlejad ise , ainsaks tingimuseks oli , et laske- ega väiksemaid viskerelvi ei tohi kasutada . Rahvas käratses ja innustas võitlejaid , sõlmides kihlvedusid nii omavahel kui kaupmeestest vahendajatega . Punastes kuningaryydes heeroldid hõikusid võitlejate nimesid ning võitjaid , kaupmehed aga kihlvedude seise . Paan ahmis enesesse võitluse-eelset pinget ning tundis imestusega , kuidas lihased värisevad ja jalad on ootusest kohmakad . Ta polnud võitleja , kuid oli võidelnud , ning temas oli peidus vana rahva sõjarõõm , mis ootas äratamist . Ta pidi esimesel päeval võitlema ühe noorukiga , kes teda oma järge oodates hirmuäratavalt põrnitseda püüdis . Noormees oli tõmmuvereline , väikest kasvu ja tundus väledana . Ta kasutas kahte mõõka . Enne neid võitis üks sarnast relvastust kandev kirteenia piraatide prints oma vastase liigagi kergesti , see sattus kahe kiire tera löökiderahe all segadusse ning andis ryndajale võimaluse . Kui Paan ja nooruk ringi astusid , oli kihlvedude seis üks kolmele inimese kasuks . Paan oli küll lihaseline , kuid ta mõõk oli kehv ja ta kandis ainult kerget nahkturvist . Ta alustas ettevaatlikult , meenutades röövlite juures õpitut , et sa ei pea teab mis võitluskunstnik olema , kui sa vaid tabad õige hetke ja vastase üle kavaldad . " Need kehkenpüksid ei jõua oma lemmikpoosigi sisse võtta , kui sa neil nuiaga pea pooleks äsad . Peaasi , tee oma töö kiiresti ja ilma ringi vahtimata , küll pärast on aega uhkeldada . " oli vana Elrik talle soovitanud . Nii tegigi Paan näo , nagu tahaks vastast paremalt poolt tabada , hyppas aga tegelikult väledalt kõrvale ja rammis vastu ründele sööstvat vasakut rannet , nii et üks mõõkadest lendas noore sõjamehe käest kaarega ringist välja . Vastane oli aga osav ning võitlus läks edasi üsna tasavägiselt . Paan mõistis , et ta võib jõu ülekaalust hoolimata alla jääda . Vastane tungis ägedalt peale . Paan vahetas kiirelt kätt , lõi vastase mõõga hetkeks vasakule ning lajatas talle parema käega kaitsmata poolelt lõuahaagi . Aadlikele selliseid võtteid ei õpetatud , kui tal oleks olnud rüütliseisus , oleks ta selle hoobilt kaotanud . Noormees prantsatas maha nagu nott , lennates terve ülakehaga üle punase joone ning Paan oli võitnud . Järgmisel päeval võitles ta ühe kentauriga , ning pääses üsna napilt oda otsa ajamisest . Ta narritas kentauri , kui selleks vähegi võimalust oli , laksates sellele oda alla sukeldudes mööda sapsu , ajades vastase lõpuks lihtsalt nii pimedasse raevu , et see ei märganudki , kui ise yle joone kihutas . Ka teine võit tuli sel päeval Paani jaoks üle noatera . Vastaseks oli Karnmande mägilane , peast jalatallani turvises ning kaitstud ka suure kämblalaiuste raudnaastudega tugevdatud kilbiga . Paan nägi kurja vaeva , et ta raskete kirvelöökide eest eemale põigelda . Õnneks tegi relva ja turvise kaal vastase aeglasemaks . Kuidagi õnnestus Paanil teise relvihoidvaid sõrmi lõigata , ning , kuigi sai hingematva hoobi kilbiga paremasse külge , jõudis ta mägilase nägulaastava pidemelöögiga oimetuks lüüa . Paan sai aru , et ta mõõk oli kehvast välimusest hoolimata siiski pagana hea . Ta oli löönud hea õnne peale ning mõõk oli raskusest hoolimata libisenud kaitsest mööda kergelt nagu pistoda . Kolmanda võistluse ajal sattus ta relvast vaimustusse . Oli selge , et tavalise mõõgaga poleks temast Unguuria sõjamehe vastu vähimat vastast . Suur pooleteistkäeline röövlimõõk ta käes liikus aga sellise kiiruse ja iseenesestmõistetavusega , et võidelda oli lausa rõõm . Ta haavas laanlast käsivarrest ja lõi selle siis võitlusvõimetuna ringist välja . See käis liigagi kergelt . Nii seisiski ta viimasel päeval ringis vastastikku peaaegu kahemeetrise nomaadiga , andaaride punaste huntide printsiga , kes oli võitluste jooksul saanud ainult ühe kerge haava põsele ja kes oskas oma hiiglaslikku , kirvest käsitleda palju paremini , kui see Paanile meeldinuks . Ka nomaad oli jätnud oma vastase ellu , kui selleks vähegi võimalust avanes , kuid ta oli oma lahingud võitnud palju kiiremini . Rahvas oli hingega andaari poolt , tervitades tema areenileastumist kõrvulukustava hõiskamise ja relvatärinaga , nagu oleks ta juba kuningas . Kaupmehed hõikusid kihlvedude seise : kolm ühe vastu nomaadi kasuks . Neli ühe vastu nomaadi kasuks . Veidi aja pärast oli vastasseis juba viis ühele . Paan liigutas närviliselt kõrvu , kui nad üksteist pilkudega mõõtsid . Andaar oli samuti lihaseline ja kiire , ning kandis ainult lihtsat turvist . Ta silmadest paistis vahe arukus . Areenipealik rahvasumm jäi vait . See , kes võidab , pidi saama Kaarnalinna uueks kuningaks . Võitlejatel polnud alustamisega kiire , nad astusid aeglaste sammudega ringiratast , jälgides üksteise vähimat liigutust . Nomaad karjatas : " Hoih ! " ja tegi kiire pettemanöövri . Paan oleks peaaegu ettepoole sööstnud , et olematut lööki pareerida . Ta sai viimasel hetkel pidama ega kaotanud tasakaalu . See muutis ta aga veelgi ettevaatlikumaks . Lõpuks alustas nomaad rünnakut , Paan põikas vaevu kirve eest kõrvale ja ründas küljelt . Nomaad pareeris kirvevarrega ja lõi jalaga maast liiva Paanile näkku . Paan sülitas liiva ja pilgutas silmi , püüdes vastase löögisuunda märgata , kuid kirvevarreots lajatas talle rinnakorvi alla hoobi , mis lõi hetkeks hinge kinni . Ta hüppas tagasi , lootes , et ei astu siiski üle punase joone , ning tundis , et hakkab vihaseks muutuma . Järgmised hoobid tõrjus ta juba kergelt ning lõi rahva laidukisa saatel vastasele mitmeid kordi kabjaga jalgadesse , nii et see hakkas lonkama . Hetkeks tekkis nomaadi kaitsesse auk ja Paan sööstis mõõgaga ette . Siis juhtus aga midagi seletamatut . Oleks võinud vanduda , et mõõk , mis teda senini rohkem kui suurepäraselt teeninud oli , väänas end ise ta sõrmede vahelt välja ja kukkus liivale . Viimasena mäletas Paan mõõga kukkumise tuhmi heli , siis tabas teda hoop pähe ja kõik kadus pimedusse . Pika laua taga istus lumivalgete juustega ätt , seesama , kes oli Paanile relva andnud . Vanamehe kõrval istus neli mantlitesse mässitud meest , kapuutsid nägu varjamas . Kahel neist olid hallid habemed ning Paan otsis hetkeks pilguga ilvesekäppa . " Oled sa ärkvel ? . " ütles mees häälel , mis meenutas Paanile vanakest , kes elas mäejalamil . " Tundub küll . " vastas Paan veidi uimaselt . Vanamees noogutas pead . " Ma olen valinud . Ja Drakilwer on valinud . " ütles ta vaikijate poole pöördudes . " Tema võtab yle mu töö . " Ta vaatas Paanile otsa ja küsis : " Sa lubasid astuda mu teenistusse , kui ma eales nõnda ihkama peaksin . Küsin siiski sult - oled sa nõus ? " Paanilt oli seda sageli küsitud ning ta polnud kunagi ära öelnud . Lahkuda võis alati , sest alati leidus mõni tee , mis parajasti temani ulatas . " Jah , ma olen nõus . " Vanamees naeratas - ootamatult avalalt ja poisikeselikult , ja kahtlemata kergendunult . Üks habemeta saadikutest vastas kahtlevalt : " Aga ta ei jäänud ju lambakarjuse juurde ... ja oli koos röövlite ja mõrtsukatega . " Hääle järgi selgus , et tegemist on naisega , ning et ta pani Paani valikuid pahaks . " Kui ta oleks teele jäänud , poleks ta jõudnud ju siia , hää läänemägede emand . " vastas vanamees . " Ja röövleil ja mõrtsukailgi on taeva all koht , ei ole kangelase asi kohut mõista ... " " Ta on hulgus ! " kostis teine , kellel polnud habet . " Oh Langro , kas ei olnud ma mitte vähemat väärt , kui Elvanir mu valis ? Kas polnud ma heidik ja hulgus kõrgete hõimude silmis ? Aereneth ! Leastia , ah anitral lia Unguria landaia ! " Kuigi keel oli Paani jaoks võõras , oli ütleja hääl väga väljendusrikas . " Pole põhjust hõime pilgata ... " pomises teine kummalisel toonil : " Mi enamireah ... " " Ei oleks mina neid pilgand , poleks sina mu seisust põlastand ! " naeris vanake . " Ehk on Iloverdhe rajad tõest liialt kaua Ilvest oodanud ... " Paanile meenusid muinaslood Ilvesest , kes oli vana-Unguuriast välja heidetud ning hulkus inimeste ilmas . Ainult , et Ilves polnud teps mitte vanamees . Ta silmitses vanakese habrast kogu uue pilguga ning aimas korraga selle laiade armide alt jälge rohelistest tätoveeringutest , mis müütide järgi kaunistasid armanethide , noolemanajate , meelekohti ja kõrvaaluseid . Üks oli selge - kuningas Kaarna nõunik oli enam kui kolme tuhande aasta vanune haldjahulgus , muinasjuttude noolemanaja Ilves . Ilves ütles talle naeratades : " Ilm on muutunud nõnda kiirest , kuid mõned ta rajad on endised aegade algusest saati . Ja sinagi lähed ju aina vaid yhes suunas . " Paan raputas pead , olles veidralt uinutavast keelepruugist veidi segaduses . " Nõndap siis ... " vana naine heitis nõuandjaile pilgu . " Kuulge mu otsust . Rada jääb Paanile kaitsta , tema tarbeks hoiate teie nyyd väravaid . Mina olen end näidanud , ei saa enam teiegi teisiti . " Saadikud lükkasid kapuutsid näo eest . Vasakul pool Ilvest seisis kardetud Põhjalamaa vanasorts , tätoveeritud ruunimärgid üle otsaesise . Tema kõrval , nagu Paan oletaski , lumivalgete juustega vana-Unguuria pärishaldjas , veidrate metsloomakõrvade ja kõhedusttekitavate pilkumatute kassisilmadega . Ta käed meenutasid oma pikkade kõhnade sõrmedega valgeid ämblikke ja nägu - marmorit . Paremal pool Ilvest seisid Karnmande mägede kuninganna ja üks kirteeniatõugu tõmmu vanamees , kuldvõru ümber kaela ja merekarbid randmetel . Ilves tõusis ning andis Paanile võtme . " Sulle annan ma yle kuuradade võtme , sarvilise metsaisanda poeg . Andku isand sulle jõudu ja julgust . Sinu kätte usaldavad hoidjad mõõga , mis on sind enesele kandjaks valinud . Teenigu Drakilwer sind , nagu Elvanir mind on teeninud . " Ta tõmbas tupest mõõga , sellesama tuhmi teraga rändurimõõga , mille oli võtnud relvalaualt , kuid nyyd näitas relv oma õiget nägu . Haldjasepis tundus ta soonilisse kätte sulavat ning andis kandja raugaeast hoolimata aimu kuratlikust kiirusest . Sinakasvalge metalli läige peegeldus Ilvese silmades ja Paan nõtkutas põlvi . " Elvanir , mi enamireah ... arista me ? " Ta astus laua juurde ning hetkeks mõtles Paan , et ta asetab oma mõõga teiste , näiliselt nii tuhmide relvade hulka . Ilves sirutas juba käe , kuid nagu kuulatas hetkeks ja tõmbas selle siis naerdes tagasi : " Ei vii minu rada mind tagasi lambakarjuse onni , kuigi nii hetkeks ehk mõtlesin . Olen hulkur ja selleks jään . " Ta silmitses mõõka kiindumusega . " Elvanir tahab veel kord rajale minna ... " Lumivalge vana-unguurlane sosistas midagi kiiresti ja tungivalt . Ilves kuulatas hetkeks , naeratas ja raputas siis pead . " Nii see kord on . " ytles ta . " Kuid tänan sind siiski . " " Siis mõtle vähemalt sellegi peale , et valge tuli ei sobi musta mõõgaga kokku . " sisistas haldjasaadik . " Sealpool piiri ei ole meil vahet . " " Mida te must tahate ? " küsis Paan , kes oli küll hoolega kuulanud , kuid ei saanud siiski suurt sotti . " Kas ma pean kellegagi võitlema ? " Ilves naeris . " Ja kui ehk peaksidki , kahetseksid siis oma lubadust ? " " Ei ... " kehitas Paan õlgu . " Sa oled hulgus . " ytles Karnmande kuninganna , nagu seletaks see kõik . Ta hääl oli veidi põlastav ning ta hoiak kõrk . " Ja kuu rajad vajavad sinusugust . Iga täiskuu lähed radadele , ning kui ellu jääd , tuled järgmisel öösel tagasi , aga kuhu , seda ei tea keegi ette . Aga kui Drakilwer su juba valis , siis ta usub , et sa jääd ellu . " Ta lisas hoiatavalt : " Kaitsja jääb elu lõpuni hulguseks ja mis veel hullem - see töö on saladus , mille avaldamiseks ei anta sõnu . " Paan raputas segadusest pead . " Igavene hulgus ? " kysis ta siis , hakates hingepõhjast naerma . See kõmises lossikeldris veidi hullumeelsena vastu . " Kas arvate , et see mind hirmutab ? " " Kas arvad , et Drakilwer ja Ilves niisama su valisid ? " kysis vana hulgus vastu . " Homme on täiskuu . Oled valmis ? Esimese tee läheme koos . " Kuu tõusis taevasse . Ilves istus kynkaharjal , mõõk põlvedel , silmitsedes metsatukka ja Kaarnalinna siluetti . " Kauniks muutub see , millest pead lahkuma ... " ytles ta Paanile , kes istus sealsamas tema kõrval , mõõk paljastatuna käes . Drakilwer oli ilmet muutnud ning ta tera oli nagu sysimust siid . Käepide oli kaunistatud hõbenaastude ja Põhja kristallidega . Relv oli nagu sõjamees , kes läikimalöödud turvises lahingut ootab . Paan silmitses linnatorne ja tundis korraga , et mõistis , mida Ilves oli öelnud . Ta ei olnud varem yhtegi lahkumist kahetsenud , nyyd aga ... Kaarnalinna valged lipud liikusid tasa , Paani teravad metsloomakõrvad kuulsid kauget kõrtsikära . Yks hiline talumees sõitis väravast välja , tuulehoog tõi nendeni ta vankrirataste naksumist , hobuse ja õlgede lõhna . Paan oleks tahtnud haldja käest kysida , mis edasi saab , kuid Ilves vaikis mõttessevajunult , käed põlvedel . Veidi aja pärast kuulis paan , kuidas haldjas omaette ymisema hakkas . Laul oli algul vaikne ja nukker , kuid kiirenes siis ja kandis rahutust , mis pani Paani sydame kiiremini lööma . Ta ei saanud kyll sõnadest aru , kuid aimas sisu ja ymises kohati kaasa . Väravad avanesid peaaegu märkamatult . Otse nende ette joonistus hallikas ring ja Ilves lendas pysti . Ta silmad särasid kollaselt ja ta naeris nagu noor kurat . Paan seisis ta kõrval ja tundis , kuidas mõõgad räägivad . Siis astusid nad udusesse sõõri ja lahing tabas neid nagu tulekahju . Paan kihutas pööristuulena pimesi edasi , raiudes , lõigates , torgates ja möirates täiest kõrist . Vaenlane oli kõikjal , igast kyljest ymbritsesid teda võikad kyynised , kihvad , kombitsad ja veidra ainitise pilguga jõllitavad värtnakujulise pupilliga silmad . Ta poleks hiljem osanud öelda , kas tegemist oli yhe olendiga , või oli neid palju . Vaenlase haavadest voolanud veri ei lõhnanud vere moodi , võõras lõhn seostus valu ja vihkamisega ning ta raius ymberringi veelgi raevukamalt . Tundus , nagu poleks sellel lahingul iialgi lõppu . Koletisi , kes teda ymbritsesid , ei jäänud vähemaks , ta võitles iga sammu eest , aimates , et peab edasi liikuma . Käed muutusid rasketeks , sõrmed kangestusid mõõgapidemel . Ajapikku kadus jalgadest jõud , kuid ta ryhkis ikka edasi , saates löökidesse kogu keharaskuse . Mõõk kadus vaenlase veidralt pehmetesse kudedesse , tuues esile yha uusi pahvakaid valulehka . Korraga oli kõik läbi . Paan seisis yksinda kahvatu kuuvalguse värvi rajal , mille pind oli puutumata , nagu polekski sealsamas hetk tagasi peetud verist lahingut . Ees paistis värav . Paan heitis pilgu selja taha ning nägi Ilvest lamamas . Ta jooksis haldja juurde ning kummardas ta kohale , kuigi teadis juba , et too on surnud . Haldja keha oli haavadest lõhki rebitud . Ilvese kollased silmad olid avatud ning ta ilme väärikas nagu Kaarnalinna kuningal . Haldja luuvalged sõrmed hoidsid kindlalt Elvaniri pidemest ja Paan märkas , et mõõgatera polnud tuhmunud . Ta tõstis Ilvese kätele ja kõndis väravast välja . Unguuria mahe laanepäike pani ta hetkeks silmi kissitama , kuid ta nägi siiski , et ymber hajuva värava seisid haldjad , nagu oleks nad ta tulekut oodanud . Kiirelt ringi vaadates aimas ta tammede vahel paistmas kaarseinalisi ehitisi ja mõistis siis , et on sattunud legendaarsesse Ilhoverdesse , haldjate peidetud linna . Yks , vanadusest habras armaneth astus teiste hulgast välja ja sirutas käed . Paan tõstis Ilvese ettevaatlikult vana yliku kätele , asetas Elvaniri murule ja taganes siis . Pealiigutusega saatis ylik talle kaks noort haldjat teejuhiks ning need viisid Paani linnast välja . Unguuria laanesyda oli tema päralt – kuni järgmise täiskuuni . Paljude aastate pärast viisid kuurajad Paani tuttavale nõlvale . Ta astus lahingust väsinuna mööda mäekylge alla ja märkas rõõmsa yllatusega , et karjuse hyti korstnast tõuseb suitsu . Karjakoer , kes ta lähenedes hoiatavalt haugatas , polnud sama , keda ta mäletas , kuid lammaste aedik oli endiselt laisalt määgivaid villakandjaid täis ja karjuse vana mytsilott rippus ukse kõrval naelas . Paan avas naerulsui ukse . Kolde ees istus aga võõras vanamees , kes talle yllatusega otsa vaatas . Paani kysimuse peale vastas ta arusaamatusega , et on siin juba viiskümmend aastat karja hoidnud . Vanamees vaatas mõttessevajunud rändurit algul mõningase hirmuga , kuid oli lõpuks siiski nõus talle peavarju andma . Raha ta ei tahtnud , kuid kaup jäi , et Paan on talle karjahoidmisel abiks . Õhtul istus hulkur hüti ukse ees , sõi juustuleiba , jõi ürditeed ja vaatas , kuidas päike tasakesi mäekylge pidi alla vajub . Karjakoer lõõtsutas ta jalge ees ja lambad tukkusid aedikus . Paan tundis , et hoiab hinge kinni . Ta võttis taskust vilepilli ja mängis . Juba mõnda aega kuuletus pill talle ja tõi kuuldavale yhe täiusliku heli teise järel . Vanamees astus muusikat kuuldes hytist välja , vaikis veidi , silmitsedes Paani väledalt pilli sõrmitsevaid käsi , ning kysis siis , kas võõras ei tahaks talle pikemaks ajaks appi jääda . Paan vastas kummalisel ilmel : " Tahan ! Nii kauaks , kui saan . " Vanamees kehitas veidra vastuse peale õlgu , kuid seadis siiski sammud tammikusse , et Paanile korralik karjasesau vesta .