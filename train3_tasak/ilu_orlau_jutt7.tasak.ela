kirjak	ilu_orlau_jutt7.tasak.ela	Karen Orlau Oli esimene suviselt soe maikuupäev , kirka taeva ja õidepuhkevate toomingatega . Inimesed hakkasid lõpuks suve olemasolusse uskuma . Väikelinna terassid ja välikohvikud olid täis kahvatuid , päevitamata nägudega päikesepüüdjaid . Kõik asjaajamised võisid korraga oodata , kiirustada ei raatsinud keegi . Lilian tundis end linna ainukese õnnetu inimesena . Kõik sõbrad olid koju maha jäänud , vennad uitasid omapead ringi , sest ta ähvardas neid , et kavatseb päev otsa õppida . Plaan oli muidugi õilis , mis tema sinna teha sai , et see välja ei tahtnud tulla . " Nagunii sa ei õpi sellise ilmaga midagi , tule parem järve äärde ... " püüdis vanem vend Mark teda hommikul ahvatleda , kuid õde jäi askeetlikule plaanile kindlaks . " No ise tead , " loobus vend lõpuks , lisades siis aga puhtast kättemaksuhimust nagu muuseas , et võibolla tuleb Alver õhtul suvilat sisse õnnistama . " Aga sina õpi ! " lisas ta hoolitsevalt , ise vennaliku ebasiiruse irvitav kehastus . Lilian kehitas küll ükskõiksuse märgiks õlgu , kuid kahju oli juba tehtud . Ta märkas masendusega , et luges jälle ühtsama lauset ei tea mitmendat korda , ega suutnud selle sisu meenutada . Tüdinult viskas ta raamatu pingile ja jäi mööduvaid paarikesi uduse pilguga silmitsema . Sellisel päeval peabki olema justnimelt kahekesi ... Ta oleks päris palju andnud selle eest , et koos Alveriga , selle kord lihtsalt naabripoisi , kord kellegi enama kui lihtsalt naabripoisiga , lossivaremetes hulkuda või järve ääres peesitada ( ning mängida sealjuures , et ta on perekonna ainuke laps . Vennad ei tahtnud kuidagi sellesse idülli sobida . ) Marki sõnul pidi Alver , see lootusetu ringikihutaja , tulema aga päris hilja , ning see tekitas veidrat rahutust , sest iga jagamata jäänud hetk sellest päevast tundus vähemtäiuslikuna , kui võinuks olla . Päiksepaistelisest päevast sai aga vähemalt sama ilus õhtu . Saabuv pimedus oli pehme ja läbipaistev nagu sinine siidiloor . Kõikjalt õhkus vastu soojust , mis oli päeva jooksul talletunud ja vallandus nüüd tasaste hingetõmmetena . Lilian oli end rõdule ümber õpikutevirna kerra keeranud ning püüdis keskenduda . Tegelikult oli lugemine mõttetu enesepetmine , ta teadis väga hästi , et hoidis hinge kinni , et Alver jõuaks kohale enne vendade saabumist . Õhtu lõhnad muutsid ta nii erksaks ja rahutuks , et see mõjus kerge joovastusena . " Jõuab , ei jõua , jõuab , ei jõua ... " luges ta tekstiridade pealt , saades peaaegu igal leheküljel erineva vastuse . Möödus miljon aastat , enne kui aias kostusid sammud ja siis vaikne : " Tere , lilleke , mida sa teed ? " Alveri häälest polnud küll vähimatki väsimust kosta — mitte , et see tema puhul kuigi võimalik olnuks . Ta lihtsalt koosneski puhtast energiast , mis oli segatud eluterve uudishimuga ja tembitud uskumatu annuse ettevaatamatusega . See oli väsitav , aga võluv . Lilian saatis õpiku üle rõduserva lendu , see maandus etteheitva matsatusega maasikapeenrasse . Midagi nii kergemeelset korda saata oli puhas rõõm . " Mis teen ? Sellist ööd ei saa ju ometi maha magada . Ma tahan hulkuda ! " ja lisas mõttes : " Kellegagi , kellel on nii ilusad silmad kui sinul , eksole ! " See , et Alver sõnagagi vendade järgi ei küsinud , vaid jalutamist heaks plaaniks pidas , tekitas Lilianis lisaks muule ka veidi kahjurõõmu . Mark oleks võinud seda kuulda . Siiski — oli parem , et vendi veel polnud . Ta libistas end kiirelt üle rõduääre aeda ja juhatas Alveri tagaväravast välja — juhuks , kui vennad peaksid parajasti järve poolt tulema . Oleks liiga halb õnn nendega väraval kokku saada . Nad jalutasid suvemajade aedade vahelt äärelinna poole ja nautisid ööd , mis oli nagu päeval väljakuulutatud kevadpeo jätkumine — aga seekord ainult valitud pealtnägijate jaoks . Kõik ümberringi oli kevadiselt ärevil ja elus . Puud hingasid tasakesi sooja ööõhku , sirutades äsjatärganud lehti , ja lilled kasvasid vaikse keskendunud nohinaga . Öö oli erakordne ja maikrahv selle vääriline . Vibalik , pikkade koibade otsas massiivsed martensid , lohvakas kunstnikukäega õmmeldud pluus , väga pikad ja väga paksud nisukollased viikingijuuksed selja peal hobusesabas , lõuga katmas paaripäevane habemetüügas , ühes käes avatud veinipudel ... ja suunurgas sigaret . Nagu Marlboromehe ja dogikutsika ristsugutis . Poolsihitu lonkimine viis Liliani ja Alveri ühte vanadest parkidest , mis asusid linnakese kaugemas servas . Sillutatud teeradasid ääristasid uhked saja-aastased tammed . Siin-seal kasvasid põõsapuhmad , mõne kõrgema künka tagant avanes ootamatu vaade metsalagendikule , kaugel pärnasalu sügavuses vulises kosk . Üle käänulise ojasängi oli ehitatud sillakaari ning ühel sellisel nad istet võtsidki , kõlgutasid jalgu ja rüüpasid laiskade sõõmudega veini . Alver heietas vaiksel häälel alguse ja lõputa jutulõnga , kui Lilian ootamatu veesulina peale võpatas . Otse nende selja tagant , teiselpoolt silda , kostus vali pladinat ja siis hele laksatus , mida nad esimesel hetkel ei osanud seletada . Viiv hiljem hüppas aga ka otse nende jalgade ees suur kala veest välja ja langes heleda sulpsatusega tagasi . Oli uskumatu , et nii väikeses ojas selliseid kalu leidus . Lilian naeris : " Korralikus õudusjutus oleks pidanud silla alt kaks limast kätt välja ulatuma ja meist selja tagant kinni haarama . Ja siis tuleks välja , et vana mõisnik on ühe oma teolise viltuste vagude kündmise eest jõkke uputanud . " Siis küsis ta ülearuse kergemeelsusega : " Kas sa kummitusi usud ? " , ja pidi seda kohe kahetsema . Teine vastas laisa üllatusega . " Ma ei teagi ... Ei saa ju kindlalt öelda , et neid olemas ei ole ? " Hämar park näis muutuvat kõhedamaks . Seda poleks juhtunud , kui Alver oleks öelnud , et kummitusi pole iseenesestmõistagi olemas . Ümbritsev öö oli liiga maagiline , et kergekäeliselt midagi ülearust ütelda . Kindlasti mitte kummituste kohta . Alver oli aga paksunahaline nagu jõehobu ja ei tabanud üldse , et koht ei olnud kõige sobilikum vaimudest rääkimiseks . Ta vasikaripsmetega varjutatud silmadest oli näha , et see mõte hakkas talle meeldima . " Kujuta näiteks ette ... " alustas ta teise poolt kardetud jutulõnga . " Kui sa näiteks öösel üles ärkad ja näed oma toas kummitust — mida sa teeksid ? " " Annaks ilma pikemalt mõtlemata vastu pead ! Ma ei salli võõraid oma magamistoas , " teatas Lilian pahuralt ja piilus ümberringi . Ilus oli , ja rahulik — pealtnäha ei midagi hirmutavat . Kui , siis vaid õige pisut salapärane . Sõnajalapuhmad vanade tammede all kuulusid kindlasti haldjametsa — sellises paigas ei saa sündida midagi halba . Aga siiski , ettevaatus ei tee kunagi halba . Pealegi kartis Lilian pimedust ning hoolimata enesesisendusest ja ümbritseva vaiksest rahust oli selles peidus ka kõhedust , mida tüdruk kangekaelselt püüdis mitte märgata . Täiesti pahatahtmatult ei jätnud Alver asja sinnapaika : " Meil vanas majas kummitas päris korralikult . " " Jajah , " poetas Lilian mitte eriti julgustavalt . Siiski mõjus vein vapruse peale hästi . Võibolla ei peakski kummitusi ... kohe lööma minema ? Alver jätkas häirimatult : " Nendega võis ära harjuda . Alguses oli imelik , aga pärast — las kolistavad . " " Aga ... on ju rotid ja tuuletõmme ja sellised asjad ? " võttis Lilian tasakaaluks klassikalise skeptiku rolli . " On selliseid hääli , mida rott teha ei oska . Isegi parematel päevadel . " " Ega sa ei taha öelda , et ronisid pööningule , kui seal kummitas ? " " Loomulikult ! " Alver oli siiralt imestunud : " Ma poleks ju kusagilt naaberkülast saanud järgi uurida , mis mu oma pööningul toimub . Mis nad ikka teha saavad . " " Peast segi , " leidis Lilian , aga uudishimu näris : " Mis sa siis nägid ? " " Ei midagi . Keegi oli seal kindlasti , ainult näole ei andnud . Ta isegi puudutas mind ... " " Lõpeta ära ! " viiksatas Lilian , sest nüüd hakkas see väheke liiga kaugele minema . " Naabrimehel oli selle kohta oma teooria . " jätkas Alver segamatult . " Ta oli selline vend , kes raius hauakivisid . Sa oled kindlasti näinud — selliseid õuesid , kus on mitukümmend erinevat kivikolakat ja siis igaüks käib ja vaatab , milline neile kõige rohkem sobib . " Alver irvitas heatahtlikult . " Vend ise oli mingi kodufilosoof , rääkis tarka juttu ja otsis elu mõtet . Ta ütles , et mõni kivitükk pidi kogenud kiviraiduri jaoks olema äratuntavalt eriline — tundub täiesti elavana , imelik olla haamriga ligi minna . Ta oli ise mõnikord tundnud , kuidas kivi teda vaatab . Ja kuulab . Teistmoodi koega pidid sellised kivid ka olema . Hauakivideks pidid hästi sobima — pakkuvat surnule seltsi . Aga eriti karm olevat , kui vale kivi satub vale inimesega kokku , siis on jama majas ... Võta siis kinni , ühest küljest tundub see täitsa mõistlik jutt , teisest küljest ... jälle selline energiate ja väljade jahu . " Alver tõmbas hinge ja lonksas veini . Ööbikud olid kuidagi vaikseks jäänud — võibolla ehmatas neid see ühtlane madalahäälne jutukõmin jõesillalt . " Kuidas siis on , tunned , et on tõsi , või mitte ? " uuris Lilian . " Kurat seda teab . Narr ju öelda , et tunned , et on tõsi . Ütleme siis nii , et tundub tõenäoline . Vanades majades on midagi erilist ... Ilmselt selles mõisamajaski siin . Mis ise arvad ? " " Ma ei arva igaksjuhuks midagi . Pimedas pargis mina kummitusi ei usu . " Lilian oli kõhevil ja tahtis teemat vahetada , kuid siis märkas ta eemal puudesalus mingit liikumist . Tume kogu , mis nii kiiresti tüvede varju sulas , et võis kergesti ka silmapete olla . Lilian ehmatas tõsiselt , kuid kutsus siis kaine mõistuse kohe koju tagasi . " Alver , vaata , kas seal on keegi ? " sikutas ta teist varrukast . Alver heitis pärnasalu poole pilgu ja kehitas õlgu : " Mina küll ei näe . Sulle lihtsalt tundus . " " Ilmselt tunduski — sinu jaburate juttude pärast ! " torises Lilian . " Ime ka , kui sa kõiki kummitusi ei ole selle aja peale üles äratanud . " " Naistelora ! " naeris Alver ja heietas segamatult edasi . Lilian kuulas poole kõrvaga ja leidis hämmeldunult , et kummitustelugu tundus tema esituses pigem huvitava kui hirmuäratavana . Alver oli hoopis uudishimulikum — või siis ettevaatamatum — kui võinuks arvata . Korraga Alveri jutt takerdus . Kui poiss keelekaste järgi küünitas , sattus ta pilk pärnasalu poole uitama ning ... seal oli tõepoolest keegi ! Tumedate puude taustal paistis hele kogu hästi silma . Pikad sihvakad jalad , idamaised puusad , mis läksid üle saledaks , painduvaks pihaks , vormikad ümmargused rinnad ... Ainus , mis naise jumalannakeha kattis , oli ülastest pärg heledatel lahtistel juustel . Kahe klaasi jagu värsket viinamarjaveini muutus Alveri soontes sulatuleks , keerdus kuumadesse pööristesse ja kihutas pöörase hooga läbi keha , nii et südamelöögid hakkasid hingamist takistama . Magus surin lendas läbi kukla sõrmeotsteni välja . Alles siis jõudis temani , küll veidi häguselt , et naine , keda ta vaatas oli ju alasti , ning et see pidanuks talle mingitel unustatud põhjustel kohatu tunduma . Võõras naeratas talle , viipas ja kadus puude vahele , nagu poleks teda olnudki . Selles , et nähtu polnud siiski silmapete , oli Alver kindel . Samuti oli ta veendunud , et sündinud oli midagi ebatavalist ja erakordset ning ta uudishimu tõstis valvsalt pead . Jutt ei tahtnud enam vedu võtta — jalad kippusid vägisi viipele järgnema . Ometi tunnistas ta , et ei saa siiski sõna lausumata püsti tõusta ja metsa poole joosta , kuigi tahaks . Ta sai ka — siiski küllalt ebamääraselt — aru , et võib Liliani nii millegagi solvata . " Alati on ju võimalik pärast ära leppida ! Te olete ju sõbrad , " sosistas kiusatusekurat . Inglike teisel õlal viibutas sõrme : " Kulla mees , ära mängi lolli ! Või sõbrad ! Ta ei annaks sulle andeks , kui sa ta just praegu ja just siia üksi jätaks . Oled sa mees või misasi ? " " Sa võid ju kohe tagasi tulla ... " kehitas kuradike õlgu . " Nii , et ta ei saa arugi . " Alver tundis end kaheksrebituna , aga tõmme pärnasalu poole oli tugevam , nii et ta andis lõpuks alla . Ta ajas end häbeliku naeratusega jalule ja teatas , et läheb käib korraks .. põõsas ära . " Ära mind siia ometigi üksi jäta ! " ehmatas Lilian siiralt . " Sa ei saa ju kaasa tulla , eksole . Pealegi ma olen siinsamas , nende kümne minuti jooksul ei juhtu sinuga kindlasti midagi . " " Kümne minuti ? ! ? " muutus Lilian murelikuks . Alver oli süüdimatu tüüp ja temalt võis kõike oodata . " Ma olen siinsamas ! Sa oled täiesti turvalises kohas , usu mind . " Nende sõnadega marssis ta muretult vilistades puude vahele , südametunnistus õige veidike valutamas , sest päris lähedal ta Lilianile ju siiski ei olnud , aga antud hetkel ei olnud tal valikut . Lilian niheles rahutult . Olgu , mis oli , aga sellises paigas oli kõhe . Miski häiris teda väga tõsiselt ja tunne , et peaks võimalikult ruttu ära minema , peitu pugema , põgenema , üha süvenes , aga see oli nii seletamatu ja sügavalt alateadlik , et ta ei teadnud isegi , kumba ta rohkem kardaks , kas joosta mööda pimedat pargiteed või jääda sinna , kus ta on . Ta piilus läbi pimeduse pärnasalu poole . Nüüd oli küll kindel , et seal liikus keegi . Mingi pikk vari paistis korraks puude vahelt . Lilian hüppas hirmunult püsti . " Alver ! " hüüdis ta häälega , mis kostus õige haledana . " Alver ! Kus sa oled ? Tule kohe tagasi ! Lõpeta oma lollid naljad ja ... Kui sa kavatsed mind hirmutada , siis ma ei anna sulle elu sees andeks ! " Vaikus . Ainult puud kohisesid ümberringi . Kuhu see Alver nüüd ometi jäi ? ! Oleks olnud päris kergendav , kui ta oleks mingi totra möiratusega põõsaste vahelt välja karanud . Aga Alver ei teinud isegi seda . Huvitav , mitu minutit möödas oli ? Äkki ta läks lihtsalt kaugemate põõsaste taha ja tema teeb ilmaasjata paanikat . Teerajalt kostsidki sammud . Põõsaste tagant paistis tulija tuttavlikult pikakasvuline kogu , kuid see ei olnud Alver . Liliani esimene tunne oli pöörane ehmatus . Teine , hoopis kainem ja teotahtelisem mõte oli : kust leida kaigast . Tüdruku pilk peatus peopesasuurusel munakivil otse ta jalgade ees . Ta võttis kivi pihku ja puges ise jõe kohal kaarduva silla alla varju . Tulija sammus kiirustamata mööda rada . Paistis , et tegemist oli uitajaga , kes , nagu nemadki , oli linnast välja ööd imetlema põgenenud . Mehe olek tundus hajameelse ja ohutuna ning Liliani hirm hajus aegamisi . See mees ei olnud kindlasti see , kelle lähenemist ta äsja alateadlikult karta võis . Pigem pakkus tulija talle hirmu eest kaitset . Kükitamine tundus tobedana , eriti kuna teda võidi avastada , ja ta tõusis püsti . Jalutaja jäi talle heatahtliku üllatusega otsa vaatama . Ei , ohtlik ei olnud see inimene küll mingil juhul , kuigi oli küllalt veider . Temas oli midagi ajatut , seletamatult arhailist . Tulija kandis lohmakaid pooldesäärde pükse ja lihtsat varrukateta särki ... pealegi oli ta paljajalu . Selge see , äärelinna boheem ! Sealkandis suvitas linnakese kunstnikurahvas ja see noorhärra nägi välja täpselt nagu üks unetu pottsepp . Mees silmitses samuti häbelikult oma paljaid jalgu . Astus siis lähemale : " Ilus öö , eksole ? Lihtsalt võimatu on seda maha magada . " " Tõsi ! " naeratas Lilian ja leidis , et tal ei ole midagi võõraga juttu ajamise vastu . Pigem isegi oli midagi selle poolt . Mehe õlgade siru-ulatus oli usaldustäratavalt lai ja Liliani pilk kiitis selle innukalt heaks . Hirm oli kadunud ja pealegi oli ta just hakanud end kuidagi väga mahajäetuna tundma . " Paljaste jalgadega on lihtsalt mõnusam , " viipas teine oma murul mõnulevatele varvastele . " Proovi ise . " Lilian võttis kingad jalast ja tundis pehmet jahedat rohtu taldade all . See oli tõepoolest mõnus . Pehme . Siidine . Natuke kõdi . " Kas sa elad äärelinnas ? " küsis ta oma esialgse oletuse kinnituseks . " Mitte päriselt . " vastas teine ja naaldus sillakaarele . " Linnast veidi väljas . Mulle linnad ei meeldi . Liiga palju inimesi . Mulle meeldivad pargid nagu see ... vanad puud on ilusad . " Lilian noogutas . Kasvava kergendustundega . Kui mees korraks selja tema poole keeras , poetas tüdruk kivi käest maha . " Kuigi ... " ütles võõras ringi vaadates . " See sild ei ole kaugeltki kõige ilusam koht siin pargis . Tule , ma näitan sulle midagi palju paremat ! " Hetkeks oli Lilian kahevahel . Esiteks mõtles ta Alveri peale , teiseks mõtles ta võõrastega kaasaminemise kui sellise peale , aga ta tundis selle kunstniku vastu vaistlikku usaldust , ning see polnud teda kunagi alt vedanud . Ja Alverile on see ainult paras ! " Mis su nimi on ? " küsis ta , justnagu oleneks sellest , kas ta läheb kaasa või mitte . " Jaanus , " ütles teine veidi kärsitult ja viipas käega . " Lähme nüüd . Tule nüüd rutem ! " " Miks rutem ? " uudistas Lilian üllatunult . Mees ei vastanud , vaid hakkas ilma pikemata minema , ja Lilian astus kuulekalt järgi . Jaanus oligi just selline mees , kellele lihtsalt pidi järgi jooksma , see tundus iseenesestmõistetavana . Nad ei olnud kuigi kaugele jõudnud , kui Lilian arvas selja taga kuulvat mingeid hääli . Pimedusest abitud silmad ei tabanud aga muud kui kummalist liikumist . Nagu oleks neljakäpakil ukerdav inimene väga vaevaliselt mööda silda koperdanud ... See ei saanud ju ometi Alver olla ? " Jaanus , oota ! " ütles ta eeskõndijale , kuid see ei peatunud , sosistas vaid : " Tasa ! Tule ! " " Jaanus !! Keegi on sillal ! " läks ka Lilian sosinale üle , kuid eeskäija surus sõrme suule . Lilian kehitas õlgu , aga otsustas kaasa mängida . Ta ei olnud päris kindel , et oli tõesti midagi näinud , pealegi läks see talle oluliselt vähem korda , kui see paar laiu õlgu , mis oli nii ahvatlevalt käeulatuses . Jaanuse selg oli vaatamisväärsus : tugevad , vormikad lihased voolisid ta selgroo sügavasse vakku ja selle joon kadus kuhugi magusalt keelatud ääremaadele , mis sujuvas käimiserütmis tundusid iseäranis vastupandamatud . " Pottseppadel on tõenäoliselt väga jõudunõudev töö . " mõtles Lilian vaikselt itsitades . Ühesõnaga — ta otsustas , et ta tähelepanu oli täiesti hõivatud . Põrgusse Alver . Pargiserv , kuhu nad jõudsid , oli aegade jooksul metsistunud . Lõikamata hekid ummistasid teid ja vanade tammede vahel kasvas lepavõsa . Jaanus liikus puude vahel vaikselt ja kiiresti nagu teaks ta kõiki madalamaleulatuvaid oksi peast . Korraga aeglustas mees sammu . " Vaata ! " viipas ta käega . Avanev vaatepilt oli mõjuv . Paari laiema tamme varjus magas tilluke valge tempel . Aeg oli kivinikerdustele halastanud — need olid endiselt peened ja täiuslikud . Valge kivipitsiga kaunistatud katuseservad ja aknaorvad kuulusid muinasjutumajakesele , kõrge uksekaar meelitas külalislahkelt sisse astuma . " Ilus ... " ohkas Lilian südamest . " See on hommikutempel . Koht , kus kunagi tähistati kõiki õnnelikke algusi . Kevadel on siin ilus . Siis , kui puud hakkavad roheliseks minema . Ma vaatan neid sageli — lehteminek tundub iga kord kordumatuna , aga ometi juhtub see lugematuid aastaid igal kevadel . Kas sa oled kunagi mõelnud , mis tunne võiks olla vanal saja-aastasel tammel endal , kui ta kevadel uusi lehti kasvatab ? " Lilianil oli nii kummaline kuulata , kuidas üks mees , liiatigi täiesti tundmatu , räägib talle selliseid asju nii vabalt ja rahulikult , justnagu oleks see sama loomulik kui hingamine . Selles polnud midagi võltsi , ei mingit poosi või tagamõttega mängu , see oli täiesti ehe . Jaanuse usalduslik toon . Lõhnav kevadeõhk . Ööbikud , kes olid taas laulma hakanud . Pehme huulekurd Jaanuse suunurgas . Piisav , et lolliks minna ja mõneks ajaks jäädagi . Lilian tundis kiusatust sellele soovile järele anda . " Kas sina oled mõelnud , mis tunne võiks olla elada puuna ... Lasta lindudel okstesse pesa teha ja tunda oravaid mängimas ? Tunda , kuidas kevad tuleb ? " meeliskles teine omasoodu . Lilian ohkas . Parem mitte oma pead vaevata . Las see hetk lihtsalt kestab . " See oleks ilus ... " leidis ta . " Rahulik . " " Aga kui sa saaksidki päriselt proovida ? Kui keegi tuleks ja sulle sellist võimalust pakuks — kas sa julgeksid ? " Jaanus astus paar sammukest lähemale ja kuigi ta häälest kostus , et ta tegi nalja , ei suutnud Lilian päriselt kaasa minna . Põrkas pisut tagasi . Midagi oli seal valesti . Korraga kostis terav ulg . Ootamatusest võpatasid mõlemad , sest hääle raevutsev toon kõlas uskumatult tontlikult . Lilian tundis , kuidas ta keha pudedaks soolasambaks muutub . Ka Jaanus pöördus hetkeks hääle poole . Tema ja tüdruku vahel oli vaid pool sammukest maad ja sellepärast Lilian nägigi . Jaanuse kuklal , seda katvate heledate juuksekahlude vahelt läigatasid kaks silmavalget . Tüdruk raputas kergelt pead , et pettekujutlust peletada , kuid siis nägi ta selgesti , kuidas mehe kuklas kaks silma korraks sulgusid , et siis jälle avaneda ja paari juukseloki tagant talle otsa vaadata . Siis nägi ta selgesti suud , sirget ninajoont . Nägu . See vaatas talle otsa . Läbi juuste . Läbi juuste Jaanuse kuklal . Hetkeks mõtles Lilian , et ta minestab . Järgmisel hetkel lendas ta nagu lingust pääsenu läbi metsistunud võsa , ja tormas edasi , hoolimata sellest , et kleit jäi kusagile kinni ja selle pidi puruks tõmbama , hoolimata okstest , mis talle näkku peksid , nõgestest , mis jalgu kõrvetasid ja kiviklibust ning teravast puuprahist , mis paljastele taldadele haiget tegid . Ta kihutas valgete väravakaarte vahelt läbi ja sealt mööda kruusast pargiteed edasi otse linna poole . Korraks üle õla taha vaadates nägi ta Jaanust , kes seisis pargiserval puutüvele nõjatudes ja talle järele vaatas . Liliani pilku kohates viipas seisja , nagu hüvastijätuks . Alles siis , kui tüdruk koduväravast sisse lendas , märkas ta , et jätab aiatee valgetele kiviplaatidele määrdunud jälgi — paljastest jalataldadest immitses verd . Polnud ka ime . Lilian surus otsaesise vastu jahedat väravaposti ja püüdis rahuneda . Mis siis nüüd ikkagi juhtus ? Meelepete ? Mingi pottsepaloru tegi tema kulul haiget nalja ? Olgu mis oli , seal pargis oli keegi , kelle heas tahtes ei saanud kindel olla ning Alver jäi sinna . See , et tema üle hiljem naerdakse , ei ole üldse nii hirmus kui Alver sinna üksi maha jätta . Liliani vennad magasid sügavalt nagu trollid . Sellised nägid nad oma kahemeetriste käte ja jalgadega ka välja , kuigi olid loomult üsna leplikud . Isegi nii leplikud , et suutsid Liliani tungivate palvete peale ilma suurema porinata silmad lahti lüüa ja väheks ajaks lahti jättagi . Lilianil jätkus kainet mõistust neile tondilugudest hoopis maisemat juttu rääkida . Vennad tirisid ohates püksid jalga ja leidsid , et peavad vist tõesti sõbra hädast välja aitama . Väljas hakkas valgeks minema . Kui nad parki jõudsid , helendas taevas juba üsna hommikuselt ja öine lumm oli kadunud . Puud ja põõsad ei pärinenud enam mõnest muinasjutumetsast , vaid olid tavalised vanad mõisapargipuud , mis on parasjagu igakevadiselt lehte minemas . Sillal ei olnud Alverist mingit märki . Ainult üks Liliani king vedeles maas — teist ei paistnud kusagil . Mark saatis noorema venna ja õe põhjapoolse värava juurde , ise lubas aga pärnasalus ära käia . Paistis , et vennad arvasid , et leiavad kusagilt oimetukspekstud Alveri . Lilian ei teadnud aga isegi , mida õieti otsima peaks . Ta oli lihtsalt väga sügavas segaduses , asjalik tegutsemine hoidis mingil moel reaalsuseraame koos . Väike tempel värava kõrval paistis päikese käes veel ilusam kui see õhtul hämaras oligi . Puude vahel ei paistnud õnneks ühtegi teist inimest peale nende ning Lilian usaldas templile lähemale astuda . Avarast uksekaarest paistis tillukese katusealuse vähene sisustus — kaks pinki ja nende vahel nishsh , millest jooksid alla mõned teab kui vanad küünlavahanired . Algustetempel siis ... " Kui keegi pügaks neid põõsaid , kannaks risu kokku ja niidaks heina maha , võiks see parginurk väga ilus olla , " leidis Lilian , sest hoolimata lokkavast hooletussejäetusest leidis silm ikka veel pargi kunagisi piirjooni . Need umbekasvanud põõsad olid rododendronid , siinsamas kasvas metsistunud jasmiinihekk ... Siinseal paistsid mõned hallist kivist skulptuurid , mis kunagi templit kaunistasid . Nüüd olid needki üpris samblassekasvanud ja risu alla mattunud . Üks neist , templile kõige lähem , oli künkal istuv mehekuju , mis möödujatele viipas , nagu kutsuks neid katuse alla jalgu puhkama . Tegemist oli mingi mütoloogilise tegelasega , tundus , sest kuju korraga kahte suunda vaatavat pead kaunistas loorberipärg ning ta külalislahkes zhestis oli kübekene teatraalset surematust . Väravatejumal , meenus Lilianile mingi ammuloetud kunstiajalooline raamat , alguste kaitsevaim — kahe näoga Janus . Korraga hakkas maapind kõikuma , või nii vähemalt tundus . Lilian komistas Januse ette astudes ja surus pihud kuju samblassekasvanud näole , ise uskumata , et ta midagi nii kuutõbist võiks hetkekski tõsiselt võtta . Paar liigutust ning kuju nägu — vähemalt üks neist — oli samblast puhas . See oli arusaamatu , mõistusevastane , aga nii ilmne sarnasus öise kaaslase näojoontega ei jätnud mingit kahtlust . " Mida sa seal teed omast arust ? " imestas Kristjan , kes ei saanud aru , miks ta õeraas , kes just äsja Alveri pärast niiväga mures oli , nüüd korraga juba mõnda aega vana kuju ees seisis . " Otsime Alverit või vahime niisama ? " porises ta magamata inimese õelusega . " Jajah " leidis Lilian hajameelselt ja astus edasi . Ta vaatas teel mitu ja mitu korda tagasi , silmad uskumatusest pärani . Kuju seisis endiselt templi kõrval ja viipas värava suunas ning see viibe võis olla nii kutse kui hüvastijätt . Mark ootaski neid . Tema ilmest paistis , et ta oli kõvasti kahtlema hakanud , kas neil ikka oli sügavat mõtet ennast maast lahti ajada ja oli selge , et see kahtlus tegi teda pahuraks . Iseenesestmõistagi ei olnud pärnasalus Alverist jälgegi . Ilmselt oli poiss juba ammu maha löödud või siis koju läinud , mis talle , Markile , tundus veel eriti usutavana . Kummalgi juhul ei olnud neil seal enam midagi teha . Vanem vend põrnitses Liliani altkulmu . " Olgu , mehed-vennad ! Otsime mu kinga üles , siis võib vist tõesti ära minna . " ütles ta vabandavalt . Nüüd Lilian vähemalt teadis , mida otsis . Kujusid . Ühe põõsa all oli siil ennast mõnusalt kerra keeranud . Ta hallist graniidist selg väljendas õndsat unerahu . Uskumatu , et ta oli niiviisi juba palju aastakümneid maganud ja ei saanud ikka küll , vaid magas endise isuga . Künka taga mängisid kaks karupoega , tagumistel jalgadel püsti nagu maadlejad . Mõnus tumepruun kivi tundus vaatajale ehtsa karusnahkse kasukana . Vennad koputasid oimukohale , istusid sillale maha ja tegid suitsu . Nendele aitas . Sillast mitte eriti kaugel kasvas vana paju . Lilianile meenus , et Jaanus oli teda sillalt ära viies vana puud silmitsenud . Jalad tõrkusid mingi ebameeldiva eelaimuse ajel , kui ta paju poole kõndis . See poolkuivanud puu hirmutas teda , aga päevavalgus ning vennad , kes sealsamal sillal istusid , andsid julgust . Paju alt leidis Lilian oma puruksrebitud kinga . Kuivanud okste vahel , mis peaaegu vastu maad langesid , varitses üks hallist maakivist olevus . Mitte Kerberos , selleks oli loom liiga maine , ka mitte lihtsalt hunt , sest ta lõuad olid liialt võimsad , kihvad liialt pikad ning teravate küünistega käpad sarnanesid pigem kassikäppadele . Metsaelaja koon oli kurjakuulutavalt kirtsus , paljastatud kihvad ja kurjalt kissis kiskjasilmad ei tõotanud midagi head . Kivikuju õel ilme hirmutas isegi kaines päevavalguses , mis siis veel , kui ... Looma tagumistest jalgadest olid killud välja löödud . Keegi oli kunagi võtnud kangi ja selle elaja tagajalad purustanud . " See mu ilmselt päästiski , " leidis Lilian ise samal ajal imestades , kuidas saab ühe kivikuju kohta midagi sellist üldse mõelda ja seda sealjuures uskuda . Alver rääkis ju ... halbadest kividest . Kas kujur oli selle vana tumehalli kivi hingest nii hästi aru saanud , et raius sellest just niisuguse kuju ? Või oli see kunstnik ise , kes kujule sellise hinge sisse puhus ? Saatis oma mustad mõtted säärase soerdi kujul maailma ringi hulkuma . Lilian taganes silla poole , julgemata peletisele selga keerata , kuigi see oli nii ilmselgelt kivist . Mis sest , et kivist , mitte miski hinna eest ei oleks Lilian teda enda selja taha usaldanud . Ta leidis ka , et ei suuda end sundida kuju puudutama . See oleks ta sõrmede all võinud korraga liiga elusana tunduda . Ta palus vendadel veel natuke aega vähemalt sillalgi istuda ja teda oodata . Päris üksi ei tahtnud Lilian parki jääda , sest hoolimata turvalisest päevavalgusest võis ju juhtuda , et see ... loom ... veelkord ellu ärkab . Kujud . Pärnade vahel polnud neid üldse vähe . Kaks poisikest , üks paljas nagu porgand — vallatlev Cupido , teine lausa tänapäevaselt riides , kuid üsna sarnase inglinäoga . Poisid mängisid keskendunult , nagu lapsed ikka , ning neil oli selleks terve igavik . Väike valgest kivist kits jõi ojakalda ääres , rammus mahedast maakivist metsis uhkeldas künka otsas ... Lilian leidis isegi ühe kiviliblika . Pärnasalu tagumises servas varjusid viimaste ülaste vahele alasti nümf ja teda imetlev surelik , metsikud juuksesalgud õlgadel ja lillepärg peas . Lilian läks lähemale . Noormees vaatles veidi hämmeldunud ilmel tüdrukut , kes kelmi haldjana tema poole sirutus . Mehe väljasirutatud käe sõrmed olid peaaegu kaaslanna õlga puudutamas , ta pea oli veidi viltu — mõtlik , keskendunud , samas häbelikult õnnelik . Selline hetk , mille kestel jõutakse vaid soovida , et see veel veidi kestaks , kui ta juba läbi ongi . Teineteise poole sirutunud , olid nad ümbritsevale kummaliselt suletud — samamoodi , nagu värskelt armunud on kõige muu suhtes lausa uskumatult kurdid ja pimedad . Lilian tundis end ülearusena ning lahkus häbelikult . Haavunult . Oli enam kui selge , et kivist noormehe jalas olid kivist martensid , et ta seljas oli kivist pluus , mille kivises taskus paistis peituvat pakk kivist sigarette . Asi , mida Lilian näha ei suutnud , oli see nägu ... Kui — sõber — seletamatutel asjaoludel kiviks muutub , siis tuleb seda lihtsalt sündinuks tunnistada , kuigi see käib üle mõistuse . Asi , mis oli talumatu , oli see õnnelik ilme . Lilian tundis , et ta oli millesti väga ilma jäänud . Ta mõtles Jaanusele , väravatejumalale , ja tundis ennast veelgi enam hüljatuna . Mõttetult asise ja argisena , nii et see oli hullem kui vaesus . Pargis kasvas kümnete kaupa tammesid . Aeg voolas neist mööda , linnud laulsid nende laiades võrades ja oravad tegid sinna pesa . Lilian vaatas , kuidas vanad puuhiiglased õnnelikul ilmel lehte lähevad , ja ei olnud enam milleski täiesti kindel . Jubedusega meenus talle Alveri jutt vanast kiviraidurist , kes tundis , et mõned kivitükid olla kuidagi ... elusad . Ja teistsuguse koega . Kui kivi võis inimeseks muutuda ja inimene kiviks , siis ükskõik kummast need tükid siis sa ei olnud , kogenud kiviraidur võis erinevust tavalisest maakivist ehk aimatagi . Lilian imestas , kas nendelt tammedelt lõigatud oksad võiksid ka veel mingil moel elus olla . Või käis kõik , mis toimus sealpool piiri , siiski hoopis teistmoodi ... ta teadis , et jääbki ainult oletama . Valge tempel , mida valvas väravajumal Janus , oli küll uks , mis võis mõnikord avaneda , aga kuhu sealt minnakse ja mida seal nähakse , seda võisid teada ainult need , kes julgesid minna .