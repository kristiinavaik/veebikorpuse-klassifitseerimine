kirjak	ilu_arnokasemaa.tasak.ela	Arno Kasemaa Künka suur lasterikas perekond elas saunas , pead-jalad koos . Kodanliku Eesti viimasel aastal möllas Kõrvenurme külas suur kahjutuli , kus langes tuleroaks peaaegu pool küla . Tugev läänetuul kandis tule kord-korralt majalt majale edasi ning küla keskmine , kõige tihedamini asustatud osa põles maani maha . Kuigi Künka ja Saarevälja asusid kahjutule tsentrumist tükk maad põhja pool , süttis ometi Künka elumaja ning seda päästa polnud võimalik . Alles jäid saun ja kõrvalhooned . Oli kuldilus suvise pööripäeva järgne päev . Juba paar nädalat valitses põud . Kõrvenurme küla kiviklibustel põldudel kippusid orased kolletama , oodates asjatult elustavat vihma . Küll kogunesid keskpäeval läänetaevasse vahete-vahel pilvemügerikud , kuid valitsevad idatuuled tõrjusid need tagasi ning järgmiseks hommikuks oli taevas taas säravalt selge . Küll oleks paar-kolm sajupäeva marjaks ära kulunud , sest ka kõrgemad heinamaad ei tõotanud kuigi suurt saaki . Madalatel , niisketel lodumaadel ulatus aga mahlakas rohi kohati peaaegu rinnuni . Eelmisel päeval oli tuul pöördunud läände ning lõõtsus nüüd täie hooga , tõotades lähematel päevadel vihma . Sel saatuslikul hommikul tõttasid Kõrvenurme talupidajad kõik Rakverre jaanilaadale . Oli vaja läheneva heinatöö jaoks osta vikateid , niidumasinate jaoks puuduvaid osi ning laadalt ka põrsaid suveks kasvama . Kodus olid peamiselt naised ja lapsed . Tugev läänetuul , mis juba hommikul , kui laadalised teele asusid , puude latvu painutas , tugevnes keskpäevaks veelgi . Küla elas oma tavalist argipäevaelu . Naised rohisid juurviljapeenraid , istutati veel hilise kapsa taimedki , et algavaks heinaajaks kõik korras oleks , sest kel siis enam mahti niisuguse asjaga jännata . Lapsed aga jooksid alla jõe äärde , et jahedas vees palavust pisut jahutada . Künka Minna pesi päeval sauna juures pesu . Et kaevus vett kokku hoida , mida kestva põua tõttu tundus olevat vähevõitu , asetas ta pesuvanni väikesele käsikärule ning läks jõe äärde loputama . Kaldast üles tulles märkas ta küla kaugemas otsas suitsuvinet . Küllap Lallumäe omad kütavad vist jaanilaupäeva õhtul saunaahju , mõtles ta endamisi . Kui aga suitsuvine ikka paksemaks ja paksemaks muutus , astus ta õuest välja , kus puud vaatevälja ei varjanud ning nägi , et tegemist pole mingi saunaahju kütmisega , vaid lausa kahjutule endaga , sest Lallumäe elumaja seisis paksus suitsutossus ning aeg-ajalt nilpsasid punased tuleleegid katuseharjast kõrgemale . Tuld oli märgatud juba kaugemalgi . Tulid Suureõue , Sakrise , Sepa ja Rogandiku omad , nendega liitusid ka Künka Minna ja Artur ning Saarevälja Marta ja Juhan . Kõik tõttasid õnnetuspaigale , et katsuda tulele piiri panna . Kuid Lallumäele jõudes selgus , et seal polnudki enam võimalik midagi aidata . Üksteise järel süttisid kuivad laast- ja õlgkatused , nagu oleks mingi kuri käsi nad järjekorras põlema pannud . Õige pea , kui Lallumäe elumaja katuse räästa alt tuleleegid välja lahvatasid , hakkasid põlema ka naabruses asuvad Mäe Motu hooned – karjatall , aidad ning elumaja . Ja siis võtsid tuld ridamisi kõik : Peedari , Teetlovi , Põldaru , Roopalu , Laiatüki ning tükk maad eemal ka Rahkamäe . Tuli oli nii võimas , et ei lubanud kustutajatel lähedalegi minna . Kundast saabunud tuletõrje ei suutnud oluliselt aidata , sest madalad kaevud olid veevaesed ning jäid kohe kuivaks . Pealegi asusid mitmed neist tuletõrje saabudes juba kahjutule tsentrumis , kuhu juurdepääs polnud enam võimalik . Jõest kohale toodud veega püüdsid pritsimehed kaitsta allatuule jäävaid , veel süttimata maju , kuid ka see ei andnud tulemusi , sest erakordselt tugev tuul ja tuli olid võimsamad kui tuletõrjujate jõud . Künka ja Saarevälja hoonete süttimist ei peetud tõenäoliseks , kuna nad asusid kahjutulest niivõrd kaugel . Kui aga Laiatüki ja seejärel ka Rahkamäe tuld võtsid ning tulelondid sinnapoole lendama hakkasid , kiirustasid Minna ja Artur , nende eeskujul ka Marta ja Juhan koju , et oma hooneid süttimise eest kaitsta . Appi tulid ka Rogandiku omad . Artur ja Minna olid mõlemad katusel ja loopisid vett tulekolletele , mis tekkisid sinna põlevatest katuselaastudest , mida tugev läänetuul Rahkamäe hoonete poolt Künka elumaja katusele kandis . Nagu säravad linnud lendasid tulelondid õhus ja maandusid kolm-nelisada meetrit kaugemal asuva naabri eluhoonel . Võib-olla oleks Künka elumaja suudetud päästa , sest Rahkamäel hakkas tuli juba raugema , kuid siis lõppes kaevust vesi . Saarevälja kaev oli tükk maad eemal ning ämbritega kandmine võttis aega . Pealegi kaitsesid Marta ja Juhan oma hooneid võimaliku süttimise eest , loopides katusele vett , et sinna sattunud sädemeid kustutada , enne kui need suureks leegiks jõuavad paisuda . Ja kui siis Rahkamäe karjatalli katus ragisedes kokku langes ning tohutusuure sädemete ja tulelontide pahmaka õhku paiskas , kust tuul need Künkani kandis , ei jõudnud Minna ja Artur enam tulekoldeid likvideerida ning kuiv laastkatus süttis lausaliselt . " Tulge alla , põlete elusalt ! Siin pole enam midagi kustutada . Katuse tagakülg ka juba põleb ! " karjus Rogandiku Mart . " Asju välja kandma ! " kamandas agar Saarevälja Marta . Minna ja Artur ronisid kiiruga katuselt maha ning ühinesid naabritega , kes püüdsid põlevast majast päästa niipalju kui võimalik . Kui laadalised õhtul linnast koju jõudsid , leidsid nad ahervaremetes küla eest. Olles ehmatusest juba pisut toibunud , seisis kõikide keelel üksainus küsimus : kust sai tuli alguse ? Kelle hooletuse läbi jäi peaaegu terve küla peavarjuta ? Sellele ei osanud keegi vastata . Teati vaid seda , et tuld märgati siis , kui Lallumäe elumaja üleni leekides seisis ning Mäe Motugi hooned juba tuld olid võtnud . Olid ju kodus peamiselt naised ja lapsed , igaüks oma tööde ja toimetuste juures . Küll tundnud Teetlovi noor perenaine maja taga juurviljapeenraid rohides kirbet suitsulõhna , mida tugev läänetuul Lallumäe poolt külasse kandis , kuid nii nagu Künka Minnagi , ei omistanud ka Teetlovi Armilda sellele tähelepanu , sest ka tema arvanud , et Lallumäe Leena kütab saunaahju . Kui lapsed lõpuks suure kisaga ema juurde jooksid , et Lallumäe ning Mäe Motu hooned põlevad , taibanud tema , kust see suitsuving pärit on , kuid siis oli juba hilja . Naiste ja laste jõud ning ettevõtlikus olid liiga väikesed , et kahjutulele piiri panna . Isegi allatuule jäävate hoonete süttimist ei suudetud ära hoida , sest tuul kandis katuselaastude põlevaid tükke ning õletuuste mitmesaja meetri kaugusele . Kaua aega ei teatud , kelle käest tuli alguse sai . Alles mitu aastat hiljem avaldas Lallumäe Leena Teetlovi Armildale , et temal tulnud leiba ahju pannes viinaneelud peale , ning kui kõik valmis , võtnud ta kohvrist pesude vahelt pudeli ning rüübanud kohe päris mitu punnsuutäit kodus aetud puskarit , viinud siis ahjuluua ja leivalabida välja räästa alla kindlaks määratud kohale ning külitanud seejärel sooja ahju äärde pingile , kus õige pea magusas rammestuses uinus . Sealt naabrinaised , Peedari Juuli ning Teetlovi Armilda ta juba pooleldi vingu jäänult leidsidki . Küllap oli luud ahjupõrandat pühkides tuld võtnud , mida aga Lallumäe perenaine ei märganud ning viis sädemetes ahjuluua õlgkatuse räästa alla , kus tugev tuul ta põlema lõõtsus . Kõige rohkem kannatada said kaks viimast talu , Laiatüki ning Rahkamäe , kust peremees ja perenaine mõlemad hommikul laadale läksid . Tulest heidutatud lapsed ei osanud põlevast majast kõige vähematki välja kanda . Alles jäid ainult loomad , kes suvise aja tõttu väljas olid . Kui vanemad õhtul koju jõudsid , leidsid nad nutvad lapsed suitsevate ahervaremete juurest . Pärast elumaja põlemist kolis Künka pere sauna , mis järelejäänud hoonetest elamiseks kõige enam sobis . Kümneliikmeline perekond saunakambrisse ära mahutada tundus esialgu lausa võimatuna . Kuid et teist lahendust polnud , pidi sellega kuidagi toime tulema . Künka oli selles mõttes isegi veel õnnelikus olukorras , sest järele jäid kõik kõrvalhooned . Laiatüki ja Rahkamäe lasterikkad perekonnad , kus kõik hooned maani maha põlesid , jäid lausa lageda taeva alla . Künka Artur ja Saarevälja Juhan olid vennaksed ning pärast isa surma jagasid nad kodutalu omavahel pooleks , nii et kumbki sai kuus hektarit põldu , ühe hobuse ning poole olemasolevast lüpsikarjast . Artur ehitas endale uued hooned , Juhan jäi aga elama vanasse Saarevälja elumajja . Vendade naised , Künka Minna ning Saarevälja Elsa , olid rahulikud ja sõbralikud inimesed ning said omavahel hästi läbi . Siis jäi aga Juhani naine järsku haigeks ning suri . Kaks tütart olid juba täisikka jõudmas , kaks poega aga üsna väikesed . Kui Juhan naise kaotusvalust üle sai , tõi ta majja uue perenaise . Keegi külas ei teadnud , kus Juhan temaga tutvus , kust ta pärit oli ning kes ta oli . Uus Saarevälja perenaine oli täielik vastand eelmisele . Kui Elsa oli rahulik , teiste inimeste suhtes heatahtlik ning malbe , keda koduste tööde ja toimetuste juures kuuldagi polnud , siis Marta ilmumisest Saareväljale teadsid naabrid juba esimesel päeval kohe . Nagu tuulispask lennutas ta aias , õues ning lautade juures ja tema siia-sinna jooksmist saatis ülevoolav jutuvada . Silmapilk muutus Saareväljal kõik . Päevad läbi haukusid ärritatud koerad , kaagutasid haned ning kanad , nutsid ja karjusid lapsed . Üle kõige käis aga Marta tänitamine , käsud , korraldused ning õpetussõnad . Õige pea lahkusid kodust mõlemad tütred , sest nad ei pidanud vastu võõrasema võimutsemisele , poisid olid aga veel liiga väikesed , et omal käel laias maailmas hakkama saada ning nad pidid tahes-tahtmata kõik võõrasema tujud ja tahtmised välja kannatama . Künka Minna püüdis uue sugulasega kohtumist vältida , kus iganes sai , sest talle ei meeldinud naabrinaise kärarikkus ega tema ülevoolav jutulust . Kuid Marta ei jäänud üleaedsega juhuslikku kokkusaamist ootama , vaid ilmus ise õige varsti Künkale , et seal uue sugulasega tutvust sobitada . Vaevalt oli ta jõudnud pakutud istet võtta , kui ta oma suu avas ning keelepaelad valla päästis . Ja Marta ei säästnud suud ega hoidnud ka sõnu kokku . " Issand jumal ! Mis lapsed sel Juhanil küll on ! Nad ju püsti kuradid ! Oleks ma seda teadnud , et siin niisugused sarvedeta saatanad ees ootavad , poleks ma oma jalgagi siia toonud . Igale asjale hauguvad vastu nagu koerad , suud peas kõrvuni lahti . Mis sõnu nad mulle loevad ! Püha jumal ! Ma ei julge õue peal liikudagi , kardan , et kargavad kõrisse kinni . Olen Juhanile mitu korda öelnud , et võta ometi rihm ja tee teistel taguotsad tuliseks , ehk hakkavad siis natukenegi pelgama , aga ei see tee väljagi . Ei tea , mis ta must siia kutsus , oma lastele lollitada . " " Nad pole sinuga jõudnud veel harjuda , küllap ajapikku muutuvad leplikumaks , " püüdis Minna lohutada . " Need peletised leplikumaks ! Päev-päevalt lähevad hullemaks . Neid pole elu sees keegi õpetanud . On lastud üle pea kasvada . Kui asi ei parane , siis võtan ise vembla ning uhan kered läbi . " " Ära seda küll tee , siis läheb asi õige hulluks . Katsu enne ikka heaga , siis ehk võtavad su omaks . " " Heaga ! " lõi Marta käsi kokku . " Mida saab niisuguste passatskite juures heaga . Need kutsikad naeravad su headusele . Nad ju hullemad kui metsloomad , " lõpetas Marta Juhani poegade põhjamise . " Ja mis need plikadki . Mõtlesid vist , et kui võõrasema majas , ei siis ole vaja enam lillegi liigutada . Muudkui põõna aga keskhommikuni voodis ning oota , kuni sööma kutsutakse . Oh ei , tibukesed ! Paar päeva vaatasin seda asja , siis aga kupatasin ühel hommikul preilid maast lahti ning küütisin lauda juurde lehmi lüpsma . Küll vingutasid nina , aga ikka läksid . Kuid ei nad pidanud tööle kuigi kaua vastu . Nädal tagasi lasksid mõlemad jalga . Ja oleks nad mulle oma minekust sõnakestki lausunud või head aegagi jätnud . Juhaniga sossutasid eelmisel õhtul , aga mulle mitte üks piuks . " " Kuhu nad siis läksid ? Kas kusagile tööd otsima ? " " Eks vist muidugi . Ega siis ilma tööta kusagil läbi saa . Eks nad siis nüüd näe , kui kerge on . Kas saavad keskhommikuni voodis teki all vedeleda . " " Ega nad olegi vedelenud . Pärast ema surma tegid kõik tööd majapidamises ära . Ei ole neil tüdrukutel kerge olnud . Liina sai kevadel alles kuusteist , kuid oli juba läinud suvel täie inimese eest väljas , " püüdis Minna naabritüdrukuid kaitsta . Marta ei lasknud ennast eksitada , vaid laskis edasi . " Aga seda ma ütlesin Juhanile , et kui plikad kord läksid , siis ärgu nad oma jalga enam siia toogu , niikaua kui minu silmad lahti on . " " Kuidas siis ikka niimoodi . See ju nende kodu . Miks nad oma koju tulla ei tohi ? Ei seda saa keegi keelata . " Martale vist ei meeldinud naabriperenaise seisukoht , kes Juhani lapsi temaga koos siunama ei hakanud , vaid neid koguni kaitsta püüdis , sest ta jäi järsku vait ning silmitses Minnat vaenulikult . See Marta esimene visiit otsustas naabrinaiste omavahelise suhtlemise alatiseks . Kuigi Marta hiljem mitu korda naabritega usalduslikku vahekorda sisse püüdis seada , ei tulnud sellest midagi välja , sest Minna vastas tema lähenemiskatsetele ainult jaheda viisakusega , mida Marta üleaedsele mitte kunagi ei andestanud . See oli kohe pärast Saksa okupatsioonivägede lahkumist tuhande üheksasaja neljakümne neljanda aasta septembris , kui Künka Artur ühel pärastlõunal naelakasti , haamri , sae ja kirvega heinamaale tõttas , et seal küünisuule aed ette teha . Loomad oli vaja ädala peale lasta . " Ära siis väga kauaks jää . Metsades praegu igasugu inimesi . Saarevälja Marta oli alles üleeile veel kolme Saksa mundris meest Vigi soone peal näinud . Kõndinud Muurapõllu heinamaa poole , püssid seljas . Ja mine neid metsavendigi tea , " manitses perenaine . " Ma pole kellelegi kurja teinud , miks ma neid kartma peaksin , " arvas Artur . " Ega see ei loe , et kurja pole teinud . Inimesed on praegu segaduses , sõjavägedest ära hirmutatud , kus sa kellegi hinge sisse näed , mida ta mõtleb või tunneb . Niisugune metsahulkur näeb ka kõige ausamas inimeses endale surmavaenlast , " arvas Minna . " Pole see asi nii hull ühtigi , " lõi Artur käega . Lapsed jooksid kisades õue . " Venelased tulevad ! Otsivad hobuseid , võtavad küüti ! " " Issand jumal ! " jahmus Minna . " Kust te seda kuulsite ? " " Praegu just olid Rogandikul . Võtsid kohe ise koplist hobuse , ei küsinud lubagi . Õnneks Leida-tädi nägi ning kutsus Rogandiku-isa . Hobune rakendati vankri ette ja Mart läks kaasa , et saab ehk pärast küüti hobuse veel tagasi , " seletasid lapsed õhinal . " Artur , võta ruttu Juka käekõrvale ja vii heinamaale endaga kaasa . Ega nad sinna ikka järele tea tulla . Ma ütlen , et läksid veskile . " Artur läks . " Püha jumal ! Neljakümne esimesel alles võeti hobune , nüüd jälle . Ei saa enam jalgu alla saamagi , " hädaldas Minna . " Minge lapsed , õue ja vaadake , kas tulevad siiapoole . Tulge mulle ütlema . " Lapsed jooksid minema . Minna oli ärevil . Alles kolm aastat tagasi mobiliseeriti koos meestega ka hobused . Küla jäi tööloomadest tühjaks . Juka oli siis alles aastane sälg , seepärast jäi järele . Nüüd on hobuseks kasvatatud ja juba anna jälle ära . " Tulevad ! Tulevad ! " hüüdsid lapsed väljast . Minna astus õue . Kõige ees sammus pikakasvuline ohvitser , kaks sõdurit tema järel . Õnneks rääkis teine meestest eesti keelt . Ta selgitas olukorra ning tuleku põhjuse . Neil olevat vaja hobuseid moonavoori jaoks , et taganevatele sakslastele järele jõuda , kes põgenevat lääne suunas . Peremees võib ise kaasa tulla , siis on kindel , et saab oma hobuse tagasi . " Peremees läks enne lõunat veskile ega ole veel koju jõudnud , " valetas Minna , tundes oma ebaausa vastuse pärast piinlikkust . Sõdur tõlkis tema jutu ohvitserile . Vastus näis tõene ning kõik kolm astusid õueväravast välja . Seal märkas üks meestest eemal põllu servas Saarevälja hobust . " Eto vaša ? " pöördus ohvitser Minna poole . Minna raputas pead ning näitas Saarevälja suunas . Üks meestest sammus üle põllusiilu hobust võtma , ohvitser tõlgiga aga astus Saarevälja õueväravast sisse . Marta oli juba sõjaväelasi Künka õuel märganud ning tõttas neile vastu . Ka siin selgitati olukord , mispeale Marta hirmsasti hädaldama kukkus . Peremeest ei olevat momendil kodus ning tema hobust võõraste sõjaväelaste kätte ei usalda . Neljakümne esimesel aastal vast võeti hobune , selle kimli aga saanud nad sakslaste käest . Alguses ei osanud see kreksut ei vankrit vedada ega künnivaol käia . Küllap olid Wehrmachti-mehed ta kusagilt undrehti teel saanud . Marta hädaldamist ei võetud kuuldagi , vaid soldatid lükkasid vankri rehe alt välja ning rakendasid kimli aiste vahele . Nüüd aga haaras südi Saarevälja perenaine kreksutil suukõrvast kinni , ega mõelnudki lahti lasta . Tema enne hobust ära ei anna , kui peremees ükskord lagedale ilmub ja ise kaasa tuleb . " Me ei saa seda teile lubada . Me jääme voorist maha . Tulge ise kaasa , " tegi ohvitser lõpuks ettepaneku . Marta heitis vaid korraks pilgu ohvitseri jumekasse näkku ja ei tea mis meelemuutus tema hinges sel momendil toimus , kuid ta laskis järsku hobuse suukõrvast lahti ning lausus : " Ma tulen . " Mõne minuti pärast väljus ta käekoti ning üleriietega toast , ronis vankrile , võttis ohjad ning sõitis väravast välja . Künka teeotsast möödudes hüüdis ta Minnale : " Kui Juhan poisiga tuleb , ütle talle , et venelased käsutasid mind hobusega küüti ! " Naabrinaise imestusel polnud piiri . Saarevälja Marta , kes tänini vaevalt hobuse ligi läks , võttis järsku ohjad kätte ning sõitis Vene soldatitega teab kuhu ilmaotsa . Naabrinaise elevil olekust tegi Minna järelduse , et minek polnudki talle eriti vastumeelt . Päev kiskus juba õhtusse , kuid Künka Arturit polnud ikka veel kodus . Minna laskis lehmad koju , lüpsis ära ning otsustas soone peale vaatama minna , kuhu mees nii kauaks jääb . Ega selle aiajupikese tegemine küünisuu ette ometi nii kaua aega tohiks võtta . Juba eemalt nägi ta , et hobune oli soone peal keti otsas ning perenaise südant läbis rahuldustunne . Juka oli alles . Mida hakkaksid nad ilma hobuseta peale . Kuigi naabriperenaine ise oma kimliga kaasa läks , ei tähendanud see veel , et ta ükskord koos hobusega ka koju tagasi jõuab . Sõjaaja üle elanud inimesed olid umbusklikud ja arad , sest elu oli näidanud , et hädaoht võib ka seal varitseda , kus seda aimatagi ei osata . Perenaist nähes korsatas hobune ning kikitas kõrvu , nagu oleks ta järsku midagi ebatavalist märganud . Aiategu küüni suu ees oli alles pooleli . Maas vedeles teiba ümber keritud okastraadi-kera , sealsamas ka naelakast ning haamer , kuid Arturit mitte kusagil . Minna vaatas ümber . Mõnikümmend sammu eemal metsa serval oli paar-kolm langetatud noort kaske . Ja taas korsatas Juka . Minna süda aimas halba . Ta tõttas maharaiutud puude juurde ning tardus ehmatusest kohale . Valgete kasetüvede vahel angervaksas lamas Artur , saag kõrval . Minna haaras mehe käe , see oli külm . Artur oli silmili rohule kukkunud , seljas mitu veritsevat kuuliauku . Minna vajus oiates laiba kõrvale põlvili , sest ta tundis , et mõistus ja jõud ütlevad üles . " Issand jumal ! Issand jumal ! " ahastas õnnetu naine mehe surnukeha kõrval . Ilmselt oli Arturit tulistatud metsast , selja tagant . Kuid kes võis seda teha ? Ega ometi metsavennad ! Kuid miks ? Tema teada oli siinkandis liikumas neli-viis naaberküla poissi , kes neljakümne esimesel aastal kutsealustena Nõukogude armeesse minekust kõrvale hoidsid ning kellele Artur õige mitu korda sellesama küüni juurde toitu viis . Nemad seda vaevalt tegid . Aga kui ehk siiski sakslased , keda Saarevälja Marta üleeile soone peal nägi ! Küllap sattus Artur meestele peale ning kartuses , et ta nad üles annab , tulistasidki surnuks . Minna võttis veel kord rohul lamava mehe käe ning katsus pulssi . See ei töötanud . Polnud kahtlust , Artur oli juba mitu tundi tagasi surnud . Oli juba peaaegu päris pime , kui Minna endas lõpuks niipalju jõudu tundis , et üles jaksas tõusta . Ta viis hobuse koju , rakendas vankri ette , kutsus Arturi venna , Saarevälja Juhani appi ning tõi mehe surnukeha koju . Ka Juhan kinnitas Minna oletust , et tulistajateks polnud keegi muu kui metsas ringi hulkuvad sakslased , keda Marta paar päeva tagasi Vigi soone peal nägi . Tõenäoselt kohtas Artur neid heinamaal küüni lähedal ja see oligi põhjuseks , miks Wehrmachti-mehed talle otsa peale tegid . Ja kui Juhan küünis heinavirna otsa ronis , leidis ta sealt paar tühja konservikarpi saksakeelsete kirjadega ning muidki toidujäänuseid ja heinte sees ka kolm magamisaset , siis kinnitasid need tähelepanekud aina seda , et Arturi mõrtsukaid ei tule otsida kusagilt mujalt kui sealtsamast Muurapõllu metsast . Juhan teatas otsekohe nii venna tapmisest kui ka oma avastusest heinaküünis piirivalvekordonisse , kus asus sõjaväeosa , ning tegi ettepaneku , et mets läbi kammitaks . Haarang ei andnud soovitud tulemusi . Ilmselt olid sakslased selleks ajaks juba lahkunud . Paari päeva pärast aga teati rääkida , et Võsu poole viiva rannatee äärest on leitud kolme Saksa sõjaväelase laibad . Surnukehad lamanud üksteise otsas , kõige pealmise käes relv . Küllap olid nad oma lootusetut olukorda taibates endalt ise elu võtnud . Saarevälja Marta vabatahtlik küütiminek paistis naabrinaiste silmis lausa kangelasteona . Mõelda vaid ! Tema võtab ohjad pihku ning istub venelaste keskele vankrile ja kihutab teab kuhu ilmaotsa . Kas ta põrguline ei kartnud , et soldatid ta kusagil metsa vahel ära näruvad ning ise hobusega plehku panevad . Praegu vägede vahetuse aeg , maal ei kehti mingid seadused . Veel suurem oli aga naabrite hämmastus , kui Marta juba paari päeva pärast koju tagasi jõudis , ilus noor linalakk mära aiste vahel . Küsimuse peale , kuhu ta oma kimli kreksuti pani ning kust see verinoor paari-kolme-aastane linalakk pärit on , naeratas ta salapäraselt , ega lausunud alguses sõnagi . Alles hiljem , kui Juhan naisele kõvasti peale käis , et see asja selgituseks suu avaks , avaldas naine kogu tõe . Tema olevat sõita saanud ainult ühe päeva , kuhu poole , seda nendele keegi ei selgitanud . Hobuseid olnud arvutul hulgal , veel rohkem aga soldateid . Kõik noored ja lustakad mehed , kes aina naernud ning naljatanud . Õhtul , kui terve see hobuste- ja inimesterodu puhkama jäi , tulnud tema juurde keegi noor ja nägus ohvitser , seesama linalakk sälg käe kõrval ning seletanud midagi vene keeles , millest tema õhkagi aru ei saanud . Ohvitser tõstnud tema kimli jala üles ning koputanud jalarauale , siis võtnud aga linalaka , teinud sellega sedasama ning näidanud noore hobuse rautamata , kõvasti kulunud ning murdunud kapju . Ka viidanud ta korduvalt sadulale linalaka seljas . Taiplik Saarevälja perenaine teinud sellest järelduse , et ohvitseril oli vaja rautatud ratsahobust . Ja kui siis kõrge ülemus lõpuks oma hobuselt sadula maha võttis ning Saarevälja kimlile selga passitas , ei kahelnud Marta enam oma oletustes . Õnneks jõudis ka eesti keelt rääkiv tõlk kohale , kes seda oletust kinnitas . Ohvitser palunud väga viisakalt , et tema , Marta , tehinguga nõustuks ning hobused samas paigas ümber vahetaks , kuna rautamata sälg ei kõlbavat ratsahobuseks . Alguses olnud ta asjale nagu pisut vastu , kuna ei teadnud , mida peremees kodus selle kohta ütleb . Siis aga leidnud ta , et kaup on igati kasulik ja andnudki oma nõusoleku . Peaasi , et sellest vastikust kimlist , kes aeg-ajalt saba kergitas ning vett viskas , nii hõlpsasti lahti sai . Seepeale kirjutanud ohvitser spravka ning torganud selle Martale näpu vahele , kus olnud kirjas , et selle paberi ettenäitaja on juba sada kilomeetrit sõitnud ning tal on õigus koju tagasi pöörduda . Saarevälja perenaine lõpetas oma selgituse sõnadega : " Küll olid head ja lahked härrad . Ei jäänud nad Saksa Wehrmachti omadest mitte mõhkugi maha , ei viisakuses ega milleski muus . " Künka Minna oli inimene , kes polnud harjunud teiste ees pisaraid valama . Ka kõige raskematel silmapilkudel suutis ta endast jagu saada . Milleks on vaja maailmale näidata , mis sinu hinges toimub . Ei tunne teised inimesed sinu hädale kaasa . Ja kui tunneksidki , mis abi oleks sellest temale . Seepärast seisis Minna ka oma mehe puusärgi juures peaaegu kuivade silmadega . Naabrinaistes , eriti aga Saarevälja Martas , äratas niisugune asi suurt võõristust . " Issand , kuidas ta küll suudab , et mehe pärast ainsatki tilka silmavett ei vala . Ma nutaksin enda pimedaks , kui Juhan praegu minu ees kirstus lamaks . Aga näe , Minna vahib , silmad tarakile peas , nagu polekski puusärgis mehe laip , vaid tühipaljas puuront , " sosistas Marta Rogendiku Leidale . " Kust meie seda teame , mida tema praegu oma hinges tunneb . Ta on võib-olla nii tugev inimene , et suudab endast ka kõige raskemal momendil võitu saada , " arvas Leida . Martale ei meeldinud Rogendiku perenaise vastus ning ta avas suu , et Minna kohta veelgi halvemini öelda , kuid samal silmapilgul alustas õpetajahärra lauluga : " Koju mind viige , kus see rahukallas kullana koidab , hingata seal ilus . " Marta avas kähku laululehe ning hakkas valju häälega kaasa laulma . Tal oli külas kõige tugevam ja kriiskavam lauluhääl ja ta oli sellele väga uhke . Peiedel armastas ta alati nii valjusti laulda , et see terves külas kuulda oli . Ja silmavettki valas Marta Arturi haual . Nähku kogu ümbruskond nii ligidalt kui kaugelt , kes on võtnud vaevaks Künka peremeest tema viimasel teekonnal saatma tulla , kui leplik ja harras süda on Saarevälja Martal . Oma naine , Minna , ei nuta , seisab külma ja jäiga raidkujuna mehe lahtise haua juures , aga vennanaine Marta nutab , sest tal on hea ja ligimesi armastav süda sees . Muidugi ei pidanud tema meeleliigutus ja lein kauem vastu kui kiriku väravani ning koduteel oli Marta jällegi endine Saarevälja Marta , kes oli valmis nii leinavat leske kui ka kõiki teisi , kes talle ei meeldinud , oma terava keelega torkima . " Küllap see Arturi surm ikka jumalast juhitud saatuse tahtmine oli , ega muidu . Ei tahtnud hobusega küüti minna , kartsid , et venelased võtavad hobuse ära , viisid Juka soone peale köide , et soldatid ei näeks , siis vana Minna sokutas minu , naisterahva , peru kimliga minema , et venelastest lahti saada , aga näe mis juhtus . " " Kas see ikka nõnda oli ? " kahtles keegi . " Muidugi oli . Ma ise nägin , kuidas ta käega meie kreksuti poole viipas . Puha selle pärast , et oma hobust hoida . " " Ei mina küll oska temast nii halvasti mõelda . " " Mina küll mõtlen , sest ma tunnen teda paremini kui teie . See oli kohe alguses , kui ma Saareväljale tulin , siis ta ässitas Juhani tütredki minu vastu üles . Aga ma ei lasknud ennast näägutada , lõin plikad uksest välja . Pärast Minna tänitas mu veel läbi , et miks ma lapsed kodunt ära ajasin , et mul polevat niisugust õigust . " Teised peielised vaikisid , sest kõik nad arvasid teadvat , kuidas Saareväljal tegelikult lood olid . Ja Künka Minnatki tunti külas juba lapsest saadik , kui Kangru-Antsu Maria ja Andres teda kasvatasid . Südasuvine öö oli vaikne ja soe . Pikkamööda logistas viimse võimaluseni täiskiilutud rong Vaivara metsa vahel Narva poole . Noormeeste näod olid pinevil , kõigi peas tuikas üksainus sõna : mobilisatsioon ! Pealegi jätavad nad kodumaa maha ning rong viib neid aina edasi ja edasi . Kuhu ? Millele vastu ? Milline olukord ootab neid seal tundmata maal ees ? Võib-olla viiakse neid kusagile tagalasse rindejoone taha kindlustusi rajama , või ehk kohe lahingusse hitlerlaste vastu ? Keegi ei teadnud midagi konkreetset . Ja kui ei ole midagi konkreetset , tekivad kõhklused , oletused , vaidlused ning kuulujutud , mis omakorda sünnitavad segadust ning lahkarvamusi . Nad teadsid vaid seda , et alanud sõda kahe supervõimu vahel ning et üks nendest peab sellest välja tulema võitjana , teine kaotajana , kolmandat võimalust ei ole . Ja et nemadki on õige pea paisatud selle koleduse surmakeerisesse , mille on valla päästnud keegi võimuhull , kes unistab maailma vallutamisest ja valitsemisest . Mehed olid saanud sõjalise väljaõppe Eesti sõjaväes oma kodumaal . Üle idapiiri polnud neist keegi käinud . Seepärast tundus olevat kõik uus ja hirmutav . Võõras rahvas , võõras keel , võõras elulaad , millele lisandus veel sõjaolukord . Viis Kõrvenurga meest , Kalda vennaksed kolmekesi , Roopalu Jaak ning Jõepere Ülo olid sattunud ühte vagunisse ning hoidsid kokku . Osa mehi püüdsid lärmaka jutuga meeleolu üleval hoida , mis vägisi madalseisu kiskus . " Kurat seda asja teab . Võib-olla oleks pidanud mobilisatsioonist hoopis kõrvale hoidma . " sosistas Ülo oma kõrval istuvale Kalda Robile . " Räägitakse , et sõda lõpeb õige pea . Hitler olla lubanud talveks Moskva välksõjaga ära võtta . Siis saavad kõik vallutatud riigid oma isesesvuse tagasi . " " Mine sa kuradit tea . Praegu paistab küll niimoodi , et venelased neid peatada ei suuda , aina taganevad . " " Mulle hakkab see minekuvärk üha rohkem vastu . See on ju kohe nagu lausa surmaminek ja mille või kelle nimel ! Mis kasu on meil venelaste või sakslaste võitudest . Iseasi , kui me oma maa ja rahva eest sõtta läheksime . Meile on nad ühesugused vallutajad mõlemad . " " Ma kuulsin linnas , et venelased ei pidavat eestlasi hästi usaldama . " " Muidugi ei usalda . See oli ju kevadel näha , kui kõik targemad inimesed ära korjati . Ikka seepärast , et keegi vastupanu ei organiseeriks . Küllap viib meidki seepärast ära , et kardab . Hakkame viimati veel sakslastega ühte mesti ja keerame püssitorud venelaste poole . " " Võib-olla ei anta meile üldse relva kätte . " " Mis nad meid siis sinna veavad ? " " Et tööle niisugustesse kohtadesse , kus ilma laskeriistadeta läbi saab . " Sellele ei osanud teised Kalda Robile midagi vastata , sest Robi oli paar aastat Tallinnas elanud ning oli poliitiliselt teadlikum kui ta nooremad vennad ja Jõepere Ülo . Tükk aega vaikiti süngelt . Vagun oli talumatult palav ja tubakasuits ähvardas lämmatada hingamise . " Poisid , " sosistas Ülo uuesti . " Kui saaks kuidagi vaguniukse lahti , mina hüppaksin maha ja kaoksin . Praegu oleme veel Eestimaa pinnal , metsad ja paigad enam-vähem teada ja tuntud . Kui Narva taha jõuame , katsu sa sealt veel ära karata . " Ülo otsis mõttes võimalust , kuidas vaguniust seestpoolt avada saaks . Ta tundis ennast järsku trellide taha pistetud vangina ning kahetses hinge seest , et ta Sakrise Rolandiga koos ei läinud , kui see teda kutsumas käis . Umbes samasuguseid mõtteid mõtles ka Roopalu Jaak , Künka Minna noorem vend , kellel naine lastega koju jäi . Järsku kostis õhus lähenevate lennukite mürinat , mis oli nii võimas , et lämmatas kõik muud hääled . " Sakslased ründavad ! " karjus keegi . Rong vähendas kiirust , nagu kavatseks ta peatuda . " Kurat , kui nüüd ukse lahti saaks ! " arvas Ülo ning tõusis . Eemaldunud lennukid lähenesid taas , laskusid madalale , puude latvade kohale . Kostis kõrvulukustav vilin ning seejärel mitu pommiplahvatust . Rong raksus ning kolises ja nõksatas seisma . Pilguke hiljem avati väljast uks ning keegi karjus : " Kahele poole teed ! Varjuda ! " " Lähme , poisid ! " sosistas Ülo ning kõik viis Kõrvenurme meest hüppasid vagunist välja . Hääletult libisesid nad hämarasse võssa . Nendele järgnes veel teisigi . Ainult jalge all raksuvad oksad kõnelesid , muidu seisis mets tummalt ja võttis hellitava emana Eestimaa poegi oma varjavasse embusse . Õhus oli tunda meeldivat kaskede ja angervaksa lõhna . Taas lähenesid pikeerivad lennukid ja vihast vilinat saatvad plahvatuste tulesambad valgustasid hetkeks hämarat metsaalust . Poisid jooksid kõigest väest , sest nad kartsid , et nende põgenemist on märgatud ning rongi saatvad püssimehed avavad nende pihta tule . Kuid ilmselt polnud keegi nende kadumist tähele pannud ning nad peatusid . Lõhkekehadest vabanenud lennukid tõusid kiiresti kõrgemale ja kaugenesid . Vedur saatis suveöösse võika kiljatuse ning seisvat rongi läbis raksatus . Tasane mürin oli märgiks , et ta hakkas edasi liikuma . Pilguke hiljem kuulsid Kõrvenurme poisid kellegi eestikeelset hüüet : " Kohtadele ! Ärasõit ! " See oli nagu hüvastijätt nende poolt , kes praegu edasisõitva rongiga Eestimaa pinnalt lahkusid . Võib-olla ei näe nad neid mehi enam kunagi . Midagi süütunde taolist puges mahajääjate südametesse . Kas ei olnud see oma kaaslaste reetmine , mida nad praegu tegid . Kuid mine tea , ehk vajab Eestimaa oma poegi siin rohkem kui seal tundmatul maal , kuhu teised praegu sõidavad . Olid nad toiminud õigesti või valesti , kes oskas seda öelda . Kuid üks oli kindel : tehtut enam tegematuks teha ei saanud . Mehed varjasid end esialgu metsas , kuni kaasavõetud leivakott tühjaks sai . Siis läks igaüks oma koju , kuid avalikkuses ei julgenud ennast keegi näidata , sest mobilisatsioonist kõrvalehoidmine oli ikkagi riigivastane kuritegu , seda mõistsid kõik . Kui aga viimased Nõukogude väed lahkusid ning sakslased sisse tulid , ilmusid ka mehed metsast lagedale . Mõistagi oli koduste rõõm suur . Eriti rõõmustas Roopalu Linda , kes oli kolme lapsega maha jäänud . Künka Arturi salapärane surm täitis hirmu ja õudusega kogu küla inimeste südameid . Sõjasündmused ei olnud Kõrvenurme elanikke peaaegu üldse puudutanud . Kui uskuda kuulujutte , siis juhtus igal pool midagi , Kõrvenurmel aga mitte . Seepärast oli siis Künka peremehe mõrvamine , sest kuidas niisugust jubedat asja ikka teisiti nimetada kui mõrvamine , esimeseks sõjakoleduseks , kuigi sõda oli juba peaaegu lõppenud . Kõrvenurme elanikud olid ikka kokku hoidnud . Iga üksiku inimese mure oli kõikide mure . Eks võinud niisugune õnnetus igaühte tabada . Suured metsad küla taga pakkusid varjet kõikidele , kes seda vajasid . Ja nüüd , kus Nõukogude väed taas Eestis sees olid , oli neid palju , kes ühel või teisel põhjusel oma elu päästmiseks metsa pagesid . Metsa varjule läksid tihti isegi päris süütud inimesed . Surmahirm oli see , mis tõuke andis , sest paljudele viirastus taas neljakümne esimene aasta , kus eesti intelligents ära korjati , vanglatesse , sunnitöölaagritesse ning Siberisse saadeti . Kahtlemata oli see eesti rahva paremik , rahva kõige eesrindlikum osa . Koos Nõukogude vägede saabumisega hakkasid otsekohe liikuma ka kuulujutud hirmutegudest , mida venelased Alutaguse kandis toime olid pannud . Eriti suurt hirmu tundsid üksikud metsatalud . Algas ajajärk , kus inimesed tundsid end lindpriidena , väljaspool igasugust seaduse kaitset . See sõjajärgne periood tõi endaga kaasa tohutuid kannatusi , raskusi , hädasid , muret ning alandusi . Maad mööda liikusid ringi röövlid ja vargad , kotipoisid ning spekulandid . Kust nad kõik pärit olid , kes oskas seda öelda . Ilmselt pidi kusagil valitsema ääretu kaos ja korralagedus , nälg ning kohutav viletsus , mis sundis inimesi suutäie leiva pärast maad mööda ringi hulkuma ning almust paluma , varastama ja röövima . Kuid Eestimaal oli süüa , nii et jätkus linnarahvale ja almusepalujatelegi , kuigi ka talupidajad seisid pärast sõda silmitsi raskuste ja hädadega . Sõda oli paljudest piirkondadest üle käinud ning oma rüüstavad jäljed jätnud . Nii mitmedki majapidamised olid ilma jäänud meestööjõust , ilma hobustest , oli vähenenud kariloomade hulk . Suurtes taludes , kus enne sõda lüpsti kahtkümmet lehma , oli praegu raskusi , et kümnelegi heina jõuti teha . Kuid kõik lootsid , et aeg parandab sõjahaavad , annab võimaluse kosuda , toob maainimesed oma harjumuspäraseks saanud töö juurde tagasi ning sõja-aastad unustatakse pikkamisi . Paraku näitas aeg , et kõige koledamad katsumused seisid alles ees , kus valitsevad võimuorganid ei osanud ega tahtnud hinnata tööinimeste õilsaid püüdlusi elujärge parandada ja normaalsetesse rööbastesse juhtida . Võimumehed tahtsid millegipärast ise kõigil elualadel juhtida , kamandada ja õpetada . Algas ajajärk , kus inimeludel ei olnud mingit väärtust . Inimesi koheldi nagu kurjategijaid ning hirmu ja õudusega jälgiti külavaheteedel sõitvaid veoautolobudikke , kus lahtises kastis püssimeeste vahel kükitasid hirmu pärast tuhkjashallide nägudega süütud inimesed . Ja mida kõike sel ajal süüks ei pandud ! Piisas ainult sellest , et inimene oli Eesti Vabariigis töötanud kusagil juhtival kohal ja otsekohe oli ta kontrrevolutsionäär , kelle viibimine vabaduses ohustas nõukogude võimu . Varandused konfiskeeriti ja tihtipeale ei antud arreteeritutele isegi seda võimalust , et nad oleksid endale tükikese leiba kaasa võtnud . Umbes sama mõõdupuuga mõõdeti ka neid , kes Saksa okupatsiooni ajal avalikus elus oma aktiivsusega silma paistsid , rääkimata nendest , keda Saksa väeteenistusse värvati ja kes sealt kuidagiviisi olid suutnud põgeneda . Arreteerimise kartusel pagesid süütud inimesed metsadesse . Otsekohe hakati neid pidama kõige ohtlikumaks elemendiks , kes kavatsevad nõukogude võimu kukutada . Vaevalt aga sellele ükski metsa pagenu mõtleski . See oli elu alalhoiu instinkt , soov oma piinajate käest vabaneda , ellu jääda ning vabaduses elada , mille valisid meeleheitele viidud inimesed , sest see näis olevat viimane abinõu , viimane võimalus või vahend verisest terrorist pääsemiseks . Võimukandjad ise kutsusid välja sellise käitumise rahva poolt . Relvastatud kokkupõrked toimusid siis , kui neid ärahirmutatud inimesi ka metsas rahule ei jäetud , vaid relva jõul sealt välja püüti ajada . Keegi ei vaevunud analüüsima põhjuseid , miks keegi metsa varjule oli läinud . Piisas ainult faktist , et ta seal ennast varjas ja oligi kurjategija valmis , keda oli õigus ilma kohtuta maha lasta . Kurjategijateks tembeldati ka need , kes metsavendi toiduainetega varustasid . Neid ootasid vanglad , sunnitöölaagrid ning asumisele saatmine Siberisse . Ei ole raske mõista rahva meeleolu ja suhtumist võimuorganitesse sel raskel pimeduseajal . Alalises surmahirmus inimene oli asetatud raskemasse olukorda kui metsloom , kes niisugust surmahirmu mõistusega ei tunneta . Ja kõige selle juures pidid inimesed taolise olukorraga rahul olema ning seda isegi ülistama ja kiitma . Rahva ellusuhtumist , mõtlemisviisi ning käitumist hakkasid mõjutama vanglad , sunnitöölaagrid ja asumine Vasjukanje rabas . Kõik need mehed , kes neljakümne esimesel aastal mobilisatsioonist oma elu päästmiseks kõrvale hoidsid , püüdsid okupatsiooniajal samuti kuidagi puhtalt välja tulla , et mitte Saksa sõjaväkke sattuda . Mõistagi oli ka siin ainsaks lahenduseks metsa minna ja oodata , mida tulevik toob . Ja tulevik tõi kaasa Saksamaa lüüasaamise . Taas tulid mehed metsast välja ning igaüks läks heas lootuses oma koju , et nüüd on kõik vintsutused lõppenud ja võib ükskord ometi inimväärselt elama hakata , nagu see oli kodanliku korra ajal. Kuid mehed eksisid . Kui nõukogude võim mehi tööpataljonidesse hakkas värbama , lõi mõnigi jälle kahtlema . Jälle seisti silmitsi olukorraga , mida ette võtta , kuhu minna . Kas minna mobilisatsiooniga kusagile Venemaa põhja nagu neljakümne esimesel aastal , kus kuulujuttude kohaselt mehi nagu kärbseid nälga ning koledatesse tõbedesse suri , või jällegi metsa varjule ning oodata , mis aeg näitab . Liiga palju oli rahvas pärast Eesti Vabariigi kukutamist näinud pettust , valet ja ülekohut , mis oli võtnud usu igasse riigivõimu poolt antud korraldusse . Kuigi praegu polnud enam vaenutegevust , hirmutas mehi olukord sõjast laastatud maal , kus kuulduste kohaselt valitsevat lausa nälg ning sõnulseletamatu viletsus . Ja et kord niisugune usaldamatuse õhkkond rahva ning võimu vahele oli tekkinud , siis ei loodetud ka siit midagi mõistlikku . " Kui teaks , kuhu meid viiakse ning mida tegema pannakse , siis võiks ju sinna tööpatti minna , sest ega see metsas hulkuminegi teab mis asi ei ole . Ja sõjaväes on kõik mehed käinud . See ju teatud määral nagu auasi . Minu isa räägib , et kodanlikul ajal olevat niisuguste meeste peale pisut nagu ülevalt alla vaadatud , kel sõjaväes käimata jäi . Aga kui ta meid kusagile Venemaa põhja kupatab , kus must maa , tuhk ning varemed sõjast maha on jäänud , kus süüagi pole , siis niisugusesse kohta küll minna ei tahaks . " " Kui leiduks selline mees , kes ütleks , mis edasi saab , jaksaks otsekohe otsustada , kuidas toimida . Mina ei usu , et venelane Eestist välja läheb , nagu paljud armastavad väita . See ei tule kõne allagi . Kui ta juba neljakümne esimesel aastal Eestimaa oma võimu alla võttis , miks peaks ta siis nüüdki selle käest ära andma . Ainult seda ei tea , milliseks siin elu kujuneb . Võib-olla viib kogu eesti rahva minema ja toob venelased asemele . " " Ka seda võib juhtuda . " " Terve sõjaaja oleme suutnud omal hinge sees hoida , pole teise omasuguse tapmiseks relva kätte saanud ja nüüd mine veel kurat teab kuhu . Kodus naine ja lapsed , kogu maa vajab tööinimesi , kes majanduse üles ehitaksid . " " Eks me kindlasti oleme võimu ees süüdlased , et sõjast osa ei võtnud . Ega meie peale hea pilguga küll ei vaadata . See on veel teadmata , kuidas meisse edaspidi suhtutakse . Võib-olla oleks tõesti ikkagi kõige õigem praegu ennast mobiliseerida lasta . Sellega saaksime oma mainet tõsta , " arvas Kalda Robi . " Aga mis siis , kui praegu sõjakomissariaadis meie aastakäiku vaadatakse ja küsitakse , kus sa neljakümne esimesel aastal olid , et mobilisatsiooniga kaasa ei läinud ? Mis siis peab kostma ? " " Räägid tõtt , mis muud . Millist valet sa siin välja mõtled , mida seal usutakse . " " Siis oled paugupealt väejooksik ning lähed seina äärde . " " See on tõepoolest niisugune asi , millele peaks põhjalikult mõtlema . Igal juhul on asi riskantne . " " Minul on oma põhimõtted ja mina talitan nende järgi , " võttis Sakrise Ronald sõna . " Mina ei läinud neljakümne esimesel aastal mobilisatsiooniga kaasa ega lähe ka nüüd . Kelle või mille nimel ma sõdin ? Meil , eestlastel , pole vaja ei venelast ega sakslast . Nägite küll , mida venelased neljakümne esimesel aastal meie rahvaga tegid . Ega nad nüüdki paremad pole . Stalin on ju pukis edasi . Kõik targemad inimesed arreteeriti , rööviti paljaks , siis lasti maha või küüditati Siberisse surema . Perekonnad lahutati . Mul tuleb niisugune viha peale , kui ma ainult sellele ülekohtule mõtlen . Mille eest me rahvast niisuguse ebainimliku toorusega koheldi ? Milles nad süüdi olid ? Kas selles , et me omal maal oma riigi seaduste järgi elasime ? Tuleb järsku mõni võõras vallutaja , talutab su seina äärde ning kõmmutab maha lihtsalt selle eest , et sa oled selle rahva liige . Ütle kus on kuradid ! Lausa mõrtsukad ! Minu arust on kõige õigem , kui iga eesti mees oma elu hoiaks , sest seda läheb meie rahval kõige rohkem tarvis . Mine tea , kuidas asjad võivad kujuneda , ehk on tõesti vaja vallutajatele ükskord vastu hakata . Aga kui maa meestest lage on , kelle kuradiga sa siis enam vastu hakkad . Mina igatahes lähen metsa tagasi , hoian seal oma elu ja kui paras aeg , tulen välja ja hakkan andma , " lõpetas Sakrise Ronald . Veel tükk aega arutasid mehed , mida ette võtta või kuhu minna . Kalda vennaksed olid arvamusel , et tuleb ikka sõjakomissariaadi käsule järgneda ning väeteenistuses ära käia , olgu ta siis tööpataljon või miski muu , sest kaua sa seal metsas ikka redutad , alaline hirm ja mure võtavad närvid läbi . Roopalu Jaak oli aga Sakrise Rolandiga ühel arvamisel ning pooldas metsas varjamist , kuni asjad paremuse suunas lahenevad . Kuid põhjused , miks nad seda otsustasid , olid erinevad . Jaagul oli naine ja kolm last , keda ta ei tahtnud nii kauaks üksinda jätta , kuni tema ükskord väeteenistusest vabaneb , Sakrise Roland aga pooldas metsas varjamist põhimõtete pärast . Jõepere Ülo , kes oli teistest pisut vanem ning keda väeteenistusse kutsumine praegu ei puudutanud , otsustas jääda koju ning vaadata , tulgu mis tuleb . Kuid enne veel , kui Kalda vennaksed sõjakomissariaadi kutsel kodunt ära jõudsid minna , juhtus midagi niisugust , mis sundis ka neid oma esialgset otsust muutma . Kalda talu asus oma paar-kolm kilomeetrit külast eemal , suure metsa sees , üksikus kohas , kuhu harva võõraid inimesi sattus . Sõja ajal tuli niisugune eraldatus mõnikord isegi kasuks , sest talu poole minevat teeotsa vaevalt võõras inimene märkas . Eriti pärast sõda , kui külas igasugu kahtlase päritoluga rahvast ringi liikus , tuli see kasuks . Ei leidnud Kaldale teed ei kotipoisid , spekulandid ega röövlid . Kui aga oma mehed küladest metsadesse varjule läksid , ükskõik mis põhjusel seda siis keegi tegi , muutus asi põhjalikult . Kaldale hakkasid ilmuma mehed , kes küsisid süüa või vajasid sidepidajat välismaailmaga . Oli vaja kohta , kuhu omaksed neile toiduaineid tõid . Külas , kus oli palju silmi ja kõrvu kuulamas , seda teha ei saanud . Kalda Juljus ei öelnud ära , sest ka tema enda pojad võisid varsti jagada võõraste metsavendadega sama saatust . Kus või kui kaugel keegi ennast varjas , seda Juljus ei teadnud ega tahtnudki teada , sest tema põhimõte oli : mida vähem sa tead , seda vähem sa räägid . Kuuldused metsavendadest kandusid muidugi ka julgeolekumeeste kõrvu . Oli päevselge , et keegi pidi neid metsahulkureid söögipoolisega varustama . Ja kellel seda veel parem teha oli kui üksikutel taludel , nagu Jõepere , Kalda , Sooaluse ning Roostepõllu – kõik suures metsas laialipillatuna , üks siin , teine seal . Nimetatud talud langesidki kõige enam kahtluse alla ja julgeolekumehed hakkasid neil silma peal hoidma , sest teated metsadesse varjunud inimestest levisid rahva seas kiiresti . Jälle oli Kõrvenurme külas , millest rääkida , mille pärast üdini lõikuvat hirmu tunda . Künka Arturi tapmist kiputi juba unustama , sest midagi taolist polnud enam juhtunud . Kuid see , mis toimus nüüd , oli koledusest koledam , hirmsamast hirmsam . See lõi segi küla elurütmi , välistas kõik võimalused rahulikel inimestel ellu jääda ning oma igapäevast tööd segamatult teha . Näis , nagu oleks sõda alles nüüd siia , Kõrvenurme külasse jõudnud kogu oma alasti ebainimlikkuses , jõhkras tapmiseihas ja verejanus . Sakrise talu asus küla kõige idapoolsemas otsas , suure soostunud metsa ääres . Tema lähimaks naabriks oli Roopalu . Roland oli perekonnas ainuke poeg . Kaks vanemat tütart olid juba enne sõda abiellunud ja linna kolinud , kodus elas ema ja isaga koos peale Rolandi ka noorem tütar Salme . Sakrise Roland oli üks nendest , kes oma põhimõtete pärast ennast metsas otsustas varjata , kuni Eestimaal taas kõikide inimeste julgeolek on kindlustatud ning igaüks oma rahuliku töö juurde võib asuda . Ta armastas puhtaid vahekordi . Maad pidid valitsema seadused , mitte üksikisikud oma äranägemise järgi . Juba paar päeva tagasi oli külas mitu inimest märganud Arukuusiku kohal imelikke sirmitaolisi esemeid õhus rippumas , mis pikkamööda allapoole vajudes lõpuks Arumetsa heinamaade poole ära kadusid . Sõja ajal nii mõndagi näinud külaelanikud taipasid otsekohe , et need polnud miski muud kui lennukilt alla hüpanud langevarjurid ehk nõndanimetatud parašütistid . Miks aga nad nüüd veel , kui sõda Eestimaa pinnal tegelikult juba nagu lõppenud oli , siia kõrvalisse kolkasse ilmusid , seda ei suutnud lihtsad inimesed mõista . Kui Kõrvenurme sõja ajal nagu ära unustati , milleks oli parašütiste siis rahuajal enam vaja ? Keegi ei osanud arvata , et metsakülade aeg oli tulnud just nüüd , et alanud oli tagala puhastamine vaenulikust elemendist , kes võisid ohustada nõukogude võimu . Sakrise peremees tuli parajasti toast , kirves käes , et kuuri juurde puid lõhkuma minna , kui õueväravast astusid sisse sõjaväemundris mehed . Peremees jäi keset õue seisma ning silmitses tulnukaid jahmunult . Võõrad aga tõstsid laskeriistad üles ning käsutasid : " Ruki verh ! " Peremees oli kutsumata külalistest niivõrd kohkunud , et ei mõistnud kirvest maha visata , vaid tõstis käe koos kirvega . Samas aga kõlasid lasud ning Sakrise peremees langes mitmest kuulist tabatuna lumisele õuele maha . Sõjaväelased tungisid majja . Nendele ruttas vastu surmani kohkunud Salme . " Mis paugud need olid ? Keda siin tulistati ? " suutis ta vaevu kogeleda , ise ehmatusest näost kaame . Jõhkrad mehed haarasid ta käed ning painutasid selja taha . " Kus on bandiidid ! " käratati talle . Hirmust peaaegu mõistuseta tütarlaps ei saanud sõna suust . Ta ainult liigutas huuli ning vaatas suuril silmil meestele otsa . " Ma küsisin , kus on bandiidid ? Vasta ! " " Siin ei ole kedagi , " sosistas Salme pigem hingeõhu kui häälega . Üks meestest , nähtavasti mingi ülemus , istus laua taha ja silmitses abitut naist elajale omasel pilgugl . " Veel kord ! Juhata meid bandiitide juurde . " " Ma ei tea neist midagi . " " Tead ! " raksatas ülemuse rusikas lauale . Kui ka see ei aidanud , tõusis mees toolilt ning virutas tütarlapsele näkku . Salme karjatas ning kaotas tasakaalu . " Alustada ! " andis ohvitser kaaslastele pealiigutusega märku . Otse loomaliku toorusega käristasid jõhkrad mehed kaitsetul naisel riided seljast ning paiskasid ta põrandale maha . Sakrise perenaine oli parajasti aidas , kui kuulis väljast venekeelset kõnet . Samas lajatasid ka lasud . Avatud ukse vahelt nägi ta võõraid sõjaväelasi õuel ning valgel lumel lebavat verist peremeest . Kui mehed majja tungisid , jooksis perenaine väravast välja küla poole . Ta isegi ei teadnud , miks või kuhu ta jooksma peab , kuid instinkt ütles , et siia jääda praegu ei tohi . Ta peab minema abi otsima . Peab . Ja Sakrise perenaine jooksis mööda lumelobjakast pehmet külavaheteed , vaatamata oma aastatele , nii kuidas jalad võtsid . Ta ei suutnud sellele mõelda , kes teda praegu aitama peaks . Kes võiks see olla , kes astuks hambuni relvastatud sõjaväelastele vastu . See võiks olla ainult samasugune relvakandja nagu needki koletised , kes praegu süütu inimese oma koduõuel maha lasksid . Ja neid peaks olema mitu , vähemalt sama palju kui neid mõrtsukaidki , kes nüüdsama majja tormasid . Sakrise perenaine ei märganud , millal ta küla vahelt Arumetsa heinaveoteele keeras ning Suureõue talu hooned selja taha jättis . Ta taipas seda alles siis , kui tee ühe küüni juures otsa lõppes ning ta põlvist saadik poolsulas lumelobjakas sumas . " Issand halasta ! Issand halasta ! Kas tõesti on aeg tulnud , kus metsaline maad valitsema hakkab , nagu piiblis seisab . Ega siis need ole enam inimesed , kes teisi niimoodi tapavad . " Kui Roland õhtu eel juhuslikult koju tuli , et sealt täiendavaid toiduvarusid metsa kaasa võtta , avanes ta ees kohutav vaatapilt . Õues vereloigus lebas isa kägardunud laip , toas põrandal piinatud ning vägistatud õde . Salme elas veel , kuid oli meelemärkuseta . Ema ei leidnud ta mitte kusagilt . Roland aitas õde niipalju kui oskas ning suutis , kandis isa surnukeha tuppa koikule , kattis linaga ning läks siis ema otsima . Et Roopalu oli kõige lähemal , siis tõttas ta sinna , et naabrite käest küsida , kas nemad päeva jooksul midagi või kedagi ei märganud . Linda teadis vaid niipalju , et tema kuulnud enne lõunat tulistamist . Aga kus tulistati , sellest ei saanud aru , sest ta oli parasjagu toas . Kui ta õue jõudis , oli tulistamine lõppenud ning ta näinud , et keegi jookseb küla poole . Umbes Suureõue kohal keeranud jooksja külavaheteelt Arumetsa heinamaade suunas ning kadunud peagi metsa vahele ära . Kes ta oli ning miks ta nõnda metsa kiirustas , seda Linda ei teadnud . Küll aga tundunud talle , et põgeneja olnud naisterahvas . Roland leidis peaaegu elutu ema Arumetsa heinaküünist ning talutas ta suurte raskustega koju . Salme heitis järgmisel päeval hinge , ilma et oleks meelemärkusele tulnud . Mõrtsukad olid õnnetu tütarlapse kallal otse elajalikult vägivalda tarvitanud , liigesed välja väänanud , roided ning käeluud puruks peksnud . Oma isa ja õe surnukeha juures tõotas Roland Piip , et maksab nende eest kätte kümnekordselt , ka siis , kui ta selle eest oma elu peaks andma . Samal päeval , kui Kalda poisid sõjakomissariaadi kutsel Rakverre arstlikku komisjoni läksid , " külastasid " parašütistid ka Kalda talu . Nagu isa pärast poistele seletas , olnud nemad emaga parajasti lauda juures loomi talitamas , kui täies lahinguvarustuses sõjamehed maja tagant kuusikust õue tulid . Kõigepealt käsutati käed üles , siis viidud neid tuppa , kus hakati nõudma , et nad ütleksid , kus asuvad bandiidid . Sellele ei osanud kumbki vastata . See aga ajanud mehed hirmsasti vihale ning teda hakati peksma . Kui ka see ei aidanud , sidusid metslased isa voodi külge kinni ja hakkasid ema kallal vägivalda tarvitama , et sel teel isa rääkima sundida . Füüsiliselt tugeva talunaisena õnnestus emal momendiks oma häbistaja käest lahti rabeleda ning pliidi suu eest kiin haarata , millega ta esimesele ründajale pähe virutas . Seepeale võttis ohvitser relva ning tulistas ema surnuks . Isa peksti seni , kuni ta meelemärkuse kaotas . Kui Kalda Juljus teadvusele tuli , olid mõrtsukad oma teed läinud . Poisid leidsid õhtul koju tulles mõrvatud ema ning poolsurnuks pekstud isa voodi külge seotuna eest . Enamik toiduaineid , mida kaasa võtta sai , olid mõrvarid ära viinud . Poisid lasksid Rogandiku Mardil lihtsa puusärgi kokku lüüa ning matsid ema vaikselt maha , ilma kirikuta , ilma jumalasõnata . Aeg oli niivõrd ärev , et keegi ei julgenudki Kalda perenaist tema viimsele puhkepaigale saatma minna , sest kõik kartsid oma elu pärast . See sündmus otsustas kõik . Oma vanematele tehtud ülekohut ei suutnud pojad andestada . Kuritegu sünnitab kuriteo ja veri ihkab vere hinda . Kuigi see põhimõte oli ehk vale , sest nii ei lõpe kuritööde ahel kunagi , kuid teisiti nad praegu ei saanud . Liiga ebainimlik oli terror , mida teostati rahva kallal . Ja Kalda vennaksed läksid metsa , niipea kui isa tervis vähegi lubas , et ta suutis iseenda ja loomade eest hoolitseda . Kõik tajusid , et nende mõrtsukatöödega polnud asi veel lõpetatud . Rahva võitlusvaim oli vaja murda , totaalsele režiimile allutada . Ja mis on mõjuvõimsam vahend surmahirmust ! Seda on ajaloo vältel võimuhaarajad ikka kasutanud kui ainsat äraproovitud ja kindlat mõjutusvahendit , mis ilmeksimatult sihile viib . Niisugused terroriaktid kutsusid esile rahva üldise rahulolematuse , nördimuse ja viha . Selle asemel et alistatud elanikkonna usaldust võites oma võimu kindlustada , püüdsid vallutajad seda saavutada vanglate , sunnitöölaagrite , asumisele saatmise ning verevalamisega . Võib-olla ei pidanud idast tulnud okupandid seda rahva meeleolu eriti tähtsaks , sest miks nad muidu püüdsid tääkidele ning püssitulele toetuda . Kui naabrid omavahel kokku said , oli see siis töö juures või kusagil mujal , arutasid nad tekkinud keerulist olukorda , mille põhjusi lihtsad külainimesed mõista ei suutnud . Miks vallutajad valisid rahva poolehoiu saavutamiseks niisuguse verise terrori , kus laibad edasimineku suunda tähistasid , ei osanud keegi seletada . " Ei tea , kas nad on tõesti nii kuradi lollid , või mis viga see on , et nad sellest aru ei saa , et ega siis niisuguse hirmuvalitsusega elu edasi ei vii . See maksab ükskord nendele enestele valusasti kätte . Lase inimestel rahulikult elada ja tööd teha , see on praegu kõige tähtsam . Ega siis niisugune alatises surmahirmus inimene pole töötegija . " " Ei mina ka seda mõista . Alguses , kui sisse tulid , karjusid , et me tulime teid päästma ! Et päästsime fašistide orjusest ! Aga kelle orjad me nüüd oleme ? Ühesugused anastajad mõlemad . Ei tule ükski vallutaja sulle midagi tooma , aina võtma . Kunagi tulid raudrüütlid ka eestlastele ristiusku tooma . Tegelikult tulid nad ju ainult saama , rahvast orjastama , et valitseda . Tahtmine nõrgema üle valitseda on ürginstinkt . " " Nojah , neljakümne esimesel aastal tulid venelased meile kultuuri tooma , mida neil enestelgi polnud . Meie kultuurikandjad aga , kellelt meilgi oleks võimalus olnud õppida , tapeti maha . Nüüd tulid uuesti vabadust tooma , mida neil samuti pole . " " Nad on nii umbusklikud , et lausa imesta . Igas inimeses näevad nad vaenlast , keda tuleb tappa . No ütle nüüd sinagi , mis vaenlane on see , kes ennast metsas varjab ? On siis metsloom küti vaenlane , või on saakloom kiskja vaenlane ? Otse vastupidi . Kiskja oma ohvrit ei vihka , vaid armastab , sest saagist oleneb tema elu . Aga inimene vihkab , kuigi vihatav võiks talle kasulik olla . Me pole ju tegelikult kaugemale jõudnud orjanduslikust korrast . Selle asemel et metsa varjule pugenud inimest jahtida , et teda maha lasta kui kõige koledamat kurjategijat , ilma süüd tõestamata , ilma kohtuta , püüa parem selgusele jõuda , miks ta sinna on läinud . Ega siis ükski inimene heast meelest oma kodu maha ei jäta ega metsa redutama ei lähe , kui tal selleks põhjust pole . See on surmahirm , mis neid sinna ajab . See on tahtmine oma elu hoida , elu alalhoiu instinkt . Aga mine sa tee neile selgeks . Sind ei lasta rääkidagi . Karjutakse peale , et fašist , kontrrevolutsionäär . Me ei tea , mida see sõna tähendabki . Nende arvates on niimoodi , et kui sa pole kommunist , siis oled sa ilmtingimata fašist , mingit kolmandat võimalust pole olemas . Aga mina ütlen , et enamik inimestest pole ei kommunistid ega ka fašistid , vaid inimesed , rahulikud kaine mõistusega inimesed , mitte mingi võimuhullu Stalini kummardajad ega ka mitte Hitleri pooldajad . Nad mõlemad on ju nii kohutavalt sarnased , nagu kaks tilka vett . Mis vahet neil on . Maailma vallutamisest ja valitsemisest unistavad mõlemad , inimvihkajad on nad ka mõlemad , nii et täielikud seltsimehed või kamraadid , nii nagu soovite . Ega nad siis muidu omavahel kiskuma poleks läinud , ikka sellepärast , et ühised huvid ja taotlused põrkusid kokku . Stalin ja Hitler on nagu kaks ühesugust elektrilaengut , mis omavahel ei klapi , kuigi nende iseloomujooned ja püüdlused on samad , ainult nimed on erinevad . " Niisugused olid mõtted ja arvamused supervõimudest , kelle vahel alles äsja oli toimunud kõigi aegade kõige suuremaid ohvreid nõudnud verine sõda . Ning nüüd – vähemalt üks nendest püüdis pärast vaenutegevuse lõpetamist oma rahva vastu võitlusse astudes relva ja surmahirmu abil ka sõjas laostunud majandust üles ehitada . Ta ei hoolinud sellest , et rahvaga konflikti minnes loodetav efekt majanduselus tulemata jäi ja koguni vähikäiku kippus näitama , peaasi , et ta sai oma haiglast tapmiskirge rahuldada . Ja soojast inimverest nõretavate kätega Stalin saavutas selle , mida ta tahtis : kõige täiuslikuma totaalse orjariigi , mis andis oma tublid silmad ette isegi kunagisele Lääne-Rooma orjanduslikule riigile . Neil hirmu ja õudusaegadel oli see tavaline asi , et õhtul õue minnes võis kusagil näha kahjutule leegitsevat kuma . Üha uusi teateid tuli röövimistest , tapmistest ning põletamistest . Näis , et rahulike inimeste elu ei maksnud enam midagi . Mingi kirjutamata seadus oleks nad nagu lindpriiks kuulutanud . Keegi neid kuritegusid ei uurinud , nenditi ainult fakti , et see oli toimunud . Sõjaaja üle elanud inimesed seisid praegu olukorra ees , et keegi nende elu ega varandust ei kaitse . Vähe sellest , et riik talurahvale peale pani üle jõu käivad maksud , normid ning kohustused , nüüd liikusid maad mööda ringi ka veel bandiidid , kes röövisid ja tapsid ning lõpuks oma kuritöö jälgede segamiseks ka talud maha põletasid . Mis aga kõige hullem : keegi ei teadnud , kes olid niisuguste kuritegude toimepanijad . Võimukandjate arvates võisid sellega hakkama saada ainult nõndanimetatud metsavennad . Korraldati ulatuslikke haaranguid , metsad kammiti sõjaväeüksuste poolt läbi , võeti kinni ennast ühel või teisel põhjusel varjavaid inimesi , pandi nad vanglatesse ning saadeti sunnitöölaagritesse ja asumisele , kuid miski ei aidanud . Kuritegevus kestis edasi . Saksa okupatsiooniajal võisid külaelanikud , kes ennast mingisugustesse keelatud asjadesse ei seganud , rahulikult elada , ilma et keegi neid oleks tülitanud , nüüd aga , kus sõjast juba oma paar aastat möödas , elasid inimesed lakkamatus hirmus , värisedes oma elu ja varanduse pärast . Kuigi nendele püüti selgeks teha , et kogu selle äreva olukorra põhjustajateks on ei keegi muu kui metsavennad , ei tahtnud talupidajad seda uskuda . Miks pidid laantes ja heinaküünides ennast varjavad põgenikud rahulikke inimesi röövima ning tapma ? Olid ju külaelanikud need , kes neid toitsid . See polnud loogiline , et metsavennad oma heategijad maha lõid . Valla täitevkomitee esimees ning partorg sõitsid külast külasse ning talust tallu ja tegid selgitustööd , et lõpetataks metsavendade toiduainetega varustamine , mis sunniks neid metsast välja tulema , nimetades neid , kes ennast metsades varjasid , marutõbisteks koerteks , bandiitideks , rahvavaenlasteks – ühesõnaga – kõige koledamateks kurjategijateks , keda maailmas üldse kunagi on nähtud . Võimukandjate arvates olid metsavennad kõige kahjulikum element , kes takistab sotsialistliku majanduse ülesehitamist ning ohustab nõukogude korda . Kuid ka see selgitustöö ei kandnud vilja . Rahvale olid metsavennad südamelähedased süütud kannatajad , kellele on verist ülekohut tehtud . Nende seas oli inimesi , kes neljakümne esimese aasta massiliste arreteerimiste ning küüditamise ajal olid kaotanud oma perekonnaliikmeid , sugulasi ning sõpru , oli ka neid , kes mobilisatsiooni eest kõrvale hoidsid ning ka Saksa sõjaväejooksikuid . Üks oli aga kindel , et kõik , kes metsa varjule läksid – kartsid . Hirm valitseva korra ees oli see , mis sundis paljusid oma kodu maha jätma , metsa minema ning ennast seal varjama . Sõjajärgne olukord oli selline , mis sisendas inimestesse hirmu . Kõik lootsid , et see on ajutine nähe ning et elu õige varsti normaliseerub ja rahvale rahuliku ning julge olukorra tagab . Küllap siis ka kõik metsavennad ise välja tulevad ning oma igapäevast tööd jätkavad . Niisugune oli lihtsate inimeste arvamine ning seepärast hoolitseti ennast varjavate omaste eest edasi . Küll oli nii mõnelgi talumehel kange tahtmine võimukandjatele selgeks teha , et röövleid , mõrtsukaid ning tulesüütajaid ei maksa otsida mitte metsavendade seast , vaid nende hulgast , kes ausat nägu tehes teiste seas ringi liiguvad . Kuid kartes seega metsavendade abistajatena kahtluse alla sattuda , hoiti suud kinni . Oli palju juhuseid , kus üksikute metsatalude elanikud niisuguse kahtluse korral arreteeriti ja varandused ära võeti . Kõrvenurme külas nagu muiski Eestimaa paigus olid paljud talud naiste pidada . Juba neljakümne esimese aasta mobilisatsioon oli viinud nooremad mehed külast ära , samuti hobused . Sakslaste totaalne Wehrmachti värbamine ei säästnud ka vanemaidki mehi , rääkimata poisikeseohtu noorukitest . Ka Saksa sõjaväeteenistusest püüdsid mehed kõrvale hoida . Paljud mõtlesid nii , nagu Sakrise Roland ning läksid metsadesse , et seal ära oodata , kumb sõdivatest pooltest peale , kumb alla jääb . Rannaäärsete külade noormehi põgenes aga üle mere Rootsi ja Soome . Koos nõukogude võimuga ilmusid ka mitmesugused uued kohustused , mida eesti talurahvas varem ei tundnud . Tulid vilja- , liha- ja piimanormid , mida iga talupidaja riigile pidi andma , tuli ka metsaraie kohustus . Kõige vihatum kõikidest muudest oli viimane . Sellest ei pääsenud keegi . Seda , nagu kõiki muidki , kandsid kõik talumajapidamised , vaatamata sellele , kas majas tööjõudu oli või mitte . Naised jätsid lapsed koju vanaemade või vanaisade hoolde , mõnikord ka täiesti omapead , võtsid saed ja kirved ning sõitsid Alutaguse metsadesse puid lõikama . Keegi ei küsinud , kuidas nõder naine niisuguse tapva tööga toime tuleb . Metsavarumine oli rangelt ette kirjutatud riiklik kohustus , mille täitmata jätmine oli kohtu poolt karistatav kuritegu . Valla partorg Roodina käis ühest külast teise , perest peresse ning õhutas inimesi tagant riiklikku plaani enne tähtaega täitma ning ületama . Pidi olema iga inimese aukohustus . Isegi rahvamaja laulukoor saadeti metsa puid raiuma , kuigi paljud kooriliikmed raiekohustust juba oma talude järgi kandsid . Miks metsa nii tohutus ulatuses maha võtma pidi , sellest ei saanud taluinimesed aru . Kodanlik Eesti Vabariik oli metsa kui hinnalist loodusrikkust hoidnud ning seda kasutanud väga säästlikult . Miks aga nõukogude võim temaga nii pillavalt ümber käis , nagu ei läheks teda tulevastel põlvedel üldse enam vaja , seda metsavarujatele ei öeldud . Palkide koorimise ja ümbertöötlemisega ei paistnud olevat kellelgi kiiret . Need jäeti lihtsalt raielangile maha vedelema ning tormati ülepeakaela uut maha võtma . Kahjutundega vaatasid külamehed pehmesse pinnasesse vajunud toredat materjali , mida kellelegi ei paistnud vaja minevat . Juba aasta otsa koore all seisnud ja pehkinud palgid olid kaotanud tarbepuiduna oma väärtuse ning kõlbasid veel ainult kütteks . Põlistele talumeestele oli niisugune lagastav majandus täiesti vastuvõetamatu . Lõikavalt külm kirdetuul tuhises üle tohutusuure raielangi ning vihistas peenikest lund üle kändude , puusüldade ja maas vedelevate palkide taamal mustava kuusiku poole . Metsavarujad – Kõrvenurme külaelanikud – tammusid külmast lõdisedes Lippoja kitsarööpalise raudtee jaama lähedal ning ootasid brigadiri , kes uue raielangi kätte pidi näitama . Eile õhtuks oli vana metsatükk ära lõpetatud , kuid et isiklikud normid veel täis ei olnud , lubas brigadir , poisikeseohtu Ukraina noormees , uue reielangi kätte anda . Kokkulepitud ajast oli juba pool tundi möödas , kuid oodatavat polnud veel kusagil . " Kuhu ta , kurat , siis jääb . Külmeta siin asja eest teist taga , oma kolmkümmend kraadi võib külma olla , vaata , et varbaid jäässe ei pane , " siunasid mehed . " Ehk hakkas jooma või jäi mõne naise juurde ankrusse , " arvas keegi . " Kes sedagi teab . Seal metsapunktis neid eitesid küll . " " Peaks õige vaatama minema , kaua me siin külmetame . Saaks langi kätte , hakkaks pihta , aeg muudkui jookseb . Vedele siin juba kolmandat nädalat , kodus kõik tööd tegemata . " Jaanuarikuu päike tõusis vaevalt metsalatvadest kõrgemale ega suutnud isegi keskpäeval temperatuuri oluliselt tõsta . Mehed muutusid pahuraks . " Suureõue Rein , sa oled kõva vene keele mees , mine ja vaata , mis seal punktis lahti on , et poiss siia ei tule . Unustas ehk ära ! " Rein läks . Metsapunkt , poollagunenud barakk , kust kõik käsud ja korraldused tulid ning kus ka metsatöid juhtiv personal elas , asus ainult paari-kolmesaja meetri kaugusel Lippoja raudteejaamast . Tubakasuitsust sinine kitsukene ruum oli lämmatavalt palav . Ümmargune plekkahi ruumi ühes nurgas raksus ja ragises ning õhkas meeletult kuumust . Ilmselt oli üle köetud . Ruum oli rahvast täis , kõik karjusid läbisegi , naersid , vehkisid kätega ning püüdsid üksteisest üle rääkida . Väikese lauaigeriku taga istusid kõrvuti naine ja mees , nähtavasti mingid ametnikud . Jutuajamine toimus vene keeles . Ametnike ees seisis trussikutes ning maikas Kõrvenurme meeste brigadir Miša , tema kõrval noormehest tublisti vanem , pulstinud juuste ning sagris olemisega naisterahvas . Miša oli näost punane ja seletas midagi ärritatult , mida ametnikud laua taga jälgida püüdsid . " Saage aru , ma ei saa ometi särgiväel välja külma kätte minna . " " Kus su riided siis on ? " " Selle käes , " osutas Miša enda kõrval seisvale naisele . " Miks sa tema riideid kätte ei anna ? " pöördus laua taga istuv mees naisterahva poole . " Maksku raha ära , siis annan . " " Mis raha ? Mitte midagi ei saa aru . Räägi , Miša , mis raha ta sinu käest nõuab , et ma midagi hakkaks taipama . " " Mis siin aru saada või taibata . Ma läksin õhtul tema juurde . Aga et mul raha polnud , siis küsis ta minult uue kimnastjorka , et siis võin terve öö kuni hommikuni tema juures voodis veeta . Nii ka oli . Tema aga pistis hommikul kisama , et ainult kimnastjorkast on üksi vähe ning võttis ka püksid ja puhvaika ära , ega andnudki enam tagasi , " seletas Miša õnnetult . Ruum rõkkas meeste naerust ja nilbetest vahemärkustest . " Oli see nõnda ? " küsis ametnik naiselt . " Muidugi oli . Mis ta siis mõtleb , nolk niisugune , et ma ainult kimnastjorka eest tema õpetamisega terve öö vaeva pidin nägema või ? Ma oleksin meelsamini raha tahtnud . Tema aga ütles , et tal raha ei ole . Siis ma võtsingi püksid ja puhvaika kimnastjorkale lisaks . Sain ehk niigi palju . " " Niisugust õigust sul ei ole , et sa temalt riided ära võtad . Sihukese asja eest tasu võtmine on seadusega keelatud . Sa lähed ja tood kohe Miša riided ära , tal on vaja tööle minna . " Naine mõtles natuke , siis lipsas uksest kõrvalruumi ning tuli natukese aja pärast pükste ja puhvaikaga tagasi . " Aga kus kimnastjorka on ? " küsis Miša püksa jalga tirides . " Kimnastjorkat ma ei anna . Selle andsid sa mulle ise , sinuga nähtud vaeva eest . " Kuid nüüd puhkes sõnasõda , kus ei säästetud suid ega hoitud ka sõimusõnadega kokku . Ja kui Miša oli korduvalt naise peenele ametile vihjanud , millega viimane endale raha ja muudki vara kokku ajavat , ei suutnud ärritatud Njura ennast enam valitseda , vaid kargas kahe käega Miša sinkjasmustadesse juuksekahludesse kinni ning katkus nii kuis suutis . Peagi vähkresid mõlemad põrandal maas ning püüdsid rusikahoope jagades oma au ja õigusi jalule seada . Meestesumm vaatas naerust röökides lõbusat etendust pealt ja lahutas kaklejad alles siis , kui Njura ninast hakkas verd voolama . Mehed tirisid sipleva ja kõigest kõrist tänitava naise kõrvalruumi ning panid uksegi lukku , et ta enam ametiruumidesse ei pääseks . Miša aga lubas tollele pljädile ükskord niisuguse keretäie anda , et tal meeste röövimise isu alatiseks ära kaob . Kimnastjorka – kogu tüli peapõhjus – jäi Mišal saamata ja tal tuli maika peale tõmmatud puhvaikaga läbi ajada . Kõrvenurme mehed said alles lõunaks uue raielangi kätte ja asusid viivitamata tööle , et kaotatud aega tasa teha . Kui Künka Minna pärast kahe ja poolenädalast äraolekut metsavarumiselt tagasi tuli , leidis ta kodus kirjeldamatu olukorra eest . Poolnäljas lapsed olid haiged ja kasimata , loomatoit otsa lõppenud . Tükk aega seisis otse nõrkemiseni väsinud Minna keset tuba ega teadnud , kust otsast peale hakata . Oli siis niisugune meeletu metsa mahavõtmine tõesti tähtsam kui tema väikesed lapsed , kes selle aja ilma järelevalveta üksinda kodus pidid olema ja võib-olla kordagi selle aja jooksul sooja toitu polnud saanud . Nutvad poisid-tüdrukud toas ja söömata ning joomata loomad laudas tõid Minnale sünged mõtted pähe . Kõige vanem tütar Marju , kes ema äraolekul väiksemate õdede-vendade ning loomade eest pidi hoolitsema , oli paar päeva tagasi haigeks jäänud ja lamas praegu palavikuga voodis . Esimest korda elus tundis Minna , et ta hakkab väsima , hakkab elule jalgu jääma . Palju oli tal varemgi raskeid momente , maja põlemine , mehe surm , kuid ikka oli ta jõudu leidnud , et muredest ja hädadest jagu saada . Praegu aga tundis ta , et enam ei jaksa , jõuvarud hakkavad lõppema . Kuid juurdlemiseks ega arupidamiseks polnud aega . Laste nutt ja nälgivate loomade ammumine laudas kohustasid , sundisid tegutsema . Kuigi oli juba hilja , rakendas Minna hobuse ree ette , võttis kõige suurema poisi kaasa ning sõitis Mädapori metsast heinu tooma . Kui loomatoit kodus ja kõik pudulojused talitatud , siis tegi Minna tule pliidi alla ning keetis lastele sooja jahuputru . Alles pärast keskööd sai ta lõpuks puhkama . Roopalu Jaak oli kaua aega kahevahel , mida teha . Ükski võimumeestest polnud teda veel tülitanud , kuid rahutus ja närviline olek ahistasid pidevalt . Ühel õhtul hobust heinamaale köide viies kuulis ta metsa servas põõsaste sahinat ja kuivade okste praksumist , nagu oleks keegi seal liikudes nendele peale astunud . Hobune tõstis pea maast üles ning kikitas kõrvu , vaadates üksisilmi kuuldud häälte suunas . " Kes seal metsas hulgub ? " küsis Jaak , kes polnud kaugeltki mitte arg mees . Tükk aega valitses vaikus , siis sahisesid põõsad uuesti ning Jaak kuulis tasast vilet . Ta astus lähemale . Põõsaste varjus seisid kolm meest , vennad Roostepõllu metsatalust . " Mis te siin teete ? " " Metsavennad oleme , " vastasid poisid . " Miks ? " " Kodus kippub palavaks minema . " " Mis mõttes ? " " Julgeolekumehed käisid eile , otsivad metsavendi . Nendel olevat andmeid , et Pilluri ja Põldaru metsades ning Arukuusikus mehed end varjavad . Pinnisid ema ja isa , et kas nemad ei tea , kes metsahulkureid toiduga varustavad . Olid küsinud ka meie järele . Kuulsime auto mürinat ning panime tagaukse kaudu ajama . " " Kes teab , mida nad teiega oleksid teinud ? Kas arreteerinud ? " " Mine tea . Ei oska ju arvata , mida nad kellelegi süüks panevad . " Jaagul hakkas kõhe . " Mul küll muud süüd midagi hingel ei ole kui neljakümne esimese aasta mobilisatsioonist kõrvale hoidmine , " arvas Jaak . " Kas sa mõtled , et see pole küllaldane või ? " " Kui lausa süütuid inimesi kurjategijateks peetakse , mis siis veel meid rääkida , " mehed vaikisid süngelt . " Kuhu te siis nüüd minemas olite ? " " Päeval redutasime Arukuusikus , nüüd katsume koju hiilida , et toidukraami kaasa võtta . Ma kardan , et nad tulevad varsti tagasi , ei jää see külaskäik viimaseks . " " Vihula kandis olevat kõik need mehed metsa läinud , kes neljakümne esimesel aastal Vaivaras ära kargasid , " teadis Roostepõllu Armin . " Ma ei tea , mida mina peaksin tegema , " kõhkles Jaak . " Ma kardan , et ega mulgi paremat ei tule , kui pean kõrvale hoidma . Kui julgeolekumeestel juba hais ninas on , siis on varsti uksel . Katsu siis veel kusagile pääseda . Mina ei mõista , kes need inimesed küll on , kes NKVD-le kõik teada annavad , aga nendel pidid olema iga inimese kohta täpsed andmed , mida ta teinud , kus ja kuidas elanud . " " Tuleb välja , et äraandjad on meie eneste seast . Ega siis venelased muidu ei teaks , kui meie omad ei räägiks . " " Tuleb välja , et usaldada ei või ka oma lihast venda ega kõige paremat sõpra . Aga sinule , Jaak , ütlen ma küll niipalju , et kui sulle elu armas on , siis ära jää koju kinnivõtjaid ootama , vaid hoia kõrvale . Otsusta kähku , enne kui on hilja . Tuleme paari päeva pärast uuesti siia ja kui pead paremaks julgeolekut ennetada , ole valmis , võtame kampa . " Roostepõllu poisid läksid . Jaak tõttas erutatud südamega koju ja rääkis asjast naisele . Linda jahmus . " Aga mis siis minust ja lastest saab ? " " Mis nad sulle , naisterahvale , ikka teevad . " " Kui nad sinu järele küsivad , mis ma nendele vastan ? " " Ütled , et ei tea . " " Sul hea öelda , aga kas see neid rahuldab . Võtavad kinni , hakkavad piinama . Ma kardan , et ei kannata seda välja . " Terve järgmise päeva olid Roopalu Linda ja Jaak nagu tulistel sütel . Kumbki ei jaksanud otsustada , mida teha . Kuid saabuv öö lahendas kõik . Linda vähkres unetult voodis , Jaak oli juba uinunud , kui väljast kostis masina undamine . Auklikul põlluvaheteel logistas pikkamisi Sakrise talu poole lahtine veomasin . Nagu vedrust tõugatult kargas ehmunud Linda voodist välja . " Jaak ! Venelased tulevad ! Hüppa ruttu aknast välja ja jookse metsa ! " Unine mees ei taibanud nii paugupealt , mida naine temast tahab ning vaatas täis arusaamatust voodi kohale kummardunud Linda hirmunud näkku . " Venelased tulevad kinni võtma ! Autoga ! Sakrise koerad hauguvad , praegu peatusid seal . Jookse kähku metsa . Ma teen akna lahti . " Alles nüüd taipas Jaak , milles asi . Ta kiskus kiiruga püksid ja saapad jalga , Linda ulatas talle mütsi ja ülejäänud riided ning mees kadus akna kaudu ööpimedusse . Surmani erutatud naine kartis , et saab rabanduse . Ta piilus kardina vahelt Sakrise poole , kus valgustatud akende ees liikusid inimkogud . Ärritatud koerad karjusid nagu meeletud . Linda jälgis naabrite õue hinge kinni pidades , mõeldes , mida ta küll julgeolekule vastab , kui nad Jaagu järele küsivad . Pärast peremehe ja Salme mõrvamist parašütistide poolt elas Sakrise perenaine üksinda . Rolandit polnud peale isa ja õe matuseid keegi enam avalikkuses näinud . Minutid venisid ja Lindale näis , et aeg seisab paigal . Närvipinge oli nii tugev , et võttis jalad nõrgaks . Ta kartis kukkuda ning vajus peaaegu meelemärkusetult voodile . Kui kaua ta niimoodi lamas , midagi tajumata , hiljem ta enam ei mäletanud . Linda virgus sellest tardumusest väljast kostva automootori tugeva turtsatuse peale . Ehmatus tõi uuesti eluvaimu sisse ning ta ruttas aknale . " Nüüd tulevad ! Issand jumal ! Mis ma nendele ütlen ! " halises hirmunud naine . Kuid Sakrise õuel undav veomasinalobudik keeras väravast välja jõudes hoopis otsa küla poole ning sõitis tuldud teed tagasi . Üleelatud hirmust pooloimetu naine komberdas vaevaliselt voodini ning istus . Siis vallandusid pisarad . " Jumal tänatud , jumal tänatud ! " pomisesid huuled . Seekord läks see karikas mööda , aga kui kauaks ? Vastu hommikut kuulis Linda tasast koputust aknale . Seal seisis Jaak . " Noh , ei tulnudki meile ? " küsis mees . " Seekord , jumal tänatud , küll mitte . " vastas neine ning aitas mehe tuppa . Hommikul tõttas Linda Sakrisele , et küsida , kes seal öösi veomasinaga käis . Sakrise perenaine askeldas lauda juures . " Kuulsime öösi auto mürinat , kartsime julgeolekut , et tulevad ehk arreteerima . Siis nägime , et peatus teie talu õues . " " Jah , julgeolekust olid need mehed tõesti ja eks nad oleks kinni võtnud ka , kui oleks olnud , keda võtta . " seletas perenaine . " Aga Roland ? " " Pole mina teda enam teab mis ajast saadik näinud . Varsti vist kuu aega juba . " " Kas nad küsisid tema järele ? " " Muidugi . Neil olevat andmeid , et poeg varjab ennast metsas . Ainult nad ei tea , kus . " " Ja mis sina neile vastasid ? " " Sedasama , mis praegu sinulegi , et ma ei tea . " " Kas nad jäid sellega rahule ? " " Kes seda võib teada . Ära nad siit läksid , kas nad rahul olid või mitte , kellele nad seda ütlesid . " " Kas nad kellegi teise järele ei küsinud ? " " Ei pannud nagu tähele . Aga seda nad rääkisid omavahel küll , et siin külas on teisigi kahtlaseid inimesi , keda peab kontrollima . Nad vist ei taibanud , et ma vene keelest aru saan . Ohvitseril oli käes mingi paber , sealt loeti nimesid . Minu arust nimetas ta ka Jaaku , Ülot ning Roostepõllu ja Kalda poisse , et polevat neljakümne esimese aasta mobilisatsiooniga kaasa läinud . " Linda läks halbade uudistega koju . Nüüd polnud enam mõtet oodata , kuni NKVD-mehed arreteerima tulevad . Ta pakkis Jaagu jaoks seljakoti valmis , pani pesu , sokke , puhtaid pluuse ning toidukraami ja kui Roostepõllu poisid õhtul tulid , läka Jaak nendega ühes . Kaua seisis Linda keset tuba , kust Jaak alles äsja oli lahkunud , ja laskis kogu oma elu silme eest mööda . Jaak oli Künka Minna vend ning kasvanud lastekodus . Roopalule oli ta tulnud sulaseks . Linda oli oma vanemate ainuke laps ja kui isa vanaks jäi , oli tallu noort tööjõudu vaja . Kui isa ja ema surid , siis jäigi Jaak talusse peremeheks . Sellest oli juba kümme aastat möödas . Millegipärast tundis ta praegu oma hinges valusat pitsitust . Kas see oli ikka õige , et Jaak metsa läks . Võib-olla näevad nad mõlemad tonti seal , kus teda tegelikult pole . Hirmul on suured silmad , öeldakse . Järgmise päeva õhtul tõttas Linda Künkale , et ka Minna teaks , kuidas vennaga lood on . Minna tuli parajasti laudast lehmi lüpsmast , kui vennanaine väravast sisse astus . Linda erutatud ja murelikku nägu nähes taipas Minna , et juhtunud on midagi halba . Vennanaine astus kaevu juures piima kurnavale meheõele lähemale ning olles enne hoolikalt ringi piilunud , kas kedagi kuuldekauguses ei ole , sosistas : " Jaak läks eile õhtul metsa , Roostepõllu poistega koos . " Minna sai nagu hoobi pähe . " Metsa ? Ja Roostepõllu poistega ? " " Jaa ! " " Miks siis ? " " Ta kardab selle neljakümne esimese aasta mobilisatsiooni pärast . Sa tead ju küll . Ta hüppas ju Vaivara metsa vahel rongilt maha , kui Saksa lennukid pommitasid , ega läinudki tagasi . " Minna vaatas suuril silmil vennanaise erutatud näkku ega osanud midagi kosta . " Kui kauaks siis ? " Linda kehitas õlgu : " Või me keegi oskame seda öelda . Kõik arvavad , et ega venelased kuigi kauaks Eestisse ei jää , lüüakse välja . " " Kes neid lööb . Kui sakslane neist jagu ei saanud , kui nad sülitsi koos olid , kes neid nüüd enam välja ajab , " arvas Minna . " Räägitakse , et välisriigid nõuavad . " " Nii võime ainult enda lohutuseks mõelda ja rääkida , aga ei usu mina , et välisriikidel niisugust võimu on , et venelasi siit välja ajada . Iseasi , kui ta oleks sõja kaotanud . Praegu ei loovuta ta jalatäitki maad , mis tema käes on . See olnud isegi ajalehes . " " Aga me olime ju kolmekümne üheksandal aastal iseseisev riik , kui venelane siia sisse marssis . Ja neljakümnendal aastal võeti meilt vabadus vale ja pettusega . " " Ei loe see midagi . Oleme nagu hiir lõvi käppade vahel . " Minna sai piima kurnatud , pani ämbrid kaevu jahtuma ning läks vennanaist saatma . Mõlemad olid mures , sest keegi ei teadnud , mis aeg tuua võib , seepärast ei osatud ka seda ette näha , kui kauaks meestel metsa jääda tuleb . Praegu on sügis ja maa paljas , meeste toiduga varustamine kerge . Mis siis saab , kui asi talve tulekuks ei lahene ja metsa tuleb jääda pikemaks ajaks ? See pani mõlemad naised tõsiselt muretsema . " Mis neil Roostepõllu poistel siis hinge peal võiks olla , et nad kolmekesi kõik metsa pugesid ? " " Eks noorematel poistel oli sama asi mis Jaagulgi , see neljakümne esimese aasta mobilisatsioon . Armin läks aga selle pärast , et oli sakslaste ajal omakaitses . See pidavat olema venelaste ees raske kuritegu . Eks nemadki poleks veel võib-olla läinud , aga julgeolekumehed olid käinud Roostepõllul ja nõudnud , et ema ja isa nendele metsavendade asukohad kätte juhataksid . Poisid said tagaukse kaudu välja ning jooksid metsa , ega julgegi enam koju minna . " " Omakaitses oli minu teada ka Suureõue Rein . " " Rein on praegu küll veel kodus . Alles täna nägin . Ega Jaakki veel oleks läinud , aga eelmisel ööl käis julgeolek ka Sakrise perenaist hirmutamas . Sõitsid südaöösi õue ning nõudsid , kus poeg on . Ma ärkasin masina mürina ja koerte haukumise peale üles ning äratasin ka Jaagu . See sai ruttu saapad jalga ning põgenes akna kaudu kuusikusse . Ma kartsin , et saan rabanduse , nii koledasti ehmatasin . Sakrise Manda käest kuulsin hommikul , et venelastel olnud kohe nimekiri kaasas , sealt lugenud ohvitser nimesid . Manda oskab ju vene keelt , seda mehed muidugi ei teadnud . " " Ah niimoodi ! Siis muidugi polnud enam mingit mõtet kodus NKVD-d ootama jääda . Mina veel alguses mõtlesin , et Jaak ilmaaegu kiirustas selle minekuga . Oleks võinud ehk veel oodata , et mine tea , kas asi ongi nii hull . Aga kui ikka nii mitmes kohas küsimas on käidud , siis muidugi , " arvas Minna . " Kas lapsed teavad , kuhu isa läks ? " " Ei . Püüan niikaua saladuses hoida kui võimalik . " " Kust Jaak süüa saab ? Ega ometi sa ise ? . . . " " Ei ma nüüd küll pidevalt , aga vahetevahel siiski . Ma ei tea , kes neid varustama hakkab . Vaevalt et Jaak seda isegi praegu teadis . Kui söögiga häda käes , küll ta siis teab , kelle juurest seda otsima läheb , ainult et seda peab tegema nii , et keegi ei näe ega kuule . " Kuigi Linda isa salapärasest kadumisest lastele ei rääkinud , tuli see ometi õige pea välja . Juba mõne päeva pärast levis külas kuuldus uutest metsavendadest , kelleks olevat Roopalu Jaak ja Roosetepõllu poisid . Kes selle tõe kõige enne oma suust välja ütles , ei tea , kuid välja öeldud ta oli ning ringi liikuma hakkas , nagu kõik muud uudised , mis sel ajal külainimeste meeli kõige enam erutasid . Üks selline kuulduste levitaja oli Saarevälja Marta . Tema teadmata ei toimunud külas midagi . Küll näinud ta südaöösi Suureõue poole minemas võõraid tundmatuid noormehi , küll kuulnud ta Sakrise koerte haukumist niisugusel kellaajal , kus ükski õige ristiinimene väljas teedel ei liigu , vaid rahulikult oma unevoodis puhkab , küll paistnud tema magamistuppa , kui ta õhtul ennast magamaminekuks valmis sättis , Vigi soone peal sähkulambi välgatusi ja veel palju muudki , mis rääkivat aina selget keelt sellest , et külas liigub öösiti metsahulkureid , kes taludes süüa ning kurja ilma eest ka peavarju käivad otsimas . Ja kui siis mõnda meest juba pikemat aega külas näha polnud , hakatigi arvama , et kus mujal ta ikka on , kui varjab ennast metsas . Nõnda oli ka Roopalu Jaagu ja Roostepõllu poistega . Kalda talu oli külast liiga kaugel ning tema suhtlemine välismaailmaga juba eesti ajalgi teiste metsataludega võrreldes tagasihoidlik . Seepärast ei osanud ka praegu isegi Saarevälja Marta sugune kõiketeadja öelda , kuidas Kalda poistega lood on , kas istuvad kodus või varjavad ennast metsas . Kalda perenaise koledast surmastki kuulis Marta alles teisel-kolmandal päeval Rogandiku Mardi käest , kes lahkunule puusärgi valmistas . Aga kui Marta oma ülivalvsate meelte , kuulmise ja nägemisega , ühel õhtupoolikul selle momendi ära tabas , kui lahtine veomasinalobudik Kalda teeotsast metsa logistas , soldatid , püssid käes , peal , oli selle talu asjadest selge arusaam käes . Poisid on metsas ning NKVD käis neid otsimas . Ja seda uudist ei pidanud Saarevälja perenaine kuigi kaua ainult enda teada , vaid kuulutas seda igale vastutulijale , keda tal õnnestus kohata . Ning imelikul kombel oli Martal just siis külasse asja , küll kauplusesse , küll sidejaoskonda ja naabritegi juurde , kui tal mõni tähtis asi keelel kipitas . Ta ei läinud kunagi külasse mõne uudise enda pärast , et seda kellelegi edasi rääkida , vaid ta tundis , et tal on just siis vajalikud asjaajamised ees , uudiste levitamine tuli nagu muuseas , iseenesest . Ta ei tulnud kunagi selle peale , et ta oma agara suuvärgiga kellelegi kahju võiks teha . Otse vastupidi . Ta pidas ennast suureks heategijaks , kes asjaosalisi õigel ajal varitseva hädaohu ees hoiatab . Et tema levitatud poolikud tõed ja kuuldused aga ka mõne niisuguse inimese kõrvadeni võivad jõuda , kes neid kurjasti kasutab , selle peale ei tulnud ta oma lihtsameelsuses kunagi . Pärast Roopalu Jaagu metsa minemist ei saanud Künka Minna kusagil rahu . Ta teadis , mida küla neist rääkis , kes ennast metsa varjasid . Juba õige pea märkas ta , et naabrite , eriti Saarevälja Marta hoiak tema suhtes oli muutunud . Kui üleaedne varem teda ja ta perekonda oma terava keelega salvata püüdis , kus aga vähegi sai , siis nüüd kõndis Marta ringi kõike mõistva ja kõike teadva näoga ega vahetanud Minnaga enam sõnagi . Millest selline meelemuutus , taipas Künka perenaine otsekohe . Ta teadis , et Marta seda kuigi kaua enda teada hoida ei jaksa , vaid õige pea ka temale märku annab , et ta külauudistega , eriti aga nendega , mis naabrit puudutavad , ülihästi kursis on . Minnal tuli nüüd sagedamini leiba küpsetada kui varem , sest ta pidi vahetevahel ka venda toiduga varustama . Kartusel , et Roopalu talu tema pärast valvatakse , ei julgenud Jaak koju minna , vaid ilmus pimedatel sügisöödel Künkale , kus õde talle seljakoti nädalase moonaga valmis pani . Pealegi oli ka Roopalu lähim naaber Sakrise NKVD-s ammu ülimustas nimekirjas . Kõik see polnud Saarevälja Martal teadmata ja ta passis parajat silmapilku , et sellest Minnale märku anda , kui põhjalikult ta ikkagi külas toimuvaid asju teab . Ühel õhtupoolikul , kui naabrinaine , korv käes , aiast kapsalehti läks võtma , et neid sigadele ette viia , ilmus ka Marta piiriaia taha , nägu laia irvitust täis . " Mida siis külapeal ka uudist on ? " küsis ta Minnalt , kes teisel pool aeda parajasti kapsalehti katkus . " Ei tea ma uudistest midagi . Pole mul aega küla mööda ringi laduda , ühest uksest sisse , teisest välja , " oli Minna ebasõbralik vastus . Talle ei meeldinud üleaedse uudishimu ega tema pisut irooniline toon . " Ega sul ole vajagi endal külasse minna uudiseid kuulama . Sulle tuuakse need ju koju kätte . " Minna neelas valusa torke vaikides alla , lootes , et Marta siis ära läheb , kui ta talle vastu ei ütle , sest naabri sissejuhatav toon oli selline , mis eeldas , et sealt võib kõike oodata . Kuid üleaedne ei mõelnudki Minnat rahule jätta , vaid torkis edasi : " Kuidas siis Roopõllul ka elatakse ? Näen , et Linda käib aiva tihti sinu pool . Varem polnud nädalate kaupa näha . " Kuid ka sellele ei vastanud Minna midagi . " Ei tea , mida need koerad küll öösiti nii hirmsasti hauguvad . Ma ei saa viimasel ajal enam silmigi kinni . Meie omad on nagu meelest ära . Polla karjub ja hüppab kuudi ees , nii et kett raksub . " " Ehk kolavad hundid öösi aia taga ringi , " arvas Minna . " Näh , näh , seda minagi , et hundid . Kuid mulle tundub , et need on rohkem nagu kahejalgsete huntide moodi . Värske leiva lõhn meelitab ligi . Ma näen , et teed teist aiva tegu teo peale . Kuhu sa ta paned ? Kas ta sul hallitama kätte ei lähe , sügisel niisked ilmad ? " õrritas Marta aia taga edasi . " Ei ta lähe , kui tegu on õigesti tehtud . " " Ma kuulsin , et Roostepõllu poisid olevat Pajunõmme soosse varjule läinud ja soldatid käinud metsa kammimas , et bandiite tabada . Ähvardanud kõik arreteerida , kes metsavendi toiduga varustavad . " Ja kui Minna ka selle peale midagi ei vastanud , küsis Marta : " Kas sinu Jaak pole sulle rääkinud , kui ta öösiti leiba käib võtmas . Ma ju kuulen , kuidas meie koerad ragistavad , nagu võõra peale ikka , sinu omad ei tee aga väljagi . " Enam ei suutnud Minna ennast pidada . Ta tõusis kapsapeenarde vahelt püsti , vaatas naabrinaisele julgelt silma ning vastas : " Ei , sellest ta küll rääkinud pole , aga seda ütles küll , et kõik need külanaised , kes liiga palju oma keelt nende kallal lõksutavad , nii et NKVD-mehedki seda kuulevad , teevad nad ükskord vagaseks ning pistavad tulegi räästasse . " Seda öelnud , võttis ta korvi ning läks . Marta oli üleaedse otsekohesusest nii rabatud , et ei osanud muud teha kui suud maigutada . " Püha jumal ! Või tule räästasse ! " Ta ei kahelnud Minna sõnades , sest ta oli harjunud tema suust kuulma alati sulatõtt . Küllap see on siis ikka õige , mida partorg , vana joodik Roodina , temale ütles , kui ta viimati vallamajas käis , et metsavennad tapavad ja põletavad . Ja Marta tuhistas tuppa , et kuuldud uudisest ka Juhanit informeerida . Kuid seekord mõtles ta siiski ümber , sest ta tundis oma mehe õiglast ja äkilist meelt . Kui Juhan kord millegi üle tõsiselt vihastas , oli ta valmis teist inimest kasvõi maha lööma . Mine tea , ehk läheb mees tõesti Minna käest aru pärima ning ajab selle omakorda vihale . Kuid Minnat ärritada ei oleks praegu kuigi tark tegemine , sest kui tal on metsavendadega sidemeid , mida Marta muide surmkindlalt uskus , siis tähendaks naabrinaise torkimine seda , et õige pea võivad Saarevälja hooned tuleroaks saada , tema perekond aga bandiitide ohvriks langeda . Millegipärast tunnetas Marta , et selles asjas on trumbid praegu Minna käes . Nõnda arutles Saarevälja perenaine uut tekkinud olukorda , kui ta õhtuseid toimetusi tegi ning kiiresti-kiiresti toa , aida ning lauda vahet traavis , et mitte töödega pimeda kätte jääda , mida õige ristiinimene praeguste segaste aegade tõttu kartma pidi . Kuid oma suu hoidis ta nüüdsest peale selle koha pealt kinni ega paotanud ainsatki sõna nende kohta , kes ennast valitseva võimu eest varjasid . Surmahirm tegi isegi Saarevälja Marta juures oma töö . Kohe peale Saksa okupatsioonivägede lahkumist Eestimaa pinnalt algasid maainimeste elus igatsugu uuendused . Koos nõukogude võimuga ilmusid riiklikud müügikohustused põllumajandussaadustes , mis alguses ei olnud eriti suured ning millega enam-vähem toime tuldi . Ka põllumajandusmaks ei käinud kuni neljakümne kuuenda aastani veel kellelegi üle jõu , sest vabaturu hinnad püsisid endiselt võrdlemisi kõrgetena ning talumajapidamistel oli võimalus oma põllumajandussaaduste ülejääke turul realiseerida . Kuid juba aasta pärast muutus olukord talupidajate kahjuks . Uus NSV Liidu Ministrite Nõukogu määrus , mis kehtestati neljakümne seitsmenda aasta augustis , tõstis järsult põllumajandusliku maa tulumaksunorme ning sellega seoses ka põllumajandusmaksu suurust . Ja kui siinjuures arvestada ka veel asjaolu , et vabaturu hinnad näitasid pidevalt langust , tekkis neljakümne seitsmendal aastal nii mõnelgi majapidamisel põllumajandusmaksu tasumisega tõsiseid raskusi . Aasta pärast aga olid juba paljud talud võlas . See kõik rääkis selget keelt , et Eestimaa talupidajad ei suuda üksiktaludena enam kuigi kaua niisuguste maksukohustuste ja põllumajandussaaduste normide juures eksisteerida . Eriolukorras ja kahjuks veelgi halvemas olid aga kulakuteks tunnistatud majapidamised , kelle põllumajandusmaks ületas keskmiktalupidaja oma mõningal juhul isegi viiekümne protsendi võrra . Olgu näitena öeldud , et kahekümne viie tuhandelise talu juures maksis keskmiktalupidaja põllumajandusmaksu neli tuhat kuussada üks rubla , kulak aga sama suure talu pealt üksteist tuhat kaheksasada viiskümmend viis rubla . Sellist laastavat poliitikat ei kannatanud Eesti talumajapidamised välja ning oli ette näha , et see lõpeb põllumajanduse täieliku kokkuvarisemisega . Ei antud armu ka uusmaasaajatele , kes kuni neljakümne seitsmenda aastani olid veel maksuvabad , kuid mainitud aastast alates maksustati ka nemad . Paljud talumajapidamised , kus sõjakeerises tööjõud kaotsi oli läinud ja talu pidasid surmaga võlgu olevad raugad , esitasid kohalikele nõukogude organitele avaldused maast loobumiseks ning hoonete ja inventari rendile andmiseks , mida neil ei lubatud aga teha . Üldse esines kulakuteks tegemise juures palju omavoli . Ei olnud harvad juhud , kui kulakuks tunnistati niisugunegi majapidamine , kus juba aastates , tervise ja tööjõu kaotanud isa kasutas talu korras hoidmiseks võõrast tööjõudu , kuna pojad olid langenud Nõukogude armees . Kulakuteks tunnistamine valla täitevkomiteede poolt oli aktsioon , mis avas suurepärased võimalused arveteõiendamiseks nende majapidamiste , eeskätt aga nende peremeeste vastu , kes ühel või teisel põhjusel valla täitevkomiteede sekretäridele ei meeldinud . Ei ole ka mingi saladus , et sel ajal istusid nendel , eeskätt just esimeeste ametikohtadel pahatihti vähese hariduse ning kitsa silmaringiga inimesed , kes pärast sõda nõukogude võimu poolt pukki upitati , kuna just niisugustes inimestes nähti kõige ustavamaid nõukogude korra pooldajaid . Ja kui valla täitevkomitee esimehe kohale sattus talusulane , kellele tema arvates tema endine peremees verist ülekohut oli teinud , siis oli tal praegu paras juhus seda otse kuhjaga kätte tasuda . Et paljud kulakuteks tunnistatud majapidamised enam neljakümne kaheksandal põllumajandusmaksu tasuda ei suutnud , sest see moodustas juba seitsekümmend viis protsenti arvestatavast kogutulust ning ulatus keskmiselt seitsmeteistkümne tuhande rublani ning veel enamgi , siis ei pidanud paljud talud sellele majanduslikule survele vastu ja hakkasid oma majapidamisi likvideerima . Mõned asusid tööle tehastes , mõned jätsid maha oma kodumaa ja asusid elama teistesse liiduvabariikidesse , et pääseda vanglatest , sunnitöölaagrist ja Siberist , sest riiklike normide ja maksukohustuste mittetäitmise pärast võeti kriminaalvastutusele ja anti kohtu alla sadu talupoegi . Oli ka neid , kes põgenesid ülekohtu eest metsadesse , ühinesid seal metsavendadega ja hakkasid ennast varjama . Algas maa tühjenemine töötajatest ning kahtlemata põllumajandusele just kõige vajalikematest inimestest . Suurte maksudega loodeti murda eesti talurahva vastuseis kolhoosidevastases võitluses . Et aga ka see ei andnud paugupealt käegakatsutavaid tulemusi ning kolhooside asutamine toimus väga visalt , otsustati neljakümne üheksanda aasta märtsis likvideerida kulaklus kui klass ja seda teha ilmtingimata juba enne kevadkülvi . Kulakute varandus pidi jääma kolhoosidele , välja arvatud see osa , mis läks kulakute võlgade katteks . Sel teel laostati eesti põllumajandus täielikult . Juba neljakümne esimesel aastal alustatud maareform tõi endaga kaasa negatiivseid tagajärgi . Kuid et sõda peale tuli , jäi reform lõpule viimata . Nüüd , neljakümne neljandal alustati sellega uuesti . Valdadesse ilmusid partorgid , varumisvolinikud , küladesse külavolinikud . Kõik nad olid ametisse seatud talurahvast kontrollima , kamandama , agiteerima . Vana elulaad külas , mille järgi maainimesed aastasadu olid elanud , ei kõlvanud enam kusagile . Suurematelt taludelt võõrandatud maa anti endistele sulastele ja maatameestele , ka vähese maaga talupidajatele , kes tihti polnudki sellest eriti huvitatud ning sattusid kohe alguses majanduslikesse raskustesse . Koos maaga võeti taludelt ära ka hobuseid , kariloomi , põllutööriistu ning seemnevilja , vastavalt võõrandatud maa suurusele . Kõik need uuendused halvasid üldist põllumajanduslikku olukorda ja viisid kogutoodangu alla . Ja seda kõike ajal , kui sõjajärgne olukord niigi raske ja keeruline oli . Talurahva tagakiusamise asemel oleks pidanud nende elujärge püüdma parandada , sest põllumees on olnud iidsetest aegadest rahva toitja . Ja kui siis sügisel üldine viljasaak loodetust palju madalamaks osutus , olid põllumajanduse juhtorganid suuresti pettunud , miks see küll nõnda oli . Eks teinud ju nemad küll kõik võimaliku , et näitajad oleksid pidanud tõusma , aga ei . Küll võõrandati kulakutelt maa , sadade kaupa saadeti neid trellide taha , sundkorras asumisele , et nad oma õõnestustööga sotsialistliku põllumajanduse ülesehitamist ei segaks , maa anti endistele sulastele ning maatameestele , küll võeti ära kariloomi ja hobuseid , põllutööriistu ning viljaseemet , täpselt nii , nagu seda ette nägid kõrgemalt poolt ette antud juhised , kui miski ei aidanud , saagid olid väikesed ja põllumajanduslik kogutoodang enneolematult madal . Jällegi olid süüdi kulakud , keda juhtivorganite arvates oli ikka veel liiga palju , kes oma õõnestustööga talurahva seas ausaid tööinimesi eksiteele viisid . Süüdi leiti olevat ka valla partorgid . Kus tehtud vead olid eriti suured ja silmatorkavad , asendati partorgid uute meestega , kellelt loodeti paremat poliittööd . Kõik see oli ettevalmistus kulakliku klassi likvideerimiseks . Ja taas tulid kõrgemalt poolt direktiivid põllumajandusmaksude suurendamise kohta ja see ei puudutanud mitte üksnes kulaklikke majapidamisi , vaid kõiki põllumehi . Tolleaegsed võimukandjad , eriti põllumajanduse alal , ei vaevunud analüüsima eesti talupoegkonna koosseisu sügavamalt kui ainult selle järgi , mida üks või teine omas . Kui ta oli varakas , oli ta kulak , oli ta aga kehv , siis oli ta vaene kannataja , keda tema rikkad naabrid olid ekspluateerinud . Et head elujärge võis saavutada ka oma ausa , ennastsalgava tööga , seda tol ajal ei tunnistatud . Niisuguse nõmeda suhtumise tagajärg oli aga see , et põllumajandus kaotas kõige eesrindlikumad talupojad , niiöelda põllumeeste koorekihi , kes oleksid sõjajärgses olukorras võinud põllumajandust kõige olulisemalt tõsta , mitte teda pidurdada . Ekslikult arvati , et kehviktalupojad nüüd suure vaimustuse ja innuga tööle hakkavad , kuna kõrvaldatud on rahvavaenulik element , kulakud . Laisad ja väheste võimetega talupojad aga , kes kodanlikul ajal kadedusega oma naabreid vaatasid , kasutasid tekkinud soodsa olukorra ära ning tunnistasid ennast vabatahtlikult kehviktalupidajateks , et sel teel võimude silmis armu leida . Vareselja Jaan oli üks esimesi , kes ennast kehviktalupidajaks tunnistas , sest kulakud olevat teda puruvaeseks kurnanud . Et sel ajal isiklikud kaebused olid väga moes , võiks öelda , isegi suures lugupidamises , võeti teda ka kuulda . Et määrus nägi ette kehviktalupoegade igakülgset abistamist valla täitevkomitee poolt , siis pöördus ka Vareselja Jaan sinna , kuna tal järjekordselt oli kevadel loomatoit otsakorral . Kui tema käest küsiti , kellel võiks külas heinte ülejääki olla , vastas Vareselja kõhklemata , et tema teada kindlasti Künkal . Sellepärast siis määraski valla täitevkomitee esimees Jaanile Künka Arturi heinaküünist kaks koormat kõige paremat aasaheina . Vareselja peremees tegi naabri küünist koormad peale , ilma et silmgi oleks pilkunud , ning tõstis valla täitevkomitees veel kaebust pealegi , sest küüni põhjast võetud heinad olevat tugevasti tolmanud ning pannud tema hobuse süües läkastama . Artur kutsuti valla täitevkomiteesse aru andma , sest korraldus oli : kaks koormat kõige paremat aasaheina ! Künka peremees ei hoidnud vallas oma suud lukus , vaid tegi sealsetele võimukandjatele selgeks , et temal enam paremaid heinu ei ole . Kõik on talve jooksul oma loomadele söödetud . Ja Vareselja Jaanile ta oma heinu hoida ei teadnud , sest see igakevadine loomatoidu puudus on Vareseljal päris tavaline nähe . Ning tuleb see sellest , et Vareselja peremees kõige parema heinaaja niisama mööda laseb minna ning sellega alles siis alustab , kui teised juba lõpetavad . Õnneks oli valla täitevkomitee esimees aus ja asjalik mees ning paistis Künka Arturit rohkem uskuvat kui Vareselja Jaani . Küllap temagi taipas , et üks korralik ja töökas taluperemees ei lase niisugust olukorda tekkidagi , et loomatoit kevadel teedelagunemise ajal nii jäägitult otsa saab , et loomadele enam midagi ette anda pole . Sellest ajast peale jäi aga Künka ja Vareselja omade vahele vaen püsima , mis küll lausa suureks vihaleegiks ei lahvatanud , kuid pikkamisi nagu tuli tuha all muistegi edasi imbus . Kui neljakümne esimesel aastal nooremad mehed külast mobilisatsiooniga ära korjati , kadus ka Vareselja Jaan , kuigi ta oli juba niisugustes aastates , et väeteenistusse võtmine teda ei oleks tohtinud enam puudutada . Pärast sõja lõppu ilmus Vareselja peremees koos Eesti Laskurkorpuse meestega priske jõu ja tervise juures külasse tagasi ning ajas rinna uhkelt ette , nagu oleks sõja võidukas lõpp ainuüksi temast olenenud , kuigi teised rindemehed kindlalt väitsid , et nad Vareselja Jaani laskurkorpuse ridades ei näinud ega ka kusagil mujal ei kohanud . Oli nüüd kuidas oli , kuid Vareselja Jaan oli tehtud mees , kellega kõigil tuli arvestada . Ilma tema teadmata ei toimunud külas enam midagi . Ühel õhtul , kui Künka Minnal juba välised toimetused kõik tehtud ning ta parajasti tuppa oli minemas , tuli ootamatult Sakrise perenaine õueväravast sisse . Minna oli üllatunud , sest Sakrise perenaist nähti harva väljaspool oma koduõue liikumas , eriti pärast parašütistide poolt toimepandud koledat kuritööd . Minna süda aimas halba . Sakrise perenaine tõmbas korraks hinge , vaatas kartlikult ringi , kas kedagi kuulamas pole , istus siis trepinurgale , viipas Minna enda juurde ning sosistas : " Kui sul aega on , tule korraks Roopalule , seal on lapsed juba teist päeva omapead , loomad talitamata . Ma täna lüpsin lehmad ära ja andsin ka sigadele ette . " " Lapsed omapead ! Kus siis Linda on ? " jahmus Minna . " Ei tea . Eks soldatid käinud teda vist üleeile hirmutamas . Ma nägin , kuidas veomasin Roopalule sõitis , püssimehed peal . Ma algul arvasin , et tulevad mind ära viima , aga seekord ei teinud minust väljagi , vaid keerasid kohe Roopalule . Lapsed ütlesid , et ema jooksnud metsa , enne kui auto õue jõudis , ega tulnudki enam tagasi . Toas oli kõik pahupidi pööratud , aidauksed lahti kistud , talli ja rehetoa lakad läbi tuhnitud . Olevat lastele öeldud , et nemad otsivad bandiite . Küsinud isa järele ja lapsed vastanud , et isa on metsas ning ema jooksnud ka isa juurde . " " Issand jumal ! " Minna oli ehmatuse pärast keeletu . " Mis siis nüüd saab ? " " Ei oska mina sulle nõu anda , mis saab . Aga ega lapsi kauaks küll niimoodi üksinda või jätta . Ja loomad tahavad talitada . Mul pole ka seda jõudu et aitaksin . Kui Salme alles oleks , poleks mingit muret , aga nüüd . . . " Sakrise perenaine vaikis ning üle kortsuliste põskede veeresid pisarad . " Olen jumalat palunud , et see kole aeg ükskord ometi ümber saaks . Kui kaua me niimoodi suudame kannatada . Inimene on hullemas olukorras kui jahiloom , aina oota ja värise , millal tapma ja ära viima tullakse . Poiss jumal teab kus , kas on süüa või ulualust . Juba mitu kuud pole näinud . Kui keegi ometi ütleks , mis on meie süü , et meid niimoodi taga kiusatakse . Kas siis niisugune ongi see helge tulevik , mida Vallneri Sass neljakümnendal aastal taga igatses . " Ja Minna poole pöördudes küsis Sakrise perenaine : " Mida siis nüüd mõtled teha ? " " Ma arvan , et tulen esialgu ja vaatan Roopalul olukorra üle ja eks ma pea siis ikka midagi välja mõtlema , kui Linda metsast tagasi ei tule . Ega lapsi või ilmahooleks jätta . " Ning naised läksid . Et oli juba hilja , olid Roopalu lapsed magama läinud . Minna püüdis olukorrast mingit ülevaadet saada . Tundus , et läbiotsijad midagi olulist kaasa polnud viinud , kuigi kõik oli segamini paisatud . Minna sulges aidauksed , vaatas loomad üle , pani hobusele ketitäie uut söögimaad ning lubas Sakrise perenaisele , et tuleb hommikul uuesti , kui lapsed üles on tõusnud . Küllap ta siis ka lehmad ning sead söödab . Ning Minna hakkas astuma pimenevas sügisõhtus koju poole . Aeg kaldus juba üle kesköö , kui Minna virgus . Saarevälja koerad karjusid nagu meeletud . Ta kohmitses enda pimedas toas käsikaudu riidesse , sest millegipärast tundus talle , et keegi on väljas . Ta astus kööki ja kuulis nõrka koputust aknale . Väljas seisid Jaak ja Linda . " Oled sa juba kuulnud , et meil käisid venelased läbi otsimas ? " " Jah , õhtul tuli Sakrise perenaine siia ning rääkis . Tema oli eile lastele süüa teinud ning lehmad lüpsnud . Ma käisin õhtul temaga ühes , kuid lapsed juba magasid . Hommikul lähen uuesti , siis kui nad juba ärganud on . Soldatid olid öelnud , et nad otsivad bandiite ning küsinud , kus isa ja ema on . Lapsed tunnistanud puhtsüdamlikult , et isa on metsas ja ema läinud talle järele . " " Ega tea , kas midagi ära ka viisid ? " " Aru küll ei saa , kui ehk midagi väiksemat asja , mida ma ei tea . Aga mida te nüüd mõtlete , kas jääte mõlemad metsa ? Siis peab aru pidama , kuidas laste ja loomadega ? " " Mina küll enam koju ei julge minna , " arvas Linda . " Ma kardan kõige rohkem seda , et võtavad kinni ja hakkavad piinama . Ma ei kannata seda välja . Teevad nii nagu Sakrise Salmega . " " Ega sa ei oska arvata , kas Roopalu on salajase valve all ? " küsis Jaak . " Mina küll midagi kahtlast ei märganud . Ka koerad olid täiesti rahulikud , " seletas Minna . " Linda tuli ju päris paljalt , ilma riieteta , oleks vaja midagi kaasa võtta . Ei tea , kui õige riskiks kodus ära käia . " " Minu arust küll , " arvas Minna . Ning Linda ja Jaak läksid , lubades järgmisel ööl tagasi tulla . Terve öö piinles Minna unetult voodis , sest Roopalu olukord oli enam kui keeruline . Kui Linda Jaagu juurde metsa jääb , peab ta lapsed Künkale , enda juurde tooma . Ei ole ju mõeldav , et nad teab kui kauaks Roopalule omapead jäävad . Ja ega loomadega paremat pole , ei jõua tema kaks korda päevas neid talitamas ning lüpsmas käia . Hein on talveks tehtud , Künka tallis ruumi jätkub . Ning Minna otsustas juba homme kohe tasapisi Roopalu majapidamist likvideerima hakata . Kõigepealt lapsed ära tuua , siis loomad , toidutagavarad , pesu ning üldse kõik , mis ära tuua annab . Mine tea , kui kauaks Jaak ja Linda metsa peavad jääma . Kui see hirmus jaht inimeste peale ei lõpe , pole neil kusagile tulla . Iseasi , kui midagi oluliselt muutub . Kuid sellele viimasele lootis Minna kõige vähem . Enne aga tahtis ta venna ning vennanaisega nõu pidada ja nende arvamist kuulda . Kokkulepitud ööl tulid Künka akna taha Jaak ja Linda . Et naabrite tähelepanu mitte liialt äratada , oli Minna juba asunud Roopalu majapidamist tasapisi likvideerima . Kõige rohkem kartis ta muidugi oma naabrinaist , Saarevälja Martat . Kuid lapsed magasid ikka veel oma kodus , Roopalul , sest Minnal polnud neid lihtsalt kusagile panna , kuna väikeses saunakambris ei jätkunud ruumi . " On teil nüüd midagi selgunud , kui kauaks metsa tuleb jääda ? " küsis Minna . " Ega me päris täpselt seda küll öelda ei oska , aga kui välismaa raadiot uskuda , siis eriti kauaks küll mitte . Lubavad abi ja julgustavad kõiki , kes end metsas varjavad , et ei maksa väljatulekuga kiirustada ja et kõik oleksid rahulikud , " seletas Jaak . " Mina sellesse abisse küll ei usu , " arvas Minna . " Nad tahavad lihtsalt inimesi rahustada , et vältida segadust ning võib-olla ka asjatut verevalamist . " " Mulle tundub see jutt ka kahtlane , aga välja tulla küll veel praegu ei julge . Asi on liiga värske . Vaatame veel . Kui sa ikka lapsed enda juurde saaksid võtta ja loomad ka ära korjata , " rääkis Linda , endal pisarad kurgus . " Kui lumi maha tuleb , läheb lugu halvemaks . Ega me siis enam siia sinu juurde julge tulla . Roostepõllu poistel pidi olema keegi , kes raha eest toitu muretseb . Meil on ka kaasas , võtsime kodunt kõik mis oli . Tead sa , Minna , katsu üks lehm maha müüa , saaksime natuke raha juurde . Kui ükskord metsast välja tuleme , eks me siis kasvata uue asemele . Praegu aitab kolmest lehmast küll . On sul ka vähem lüpsta ning talitada . " " Kui lastega midagi peaks juhtuma , kuidas ma teile teatada saan ? " küsis Minna . " Seda ma küll ei oska öelda . Esialgu on parem , kui ka sina ei tea , sest kui sa lapsed enda juurde võtad , saadakse ju kohe aru , et me omavahel sidet peame . Kui sind kimbutama tullakse , ei tea sa nendele midagi konkreetset vastata . " " Sul on õigus , Jaak , sest ega mina ise ka ei tea , kui tugev ma olen ja kuidas piinamisele vastu suudan panna . Igale asjale peab praegu kainelt mõtlema . " Sellega oli asi otsustatud . Ning Minna saatis venna ja vennanaise raske südamega ära . Minna müüs Roopalu kõige vanema lehma ning laskis Rogandiku Mardil tappa ka mõlemad sead , sest neid elusast peast Künkale vedada olnuks liiga tülikas . Nagu juba öeldud , sattus sõjajärgsetel aastatel valla täitevkomitee ning ka külanõukogude esimeeste kohtadele palju juhuslikke inimesi , kellel puudus vajalik haridus ning ka igasugused eeldused ja kõige elementaaarsemad kogemused sellise ametikoha edukaks pidamiseks . Vähese kirjaoskusega talusulased ning vabrikutöölised , kuid ka igatsugu juhuseotsijad , kes oskasid uue võimu ees enda vastu usaldust äratada , määratigi valla täitevkomiteede ning külanõukogude esimeeste kohtadele . Oma nõmeduses tekitasid nad suurt segadust . Puuduliku ning madala kvalifikatsiooniga olid tihtipeale ka sõjajärgsed partorgid . Seetõttu oli asjaajamine juhuslik ning ebaõiglane , tihti allpool igasugust arvestust . Segadust aitas suurendada ka veel asjaolu , et saades võimu juurde , hakkasid madala intelligentsi ning haridusega juhid väga sageli oma võimu kuritarvitama . Ilmnes onupojapoliitika , hakkas lokkama altkäemaks , ühesõnaga kõik pahed , mida võis kaasa tuua kaadri mitteküllaldane ettevalmistus ning madal poliitiline teadlikkus . Sedasama võis öelda ka miilitsatöötajate kohta . Nähes ja kogedes valitsusmeeste ebaõiglast suhtumist ning omavoli , sattus rahvas võimukandjatega sageli konflikti . Neid hakati vihkama , mis viis sageli veriste kokkupõrgeteni . Kõige enne astusid kohalike võimuorganite vastu välja metsavennad , kes tihti nägid oma ebatavalises olukorras süüd just valla täitevkomitee ja külanõukogu esimeestes . Neid hakati kimbutama teedel ja kodudeski . Et oma elu kindlustada ja julgeolekut tagada , otsisid valdade ja külanõukogude töötajad abi NKVD- lt . Ja nõnda puhkeski võitlus metsadesse varjunud tihti täiesti süütute inimeste ning julgeolekumeeste vahel , milles kannatada saanuid oli mõlemal poolel . Seljandiku talu asus tükk maad suurest teest eemal , paksu põlismetsa ääres . Et talu oli suur ja võrdlemisi jõukas , siis sattus tema peremees , kes ise elas linnas ja kohta pidas sulaste ning tüdrukutega , juba neljakümne esimesel aastal , nõukogude võimu alguses kohe põlu alla , tunnistati kulakuks ning arreteeriti koos perekonnaga ja saadeti Siberisse asumisele kui ohtlik poliitiline kurjategija , kes pidi takistama sotsialistliku põllumajanduse ülesehitamist eesti külas . Tema kohale jäämine oleks võinud rängalt ohustada ka nõukogude võimu . Et aga talu tühjaks ega maja pidamata ei jääks , anti kogu eeskujulikus olukorras virtsahvt tema endisele sulasele , Vahtra Riksile . Riks pidas talu ning oli peremees Saksa okupatsiooni ajal , mil teda keegi ei puudutanud . Olles üleöö ilma vaevata rikkaks saanud , soetas Riks endale talu lähedale kuusikusse tolle aja kohta kõige täiuslikumate seadmetega puskarivabriku ning elas võõra varanduse otsas võrdlemisi lahedat ja rahulikku elu . Peale sõda aga , kui nõukogude võim taaskehtestati , upitati Riks , kes kodanlikul ajal oma leivaisa poolt verist ülekohut pidi taluma , valla täitevkomitee esimeheks , sest keda siis veel niisugusele ametikohale määrata kui mitte sellist äraproovitud , otsast otsani poliitilist valvsust täis proletaarlast nagu Vahtra Riks , kes kogu oma senise elu oli kulakut orjanud . Et aga joodik ning pururumal , ilma hariduseta Riks võimu juurde saades seda enda ja oma sõprade huvides ning vaenlaste kahjuks kuritarvitama hakkas , sattus ta ümbruskonna üldise põlu alla . Kuna kadedus on läbi aegade inimestevahelisi suhteid ning tõe ja õiguse tunnetamist väga tugevasti mõjutanud , siis lõi see nüüd , kus pealekaebused inimsuhetes väga tähtsat rolli mängisid , eriti lõkkele . Ja et valla täitevkomitee esimehe kohal istus Seljandiku talu endine sulane , Vahtra Riks , kelle arusaamine tõest ja õigusemõistmisest oli üsna ähmane , hakkasid seda kasutama tema endised võitluskaaslased . Kui Riks sai Seljandiku talu endale selle pärast , et peremees kulakuks tunnistati , miks ei või siis keegi teine-kolmas sedasama . Mille poolest on siis teised Riksist halvemad ? Miks peavad nemad vaeste päevilistena edasi virelema , kui Riks Seljandiku talu peab ! Ja Riksi jutule ilmusid mehed , puskaripudelid taskus , ning kuulutasid talle oma solidaarsust ning poliitilist ühtekuuluvust . Suure sõpruse märgiks ning kinnituseks liikus puskaripudel ringi ja kui paras moment käes , tulid võitluskaaslased lagedale oma alatute plaanidega . Et kuidas oleks , kui saaks selle ja selle jõuka talupere kulakute nimekirja sokutada , nii et tal talu käest ära võetakse ning ta ise koos perekonnaga kusagile mujale ümber asustatakse . Riks ei olnud vastu , vaid ajas asjad õige pea joonde , nii nagu sõbrad seda soovisid . Kulakuteks tunnistatud peremehed viidi sundkorras oma kodudest minema , kuhu õige varsti elama asus sama talu kunagine sulane või mõni kaugemalt tulnud maatamees . Et kõik ebaseaduslikud ja ülekohtused asjad lõpuks avalikkuse ette tulevad , siis tulid ka Vahtra Riksi sulitembud ning omavolilised kulakuteks kuulutamised päevavalgele ja Seljandiku uut , isehakanud peremeest ning nüüd ka veel valla täitevkomitee esimeest hakati kimbutama , sest tihti olid kulakuks tehtud just metsavendade kõige suuremad sõbrad ja abistajad . Metsavennad ei säästnud ka Riksi perekonnaliikmeid . Naine ja meheleminekueas kolm tütart elasid alatises hirmus . Riks ise liikus ringi relvastatult ning olevat isegi magama heites kuulipritsi voodi kõrvale valmis pannud , et vajaduse korral oleks hea hõlpus võtta . Pimedatel sügisöödel klopiti ustele ning akendele , nõuti sisselaskmist ning toiduaineid . Et talu asus suurest teest tükk maad eemal , paksu põlismetsa ääres , tundsid metsavennad ennast võrdlemisi julgetena . Hirmunud naispere püüdis alguses kimbutajaid toidukraamiga lepitada , kui aga metsavennad aina sagedamini tallu leiba ja seapekki nõudma ilmusid ja keeldumise korral tule räästasse ähvardasid torgata , haaras vana Riks püssi ning tulistas väljapressijate pihta . Mõneks ajaks jäeti talu rahule ning pererahvas muutus julgemaks . Siis aga ilmusid nad uuesti ning hoopis arvukamalt . Ka ei rahuldanud neid enam söögipoolis , vaid nad nõudsid peremeest , Vahtra Riksi ennast , kellega neil olevat arveid õiendada . Kuid Seljandiku peremees ei mõelnudki nii kergesti alla vanduda . Taas tõstis ta relva palge ning kõmmutas nurga tagant nina pistnud metsavenna maha . Jälle võidi mõnda aega talus kergemalt hingata . Naispere arvates olid nad tülikatest külalistest igaveseks vabanenud . Riks ise mõtles aga teisiti ning oli endiselt valvas . Ühel vihma uitsataval novembriõhtul , kui talupere magamaminekuks valmistus , kostsid väljast taas inimhääled ning sammude müdin . Maja oli pime , sest ründajate kartusel ei juletud tuld üles võtta . " Tulevad , raisad ! " urahtas Seljandiku peremees ning kobas relva järele , et rahurikkujaid taas pisut õpetada . Kuid seekord ei klopitud uste ega akende pihta , ega nõutud ka leiba ja seapekki , nagu tavaliselt , vaid öised külalised askeldasid elutubade-poolses maja otsas , kust kostsid kõmatavad kirvehoobid . " Nüüd lõhuvad kuradid vist maja seina maha ning ronivad sisse , " sosistas hirmunud perenaine . Kuid Riks ei jäänud ootama ei seina mahalõhkumist ega ka mingit muud rünnakut , vaid tegi ise akna lahti ja avas meeste häälte suunas tule . Väljast kostis karjatusi ning vihast sõimu . Surmani kohkunud naispere pages kööki ning sealt maja alla keldrisse . Riks ragistas kuulipritsiga edasi , kuni väljas kõik vaikseks jäi . Siis aga välgatas akna taga tohutusuur tulesammas ning võimas plahvatusemütsakas pani hoone kõikuma . Elutubade poolne majaots vajus ragisedes kokku . Miski lendas suure hooga Riksile vastu õlga ja ta kukkus saadud löögist maha . Õnneks oli ta sel momendil jõudnud juba akna juurest eemalduda . Otsekohe süttis kahjutuli . Kõrged leegid tõusid ragisedes õhku ning valgustasid Vägeva raudteejaama ümbruse teid . Hilised sõitjad teel ei julgenud õnnetuspaigale lähedale minna , sest kõik kartsid oma elust ilma jääda . Kuna taolised öised tulekahjud ning tulistamised ei olnud sel segaduste ajal hoopiski mitte haruldased , siis ei pööratudki sellele erilist tähelepanu , vaid püüti võrdlemisi kähku ohtlikust paigast kaugemale jõuda . Keldrisse varjule pugenud perenaine ja tütred taipasid õige pea , milles asi seisab , ning ruttasid põlevast majast välja . Ka tugeva löögi saanud pooloimetu Riks talutati õuele . Köögist ja sahvrist , mida tuli polnud veel haaranud , kanti välja mis kätte juhtus . Taibukas perenaine päästis laudast ka loomad ning kihutas metsa , et nad lauda süttimise korral tules otsa ei saaks . Hiljem ei suudetudki kõiki enam leida . Küllap sattusid hulkudes metsavendade kätte , kes nad maha lõid ning praeks tegid . Vahtra Riks aga jättis järgmisel päeval talu maha ning ostis endale ning oma perele Rakkesse korteri . See oli ainuke teadaolev juhus Kõrvenurme kandis , kus metsavennad rahulikke inimesi kimbutasid ning talu maha põletasid Jõepere Ülo oli nendest meestest , kes neljakümne esimese aasta mobilisatsiooni ajal Vaivara metsas rongilt maha hüppasid ning metsa põgenesid , kõige julgem ning jäi koju , samal ajal kui Kalda ja Roostepõllu poisid ning Roopalu Jaak ja Sakrise Roland ennast metsas varjata otsustasid , et mitte vanglasse või sunnitöölaagrisse sattuda . Kui Roostepõllu omad , kes olid Jõepere naabrid , Ülot kaasa tulema keelitasid , vastas ta : " Kui me kõik metsa läheme , kes meid seal siis toiduga varustama hakkab . Keegi peab ometi sidepidajaks jääma . Võib-olla pannakse talud salajase valve alla ja niipea , kui nina metsast välja pistad , oledki kohe sees . " Sellega olid ka teised päri ning Ülo jäi koju , lubades naabripoisse toiduga varustama hakata . Kuid paraku polnud see ülesanne kaugeltki nii kerge , nagu alguses paistis . Et Ülo oli metsavaht , tulid julgeolekumehed varsti tema juurde nõu ja abi saama , kuidas metsavendade vastu ühiselt võitlust pidada . Metsavaht pidi ju ometi teadma , mis tema hoolde usaldatud territooriumil toimub . Kus asuvad punkrid , kes bandiite toiduga varustab , kas nad kodudega sidet peavad , kui suured on nende võitlussalgad ja milline on relvastus ? Ülo oli kimbatuses . Mida pidi ta julgeolekumeestele vastama ? Ei võinud ju ometi oma naabreid ja tuttavaid omaküla mehi üles anda ning venelasi punkrite juurde juhatada . Kui ta tahtis ise puhtalt välja tulla ning ka metsavendadele julgeolekut tagada , pidi ta laveerima . Et Kõrvenurme küla asus rannale võrdlemisi lähedal , nõndanimetatud piiritsoonis , siis paiknes kordonis alaline väeosa , kes rannas valveteenistust pidas ning keda ka julgeolek haaranguteks kasutas . Ülo kutsuti kordonisse , kus ta pidi aru andma olukorra kohta oma vahtkonnas . Esimene kord vabandas ta enda välja sellega , et ta ei tea täpset olukorda , kuna pole seda asja teadnud nii põhjalikult uurida , sest keegi pole temalt seda nõudnud . Ka polevat ta ise selle peale tulnud , et niisugune asi tema kompetentsi üldse võiks kuuluda . Aga kui ta midagi konkreetset teada saab , kannab ta sellest otsekohe ette . Ülot usuti ning tal lasti minna , lootuses , et ta oma ülesannete kõrgusel seisab ning lähematel päevadel kordonisse aru tuleb andma , kuidas on olukord tema vahtkonnas . Ülo ei teadnud , mida teha . Ta tõttas otsemaid metsa poiste juurde ning rääkis , mis tal rääkida oli . Kui ta nüüd venelastele teatab , et tema vahtkonnas metsavendi ei ole ning tema ühegi punkri olemasolust midagi ei tea , kas teda usutakse ? Võidakse uskuda , kuid ka mitte . Kui julgeolek siiski haarangu korraldab ning punkri avastab , on tema sees . Oli vaja midagi välja mõelda ning venelased ninapidi vedada . Ülo ise tuli heale mõttele . Tuleb lihtsalt praegune punker Arukuusikus maha jätta ning hoopis vahtkonna teise serva , Pajanõmme soosse kolida . Julgeolekule aga teatab Ülo , et ta on punkri leidnud . Mida venelased selle peale ette võtavad , jäägu juba nende asjaks . Nõnda ka tehti . Et asi oleks veelgi kindlam ja ka usutavam , otsustas Roopalu Jaak , kes oli väga tugev , julge ja vastupidav mees ning ka hea jooksja , ennast julgeolekumeestele kusagil sihi peal ohutus kauguses näidata ning teiste meeste asukohale vastassuunas liikudes tagaajajad eksiteele viia . Jaak lootis oma tugevale tervisele ning headele jalgadele , sest ega haarajadki metsas mingit liiklusvahendit kasutada ei saanud , ka nemad olid jalgsi . Kõige rohkem muret tekitas Linda , kellest polnud ei õiget põgenejat ega vajaduse korral ka enda kaitsjat . Mehed lahkusid Arukuusikust Pajanõmme soosse , mis oli juba selle poolest nagu kindlam koht , et asus väga kaugel inimasulatest . Ei peetud tõenäoseks , et sinna ükski metsavend ennast varjama läks , sest kes oleks talle niisuguse kauguse taha toitu läinud viima . Praktika näitas , et punkrid asusid ikka üksikutele taludele võrdlemisi lähedal , kus sidepidamine välismaailmaga hõlpsam . Kokkulepitud päevaks lahkusid teised mehed ja Linda Arukuusikust , haarangut ootama jäi ainult Jaak . Juba hommikul vara sõitis lahtine veomasin külast läbi Arukuusiku poole . Kõik , kes juhtusid seda nägema , teadsid , mis tulekul on . Sõjaväelastega koos istus autos ka metsavaht Jõepere Ülo , mis äratas külarahva seas suurt võõristust . Kõik laabus nii , nagu oli planeeritud . Ülo sammus sihti mööda kõige ees , tema järel soldatite rivi . Korraga vilksatas ees puude vahel inimkogu . " Stoi ! Stoi ! " karjusid venelased ning pistsid punuma . Kõlasid lasud . Põgeneja oli aga liiga kaugel , et teda puude vahel tabada . Haarangut juhtiv ohvitser käsutas mehed ahelikku , ning metsavenna jälitamine algas . Peagi jõudsid tagaajajad metsast välja kitsale heinamaasoonele ning peatusid . Kuhu nüüd ? Tekkis segadus . Küsiti Ülo arvamust , kes püüdis julgeolekumehi Jaagu jälgedelt kõrvale juhtida ning soovitas otsekohe punkri juurde kiirustada , ohvitser oli aga sellele vastu . Millegipärast väitis ta , et põgeneja liikus heinamaa äärt mööda lääne poole , kasutades lagedat maastikku suurema edumaa saavutamiseks , kuna tihedas kuusikus oli liikumine raskendatud . " Kus punker asub ? " küsis ohvitser . Ülo näitas ida poole , kus mets kõige tihedam ning raskesti läbitav . Mehed kutsuti kokku ning koostati lühike plaan . Kui punkris oli rohkem mehi kui ainult see , kes praegu nende nina alt ära lipsas , siis püüab põgeneja praegu iga hinna eest punkrini jõuda ning teisi ähvardava ohu eest hoiatada . See oli Ülo arvamine . Ohvitser mõtles veidi , siis küsis : " On ikka punker tõesti seal ? " " On , " vastas Ülo . " Ja kui te sealt kedagi leida tahate , peate kiirustama , enne kui see mees haarangust neile teatada jõuab . " Ohvitser kõhkles veel , siis käsutas mehed liikvele , kuigi asi talle ei paistnud meeldivat . Alguses liiguti tuldud teed pisut tagasi ning pöörduti siis otse itta. Keegi leidis kuusetihnikust meesterahva mütsi . Oli see meelega maha visatud või kiskusid kuivanud oksad selle põgeneja peast , ei teadnud keegi . Ülo aga tundis selle ära , see oli Roopalu Jaagu oma . Punker asus metsasihist umbes kilomeetri kaugusel , kuid nagu arvata võis , oli see tühi . Kõik märgid aga näitasid , et sealt on alles äsja ülepeakaela põgenetud . Ohvitser oli maruvihane ning vandus tulist kurja , üks vandesõna koledam kui teine . Ilmselt süüdistas ta iseennast , et ta metsavahi nõuannet kohe kuulda ei võtnud , vaid üksiku mehe tagaajamisega asjatult aega viitis . Ülo aga tuli sellest ohtlikust situatsioonist puhtalt välja . Tema püüdluste tõepärasuses ei kahelnud keegi . Mõnda aega teostas piirivalve punkri lähistel salajast valvet , et aga kedagi sinna ei ilmunud , lõid venelased käega ning jätsid asja sinnapaika . Kui Künka Minna lõpuks Roopalu majapidamise likvideerimisega nii kaugel oli , et võis ka lapsed enda juurde tuua , ei olnud Saarevälja Marta imestusel piire . Kuigi ta endale oli tõotanud , et ta midagi niisugust enam oma elueaski suust välja ei ütle , mis metsavendi puudutab , oli Jaagu ja Linda laste saabumine Künkale Marta arvates ometi nii põrutav uudis , et ta seda kuigi kaua ainult enda teada ei suutnud pidada . Silmapilk leidis ta , et tal on ilmtingimata praegu Rogandikule asja , kuna Leida lubanud talle eelmisel nädalal noore kuke anda . Rebane oli Saarevälja kuke ära viinud ning kanad ei osanud Marta arvates ilma kuketa kuidagi elada ega olla . Saarevälja perenaine võttis korvi ja rätiku näpuotsa ning kihutas tuhatnelja külasse . Kuid enne veel , kui ta Rogandikul oma tuleku peapõhjusest jõudis rääkima hakata , kuulutas ta juba pooleldi trepil : " Sa kujuta ette ! Künka Minna tassis Roopalu Linda ning Jaagu lapsed enda juurde ! Ma pidin ehmatusest pikali kukkuma , kui ta eile õhtul selle lipkonnaga väravast sisse rühkis . Issand jumal ! Tal endal neid juba kaheksa tükki , nüüd veab veel kolm võõrast väntsikut juurde ! Kuhu ta nad paneb ning mida ette annab , " laskis Marta ühe hingetõmbega . Kuid Rogandiku Leida oli siiski pisut teisest puust ega olnud Martaga nii paugupealt samal arvamisel . " Ega need Jaagu ja Linda lapsed siis nii väga võõrad olegi , oma lihase venna omad . Kuhu ta nad siis pidi jätma . Sa näed ju isegi , mihuke kole aeg on praegu . Lapsed ju väikesed alles . " " Aga riided , jalavarjud , söök . Kust ta selle võtab ! Jaak ja Linda mõlemad metsas , jumal teab kas tulevadki tagasi . Metsas ilmast ilma haarangud , seal võib ei tea mis juhtuda . Sa mõtle ise , kaksteist inimest asub korraga laua taha sööma , seal peab ikka toitu olema , mida ette anda . Kui nad nälga jäävad , hakkavad ju vargile . Mina igatahes ei julge enam jalgagi kodunt välja tõsta . Jumal hoidku ! Kui sihuke rohutirtsuparv ründama hakkab , pole muud kui must maa järel . " Niisuguse jutu peale ei osanud Rogandiku Leida midagi vastata . Teatud määral võis ju Martal õiguski olla . Kuid leiba , piima ning kartuleid peaks ikka jätkuma . Taludele peale pandud maksud ning põllumajandussaaduste normid olid suured ja nende tasumata jätmine võis kaasa tuua koguni vanglakaristuse . Ja Leida arvates ei söötnud sellega , mis normidest üle jäi , niisugust peret nagu Minnal praegu , mitte kuidagi ära . Kuid Minna ise ei kurtnud . Ta laskis Rogandiku Mardil oma laste naridele teised korrused peale teha ja paigutas venna lapsed kuidagimoodi ära , sest põrandal ei olnud magamisasemete jaoks ruumi . Üha uusi teateid hakkas tulema bandiitide sooritatud kuritegudest . Kus murtud sisse kauplusesse , kus tungitud kallale valla täitevkomitee esimehele , kus mõrvatud ja röövitud rahulikke talupidajaid . Ja küsimusele , kes on nende rohkearvuliste kuritegude toimepanijad , oli üksainus vastus : bandiidid , see tähendab metsavennad , sest ikka sagedamini hakati metsadesse varjule läinud süütuid inimesi nimetama bandiitideks . Minnal katkes Jaagu ja Lindaga side , sest talvel ei tohtinud nad Künkale tulla , kuna lumele jäetud jäljed oleksid võinud Minna julgeolekut ohustada . Ta piinles ja muretses , sest polnud kusagil mingit märki sellest , et metsavendade olukord oleks võinud nende kasuks laheneda . Mööda auklikku kruusateed sõitis villis . Pilvise taevaga novembriöö oli pime ja tuuletu . Sõitjad olid süngevõitu ja vahetasid omavahel harva mõne sõna . Aeg-ajalt suunati pilgud kottpimedasse sombusesse sügisöösse ning püüti mõistatada , kus nad parajasti on . Peagi lõppesid lagedad põllud ning heinamaad ja kurviline tee suundus tihedasse metsa . " Siin peab hästi valvas olema . Seadke relvad valmis . Niipea kui metsast tulistatakse , tuleb kohe vastu anda . Alles möödunud nädalal olevat siin lähedal metsast ühe miilitsaauto pihta tuli avatud . " " Mina ei saa sellest aru , kes bandiitidele metsa teateid viib , nii et nendel on iga meie sõit ette teada . Mäletate , see oli nii kuu või poolteist tagasi , kui Prillapatsi metsavahel madinaks läks . See pidi olema ette susitud , muidu poleks meid teatud seal passida . " " Äraandja peab olema meie eneste seas . Ega võõras meie asju nii täpselt ei tea . " " No aga kes ? On sul midagi teada , et nii kindlasti võid öelda ? " " Veel mitte , aga kui pisut tähelepanekuid teha , siis ehk tuleb välja ka , kes keelt kannab . " " Tänane käik peaks olema küll rangelt salastatud . Kui siit ka midagi läbi imbub , siis istub praegu meie seas äraandja . " Mehed vaikisid ning sorisid mõttes kõik masinas istujad ükshaaval läbi , püüdes ära arvata , kes võiks olla reetur . Kuid mitte keegi ei leidnud teistel pisimatki kahtlusevarjundit . Kuid kõiki mehi , kes selles süsteemis töötasid , polnud ju momendil kohal , ei istunud praegu nende kõrval autos . Ilmselt oli keelekandja nende seas . Kottpime metsasein lõppes järsku ning ees avanes sombuses öös tukkuv asula . Siin-seal vilkusid veel üksikud tulesilmad , enamik maju olid aga juba pimedad , sest aeg kiskus üle kesköö . Masin sõitis teest pisut kõrvale ning jäi metsa ääres seisma . Kõik väljusid autost ning kogunesid kõige pikema mehe ümber , jäädes teenistusvalmilt ootama . " Ma tuletan veel kord meelde : rangelt kinni pidada tegevuskavast ning antud ülesannetest . Väiksemgi kõrvalekaldumine võib teiste tegevust segada ning operatsioon võib nurjuda . Teil on teada täpsed kellaajad , märgusõnad ja hoiatussignaalid hädaohu korral , nii et veel kord : absoluutne täpsus ! Ei mingit juhuslikku omaalgatuslikku tegutsemist . Ja nüüd , maskid ette , ning pidage meeles : relva kasutada ainult eriolukorras , siis kui kedagi teist segama tullakse ning teil enam muud pääseteed pole . Kogunemine siinsamas , kindlaks määratud tänavaid mööda . " Mehed valgusid laiali ning kohtusid taas asula keskel kahekorruselise maja taga , hoides hoone esikülje valgusalasse sattumast . " Pidage , " sosistas kõige pikem , operatsiooni juhtiv mees , sest peatänavat mööda lähenesid kaks inimest . Nad astusid kaupluse valgustatud akende alla ning silmitsesid reklaami . Pimeduses varjunud maskides mehed seisid liikumatult , kuni juhuslikud teekäijad eemaldusid . " Alustada ! " anti käsklus edasi . Mõne minuti pärast kustusid kaupluses tuled . Mehed asusid igaüks oma ülesannete juurde . Tagauks avati ning sissepääs kauplusesse oli vaba . Kõik toimus käratult , hästi läbi mõeldult ning ruttu . Tühjendati kassa , laoti kottidesse hinnalisemad ning defitsiitsemad kaubad , lõigati läbi telefonijuhtmed . Kui kõik valmis , lahkuti taas vaikselt . Kohtuti metsa ääres masina juures , kuhu kõik asjaosalised tulid erinevaid teid pidi . Natukese aja pärast sõitis Jõgeva suunas asulast läbi miilitsa villis . Oli masin sama , mis kaupluse röövijatega asulasse sõitis , kes seda oleks osanud öelda . Üks oli aga kindel , et samal ööl rüüstati naaberasulas veel teinegi kauplus sama kruusatee ääres . Kuid seal ei saadud läbi ilma inimohvriteta . Kaupluse juhataja , kelle elukorter asus samas majas kus kaupluski , oli nähtavasti kusagil väljas ning saabus koju just momendil , kui kurjategijad kauplust rüüstasid . Arvatavasti tahtis ta röövleid takistada ning lülitas välisvalgustuse sisse , mille kurjategijad olid unustanud välja võtmata . Ilmselt polnud bandiitidel märkamatuks põgenemiseks enam muud võimalust , kui tulistasid kaupluse juhataja surnuks , et kõrvaldada teelt ohtlik tunnistaja . Kõik see oli muidugi oletus , sest miks muidu olid kaupluse tuled lülituskilbist välja võetud , tagaukse tuli aga mitte . Järgmisel päeval teadsid kõik rääkida kaupluste röövimisest , mis bandiidid Jõgeva tee ääres toime panid . Korraldati haarang ning tabati kaks metsavenda , kuid röövitud esemeid nende juurest ei leitud . Miilitsad suhtusid kuritegudesse pealiskaudselt ning püüdsid asja pigem summutada kui aktiivselt uurida . Küll näitasid kohalikud elanikud kätte villise peatuskoha ning meeste jäljed , mis läksid kokku kaupluse tagaukse juurest leitud jälgedega ning ka villise sõidusuunad , mis viis järgmise asula poole , kus samuti kauplusesse sisse murti ning püüti neid kahte asja seostada . Kuid miilitsatöötajad ei pidanud neid tähelepanekuid oluliseks ega pööranud nendele ka mingit tähelepanu . Nende arvates olid kuritöö toimepanijateks metsavennad ehk bandiidid ja mingit muud versiooni ei pidanud nad võimalikuks . Uurimine lõpetati ning nõnda kõik pikkamööda vaibuski . Juba ammu liikusid rahvasuus jutud ühismajandite ehk nõndanimetatud kolhooside asutamisest , kus talurahvalt maa ja loomad käest ära võetakse . Venemaal polevat enam ainsatki talu . Kõik olevat liidetud suurteks mõisa moodi kolhoosideks , mida juhtivat rahva poolt valitud esimees . Talurahval ei olevat niisuguses majapidamises mingit muret . Ainult käi tööl ja võta palka , mida makstavat tehtud tööpäevade alusel . Ka ei nõutavat niisuguses kolhoosis inimeste käest mingisuguseid makse ega norme nagu praegu . Kõik kohustused riigi vastu tasuvat majand . Ikka oli seda olukorda kardetud nagu uut ja harjumatut asja kunagi ja inimesed rääkisid kolhoosidest suure mure ning hirmuga . Esimesel sõjajärgsel aastal ei olnud põllumajandussaaduste kohustuslikud müüginormid eriti suured ning nende tasumisega tulid talud enam-vähem toime . Ka põllumajandusmaks ei käinud veel üle jõu , sest vabaturul oli võimalus soodsate hindadega toiduainete ülejääke müüa . Kuid juba neljakümne viiendaks aastaks tõsteti kohustuslikke müüginorme , eriti piima osas . Talurahvas muutus murelikuks , sest normideks tuli anda tähtsamate põllumajandussaaduste näol oma kogutoodangust kuni viiendik ja rohkemgi . Suurematel taludel aga , mis olid maksustatud kõrgemate normidega , kuni veerand kogu saagist , tihti enamgi . Sõja ajal oli taludes tööjõu ning tööloomade puudusel palju põllumaid sööti jäänud , sest sõjategevus oli viinud meestööjõu maalt minema . Talusid pidasid peamiselt naised ja vanurid . Teravilja- ning kartulinorm nõuti aga põllumaa hektarilt , vaatamata sellele , kas põld oli üles haritud või mitte . Liha tuli anda eluskaalu kilogrammides iga maa hektari kohta . Künka Minna oli üks nendest , kellel normid hakkasid üle jõu käima , sest pärast Arturi surma , järgmisel kevadel kohe , jäi palju põldu kündmata ja külvamata , kuna puudus meestööjõud . Seepärast hakkas Minna mõtlema kolhoosile kui ainsale päästvale olukorrale selles ummikus , milles ta praegu rabeles . Mis sest , et maa ja loomad käest ära võetakse . Selle kaotusvalu raskuse elad läbi üksainus kord , hiljem unustad , peaasi et vabaneks sellest alatisest murest ja hädast , kuidas riiginormid tasutud ning metsaraie ja veokohustused täidetud saaks . Kuid esialgu ei julgenud Minna sellest kellelegi rääkida . Ta teadis väga hästi , mida küla kolhoosidest mõtles . Seepärast ei tahtnud ta olla mingi erand . Kui suudavad teised kõik raskused ära kannatada , suudab ka tema . Ja Minna vaikis edasi , kuid kandis kolhooside asutamise mõtet endas nagu mingit kinnisideed , millest enam lahti ei saa . Et asi ei tuleks mitte liiga järsku ja et ühismajandi asutamisega seotud ebameeldivused eriti rängalt ei üllataks , hakkas ta ennast selles asjas aegsasti ette valmistama . Mingi sisemine hääl ütles talle , et tulemata kolhoosid ei jää . Seda oli ka valla partorg Roodina hiljuti Rogandiku Mardile öelnud . Kui Minna kord Kohala püüliveskil koos Sooaluse Leeniga järjekorda ootas , kaldus jutt võimalikule kolhooside asutamisele . Leeni talu asus mitu kilomeetrit külast eemal , metsas . Mees oli neljakümne esimesel aastal mobilisatsiooniga ära läinud ega tulnudki enam tagasi . Hiljem sai Leeni surmateate , et mees oli langenud Velikije Luki all . Nüüd pidas Leeni talu ilma peremeheta ning kasvatas oma lapsi üksinda , nagu Minnagi . " Kas sa , Leeni , oled kuulnud midagi kolhooside asutamisest ? Külas käivad kõvad jutud , et kõik talud peavad ühismajandiks kokku minema , nii nagu Venemaalgi . Pidavat olema Stalini käsk . " " Olen kuulnud küll , kuid ma pole sellele veel tõsiselt mõelnud . Niikaua kui ikka veel riiginormid ära jõuan maksta ja kui midagi endale ja lastele ka jääb , mina küll kolhoosi ei astu . " " Arvad , et nii on parem ? " " Ikka parem . Mõtle ise : maa , loomad , põllutööriistad , kõik võetakse ära . Kuidas ma seal metsa sees elan , kui mul enam midagi ei ole . " Minna vaikis , sest Leenil oli selles asjas õigus . " Aga tead , Leeni , mina olen hakanud viimasel ajal teisiti mõtlema . Kas see kolhooside värk nii hirmus ongi , kui inimesed räägivad . " " Ega minagi tea , aga juba see , et ma kogu oma varanduse käest ära pean andma , ajab mulle hirmu peale . " " Mina jälle tunnen , et niimoodi teab kui kaua ka enam elada ei saa . " " Ja sa tahad tõesti kolhoosi astuda ? " küsis Leeni ning vaatas Minnat arusaamatuses . " Ma ei tea seda isegi . Ma olen lihtsalt väsinud . Ma ei jaksa enam . Need normid , mida riigile tuleb anda , ületavad ju igasugused piirid . Usu mind , mul on tõesti ükskõik . Meid , talupidajaid , koheldakse ju nagu suuri kurjategijaid . Kogu aeg püütakse sulle selgeks teha , et varanduse , mis sul on , oled sa saanud ülekohtusel teel , kellelegi liiga tehes , kedagi kurnates . Ütle nüüd sinagi , keda olen ma kurnanud ? Või kui tõesti kedagi , siis ainult iseennast . Kuid imelikul kombel kõlbab minu varandus igaühele , kes selle heaks sõrmegi pole liigutanud . Piim , liha , kartulid , teravili – muudkui anna . Vareselja Jaan , kes elueas pole endale tööga liiga teinud , on nüüd valla täitevkomitees suur asjamees , varumisvolinik . Temal on minu varanduse üle suurem õigus kui mul endal . " " Viimasel koosolekul rääkis valla partorg , vana Roodina , et linnad on näljas , vajavad toitu . " " Ma usun seda , kuid kas talupidajad ise ei taha süüa ? Oma ülejäägid annan ma nagunii ära . Ega ma toitu minema viska ega sõnnikusse talla . Miks peab seda võtmist siis niimoodi alandavalt tegema , jumala muidu käest ära kiskuma . Niimoodi ei taha lõpuks enam mitte keegi tööd teha ega midagi toota . " " Seepärast löödavatki kõik kolhoosidesse , et siis saab rahva käest varanduse tõrkumata kätte . " " Ei mina usu , et sellest midagi mõistlikku tuleb . Siis löövad kõik käega ja vaatavad , kuidas päeva õhtusse saavad . Venemaa kolhoosidest on kuulda , et seal inimesed puhta näljas . " Naised vaikisid pisut , siis jätkas Minna pisut erineval teemal : " See lihtne taluinimene on olnud iga valitsuse ajal tõugata ja tallata , aga ometi on põllumees see , kes kõikide toidulauda katab . Kuid selle peale ei mõtle keegi . Ja siis veel see hirmus riigilaen ning metsaraie kohustus . Tule jumal appi ! Nõder naisterahvas saadetakse tont teab kuhu Alutaguse pärapõrgusse puid lõikama ja palke vedama . Ma jätsin väikesed lapsed üksinda koju ning kogu majapidamise nende hooleks ja olin ise kaks ja pool nädalat kodust ära . Sinna ma oma tervise jätsin . Peaaegu aasta juba sellest möödas , kui koju tulin , aga ikka virelen , ei ela ega sure . Raiusin vettinud palke jäätanud pori seest lahti ning tõstsin üksinda koormasse . " " Mäe Liide olevat lausa minemas , arst ei andvat enam mingit lootust . Katkestas enda palgiveol ära . Ta ju nii väikese kasvuga ja nõrgakene . Veonorm olevat jäänudki täitmata . " " Mis palgid need enam on . Juba kaks aastat metsas vedelenud , koore all kopitama läinud . Hale vaadata , kuidas metsa lagastatakse . Mis tarbepuitu enam niisugusest rämpsust saab . Kuidas võivad juhid ometi nii nõmedad olla ! Kasuta enne vana materjal ära , alles siis hakka uut juurde varuma . Aga ei , muudkui maha ja maha , üks raielank teise järel . Et plaan , seda ei tohtivat jätta täitmata . Imelik asi küll , maha võtmise plaan on , kasutamise plaani aga mitte . Niisuguse lagastamise juures pole mõne aasta pärast enam puujuppigi metsas kasvamas . Mehed teadsid rääkida , et kõik raielangid pole veel nii vanadki , et kõlbaks maha võtta . Aga mine sa tee lollidele selgeks . Targemad inimesed viidi neljakümne esimesel aastal kõik minema , et rahvavaenlased , nüüd võim ilma hariduseta vabrikutööliste ning talusulaste käes , mis siin imestada . Mida teab harimata inimene valitsemisest või juhtimisest . " " Kas sa pole kuulnud vanasõna : lase inimene võimu juurde , siis alles näed , kes ta on . Eks nüüd olegi käes . " " Seepärast ma mõtlesingi , et astuksin parem kolhoosi , saaks nendest hirmsatest kohustustest lahti , mida tobedad üksteise võidu välja mõtlevad , " arvas lõpuks Künka Minna . See võis olla veebruari keskpaiku , kui Kõrvenurme , Marino ja Andja külade elanikud taas valla täitevkomiteesse käsutati , et neid seal viimastest sündmustest informeerida . Nimelt oli Andjal järjekordselt toime pandud metsik kuritöö . Terve perekond tapetud , varandus aga röövitud . Paluti abistavat selgitust kõigilt , kes mõrtsukatööle eelnevatel või järgnevatel päevadel külas kahtlaseid inimesi juhtusid nägema . Keegi ei teadnud midagi , polnud kuulnud ega näinud . Jällegi langetati üksmeelne otsus : metsavennad ! Korraldati haarang , kammiti läbi Pilluri ja Põldaru metsad , Arumetsa heinaküünid ning kuusik – tulemusteta . Ei leitud isegi ainsat mahajäetud punkrit , mis oleks andnud tunnistust seal kunagi peatunud metsavendadest . Ka polnud metsas ainsatki inimjälge talvisel lumel . Küllap tulid seekord neetud bandiidid kusagilt kaugemalt , sooritasid kuritöö ning kadusid , arvas lõpuks valla partorg Roodina , kes oli metsavendade kõige verisem vihkaja . Künka Minna seekord koosolekule ei läinud , kuna oli pisut haiglane ega tahtnud pikal teel hobuse peal istudes külmetada . Et aga teada saada , mida koosolekul räägiti , lippas ta pärast õhtuseid toimetusi Metsanurgale , kes oli teisel pool Saarevälja , Künka teine lähim naaber . Metsanurga Evald oli vallamajja sõites Künkal sees käinud ja ka Minnat kaasa kutsunud , kuid Minna ütles ära , kuna tervis ei olnud korras . Metsanurga oli suur ja jõukas talu , peremees ja perenaine mõlemad väga töökad ning majapidamine seetõttu ka väga heal järjel . Alles eesti aja lõpul valminud uus elumaja , tallid , kaev ning kõik kõrvalhooned asusid ühe katuse all , seega igapäevaste toimetuste tegemine selle aja kohta võrdlemisi hõlpus ja mugav . Tuisu ning tugeva pakase korral polnud vaja väljas kariloomadele kaevust vett vinnata ega puid tuppa tassida . Peremees ja perenaine olid just äsja koju jõudnud ning asusid loomi talitama . Minna istus köögis ning ootas , kuni pererahvas loomad talitatud sai ning mõlemad tuppa tulid . Kui Minna vallamajast saadud uudised ära oli kuulanud ning minekule asus , kostis väljast inimhääli ning müdinat , nagu oleks keegi hobusega õue sõitnud . Õige pea kolksatas ka välisuks ning kööki astus ilma koputamata Vareselja Jaan. Minnat nähes sattus ta pisut nagu segadusse , kogus end aga ruttu ning teatas ka oma tuleku põhjuse . Tema tahtnud küsida , millal Evaldil aega on oma rehepeksumasinaga Vareseljale tulla , sest temal seisvat ikka veel mõni kaerakärbik põllul ning ootavat masindajat . Sügisel olnud tal nii kiire , et ei saanud oma majapidamisele mõeldagi , kuna pidi iga päev mööda küla ringi laskma ning kulakuid taga sudima , et nad riiginormid õigeaegselt ära tasuks . Seepärast siis jäänudki kaerakärpad läbi laskmata . Kuigi Evaldile ei paistnud asi eriti meeldivat , lubas ta siiski tuleval nädalal , kui talvine ilm vähegi lubab , Vareseljal ära käia ning kaerakärbikud ära masindada . Ja kui ka kindla kuupäeva suhtes lõpuks kokku lepitud , lahkus Jaan. Keegi kolmest , ei Metsanurga perenaine ega peremees , ei ka Künka Minna kahelnud Jaani tuleku põhjuses , sest sellega olid kõik harjunud , et Vareselja talus asju teisiti aeti kui mujal . " Varsti kevad ukse ees , teised peremehed hakkavad juba uuele külvile mõtlema , tema alles masindab eelmise aasta kaerakärpaid , " torises Metsanurga perenaine . " Ei tea , mida seal enam masindada ongi . Tuuled ja sajud vilja ära rikkunud , vastu lund ta selle üles korjas , aga noh , eks ma käi ära . Ta ju nüüd võimukandjatega ühes mestis , suur varumisvolinik vallas , ega niisugusele tohi vastu hakata , " arvas Metsanurga peremees . " Neljakümne esimesel aastal , kui meie talle heinu andsime , käis vallas kaebamas , et Künka Artur andnud talle hallitanud rämpsu , mis pannud tema hobuse köhima . Vallast olevat talle lubatud aga kõige paremaid aasaheinu . Kuidas võisime meie teada , et peame Vareselja Jaani jaoks oma kõige paremat loomatoitu hoidma . Niisuguse korralduse mittetäitmise eest lubanud ta sellele Künka kulakule veel näidata . Sellest ajast peale on mul ebameeldiv temaga tegemist teha . " Minna soovis Metsanurga pererahvale head ööd ning läks . Õues märkas ta äsjasel sajulumel värskeid reejälgi , mis aga millegipärast elumaja taha viisid . " Imelik , mida see Evald selle hobusega seal maja taga umbes lumes keerutas , et kohe talli ukse ei sõitnud , kui koosolekult ära tuli , " mõtles Minna endamisi . Kõrvalhoonest möödudes kuulis ta selle taga hobuse puristamist . " Küllap oli talliaken lahti unustatud , ega muidu kõik hääled laudast niimoodi välja ei kostaks , " oli uus mõte ning Minna lisas sammu , et rutem üle lageda välja vinge kirdetuule käest koju jõuda . Kodus mõtles Minna veel kord Andjal toimepandud mõrtsukatöö üle järele . Kes võis küll olla kuriteo sooritajaks ? Enamus külaelanikest ei kahtlustanud sellistes asjades metsavendi . Olid ju kohalikud talumehed need , kes metsadesse varju pugenud inimesi toitsid . Miks pidid nad siis neid tapma ning riisuma ? Ja kuhu panid metsavennad röövitud varandused ? Mida nad nendega metsas peale hakkasid ? Nad olid huvitatud ainult toiduainetest ning äärmisel juhul võib-olla ka mõningatest riietusesemetest ning jalanõudest . Haarangutel leitud punkrites , kus metsavennad ennast varjasid , ei olnud mingisuguseid varandusi peale kõige hädavajalikumate esemete , mida põgenemise korral ei suudetud kaasa võtta . Ja imelikul kombel langesid röövlite ja mõrtsukate ohvriks just kõige rikkamad talud , vaatamata sellele , kas asusid nad siis keset küla või kusagil kõrvalises metsakolkas . Muidugi teati ka niisuguseid juhuseid , kus rahulikke elanikke tõesti metsavennad kimbutasid . Selliseid mõtteid mõtles Künka Minna , kui ta Metsanurgalt tulles köögis toidunõusid pesi ja ennast magamaminekuks valmistas . Kuid uni ei tahtnud seekord tulla . Ikka ja jälle ründasid teda hirmusegased mõtted , mida nähtavasti põhjustasid naabritelt kuuldud uudised . Ka Minna oli arvamisel , et Andjal toimunud mõrtsukatöös ei võinud metsavennad süüdi olla , sest lisaks muule varandusele oli tallist kadunud ka mitu lehma ning siga . Ei olnud ju mõeldav , et neid elusast peast metsa viidi , kuna selle kohta mingeid jälgi polnud , et loomad kohapeal oleks tapetud . Kuid võimukandjate arvamine oli ühene ning kindel ja kui selle kohta ka keegi vastu vaielda püüdis , ei võetud teda lihtsalt kuulda . See aga suurendas lahkhelisid ning usaldamatust valitseva korra ja võimuorganite ning kohaliku elanikkonna vahel . Juba see , et ainsatki kuritegu ei suudetud paljastada , tekitas rahva seas võõristust . Kuidas siis ikka niimoodi , et ükski asi välja ei tule . Ja Minna vähkres voodis unetult edasi . Oli juba tublisti üle kesköö , kui ta lõpuks üürikeseks ajaks suikus . Umbes kella kolme paiku virgus ta uuesti . Teda üllatas erakordne valgus akna taga . Ega ometi hommik ? Kuidas see küll juhtus , et ta õigel ajal ei ärganud ? Minna tõusis voodist ilma lampi läitmata , toppis ennast kiiruga riidesse ning heitis pilgu aknast õue . Ta tardus kohale , sest erakordne valgus väljas polnud miski muu kui kahjutule kuma . Metsanurga talu põles . Terve suur hoone oli juba üleni leekides . Minna tormas õue ning hakkas üle välja jooksma . Sädemed ning põlevad katuselaastude tükid lendasid üle pea , vajusid jõuetult allapoole ning kustusid susisedes valges lumes . Tallist kostis loomade meeleheitlik ammumine ning hobuste hirnumine . Kuid ei ainsatki inimest olnud näha . Tuli möllas kohutava raginaga . " Evald , Liide ! Kus te olete ! Tulge välja ! Te põlete elusalt sisse ! " karjus Minna . Põlevale hoonele läheneda polnud võimalik , sest kuumus oli suur . " Issand jumal , halasta ! Issand jumal , halasta ! " ahastas ta . See oli ka kõik , mida ta suutis teha . Lauda katus vajus sisse , tohutu sädemetepilv paiskus taevasse ning loomade hädakisa vaibus . Minna taandus , sest ta kartis , et võib põlema süttida . Kas Metsanurga peremees ja perenaine tõesti ei suutnud põlevast majast pääseda ning hukkusid ? Mis seal ometi võis juhtuda ? Ta ju nägi neid mõlemaid õhtul , alles mõni tund tagasi . Loomad olid talitatud ja kõik paistis olevat korras . Küllap unustasid põleva laterna lauta või heinakuuri , sealt see algaski , tegi Minna järelduse . Suur hooneterühm põles kaua . Talvine öö kaldus hommikusse ja üksteise järel süüdati külas lambid . Ilmselt märkasid naabrid kahjutuld ning ruttasid kohkunult õnnetuspaigale . Tulid Saarevälja , Suureõue ning Rogandiku omad , Sakrise perenaine ja Alatalu Piret . Kõikide suul oli üksainus küsimus : kuidas see juhtus ? Kas metsavennad ? Ja et oma oletustele õigustust leida , meenutati taas sügisel maha põletatud Seljandiku talu . " Ei mina usu , et metsavennad seda tegid . Minu teada varustasid Evald ja Liide neid pidevalt toiduga , " arvas Rogandiku Mart . " Aga kus nad siis ise on ? Millal keegi neid viimati nägi ? " Alatalu Piret oli tulnud Metsanurga omadega koosolekult pisut varem ära. Tema keeranud oma teeotsas Arukuusiku poole , Evald ja Liide sõitnud aga edasi . " Kuidas sa Metsanurga omadega koos said tulla ? " imestas Rogandiku Mart . " Mina olin koosolekul lõpuni , siis käisin veel Nigula-rahval sees ja viitsin seal oma tunni-poolteist aega ning alles siis sõitis Metsanurga Evald kodu poole . " " No kuule , kumb meist siis nüüd rumalat juttu ajab , kas mina või sina , Mart . Ma ju ometi rääkisin nendega , kui teeotsas lahku läksime . " vaidles Piret vastu . " Kas sa tead kindlasti , et need olid Metsanurga Evald ja Liide , kes sinu ees sõitsid ? " küsis Minna . " Ei ma seda vanduda küll ei või , kuid Metsanurga teeotsas nad sinnapoole keerasid , kes nad siis ikka võisid olla . Ma andsin veel oma Miirale piitsa , et saan Evaldi kätte , aga tema pani samuti oma kõrvile head paarud peale ja mina jäin maha , " seletas Mart . " Nii et sa neid ei näinud ega või ka seepärast surmkindlalt öelda , et nad olid Metsanurga omad ? " " Ei . " " Hea küll . Mina räägin siis nüüd ka , mida mina tean . " Ning Künka Minna jutustas kogu loo algusest lõpuni , kuidas tema Metsanurgale koosoleku uudiseid läks kuulama ning kuidas pisut enne tema äratulekut Vareselja Jaan järsku köögiuksest ilma koputamata sisse astus ning Evaldit oma kaerakärpaid masindama kutsus . Enne seda aga kuulnud nad väljas inimhääli ning kobistamist , nagu oleks keegi hobusega õue sõitnud . " Kas oli siis hobune õues , kui sa välja läksid ? " " No ei olnud . Aga seda ma panin küll tähele , et värsked reejäljed viisid paksus tuisulumes maja taha , kus keegi hobusega ei käi . Jaan tuli natuke aega enne mind välja . Selle ajaga jõudis ta küll maja taha sõita , " arvas Minna . Kõik vaikisid järsku . Võib-olla et nad mõtlesid praegu üht ja sama mõtet , mida aga keegi välja ei öelnud . Lõuna paiku , kui suur tuli raugenud , sõitsid NKVD-mehed kohale , kaasas valla partorg . Mingisuguseid jälgi metsast talu poole ei tulnud . Arumets oli vast hiljuti julgeolekumeeste poolt läbi kammitud . Sealt ei leitud ühtegi punkrit . Jäi üle ainus võimalus , et röövlid tulid tallu suurt teed mööda ning läksid sealtkaudu ka tagasi . Kuulati üle naabrid : Künka , Saarevälja ning Rogandiku omad . Ka Alatalu Piret rääkis , mida ta Metsanurga peremehe ja perenaise kojutulekust teadis . Kõige väärtuslikum oli muidugi Künka Minna seletus , mis oleks võinud uurijaid kurjategijate jälgedele juhatada , kuid sellele ei omistatud millegipärast küllaldast tähelepanu . Niisugune poliitiliselt ustav mees nagu Vareselja Jaan ei võinud mingil juhul olla asjasse segatud . Et aga kõik oleks selge , kutsuti ta siiski kohale omapoolset tunnistust andma . Vareselja Jaan laiutas käsi ja tema sügavas leinas ning õnnetutele kaasatundmises ei kahelnud keegi . Eks olnud ju tema üks viimaseid , kes Metsanurga perenaist ning peremeest eile õhtul nägi . Ja Minna poole viidates lausus ta : " Künka perenaine peaks ju seda mäletama . " Pilk , mille Vareselja peremees neid sõnu öeldes Minnale saatis , ajas viimasele hirmu peale ning sundis hiljem suu kinni hoidma . Kuid Künka perenaine mäletas . Mäletas seda , et Vareselja Jaan ilma koputamata Metsanurga köögiuksest sisse astus ning Evaldit oma kaerakärpaid masindama kutsus , mäletas seda , et Metsanurga õuel värskeid reejälgi tuisuhanges maja taha minemas nägi , kuulis talli taga hobuse puristamist , kui ta sealt möödus , nagu oleks lauda aken lahti unustatud , kust kõik loomade häälitsused välja kostavad , ning mäletas sedagi , et ta kõiki neid mõtteid üle lumise , vinge kirdetuule võimuses lageda välja minnes mõtles . Kuid kuhu said ikkagi Metsanurga peremees ja perenaine ? See küsimus vaevas kõiki . Tuleaset põhjalikumalt uurides leiti mõlemate laibad . Nad lamasid köögi põrandal keldriluugi peal , peremees kummuli all , perenaine risti tema üle . Peremehel puudus üks käsi , perenaisel jalg , need leiti esiku paekivist põrandalt rusude alt . Mõlemad laibad olid ilma peata . Ilmselt olid mõrtsukad oma ohvreid enne mõrvamist metsikult piinanud . Surnukehad olid peale langenud rusude all võrdlemisi hästi säilinud . Et Künka Minna oli Metsanurga peremehe sugulane ja läbisaamine omavahel hea , siis teadis ta peaaegu täpselt , millist varandust nad omasid . Hõbedast , roostevabast materjalist ja portselanist kallihinnalised lauanõud asusid tammepuust puhvetkapis , suured voodipesu tagavarad ning kangapakud magamistoas kohvris ja kummutis . Kuid ei mingit jälge nendest . Polnud kahtlust , mõrtsukatöö oli toime pandud röövimise eesmärgil . Alles jäi ainult kelder , kuna see asus elumajast pisut eemal . Keldris asuvad toiduained konfiskeeris aga valla täitevkomitee ning viis minema . Künka Minnale andis partorg Roodina paar-kolm kilo soolast seapekki matuste korraldamiseks . Kuriteopaigalt lahkudes tõotasid vallasaksad metsavendadele kõige koledamat surma ning kättemaksu , sest kes muu võis niisuguse ebainimlikkusega hakkama saada kui metsadesse varjule pugenud kontrrevolutsionäärid , kulakud ja nende sabarakud . Mida aga külaelanikud mõtlesid , kes seda võis teada . Kellele julgesid nad seda öelda . Keegi ei tahtnud olla järgmine ohver . Sakrise talu perepoeg , Roland Piip , oli ennast juba üle aasta metsas varjanud . Et emale mitte ebameeldivusi valmistada , ei näidanud ta ennast Kõrvenurme kandis vahel mitme kuu vältel . Ta oli endale eesmärgiks seadnud kätte maksta oma isa ning õe eest . Ikka ja jälle viirastusid talle kaks surnukeha : valgel lumel kägardunud verine isa ning toas põrandal puruks pekstud luudega ning häbistatud veel lapseohtu õde . Ja Roland Piip oli oma tõotust võimaluste piires täitnud . Ta ei pidanud arvestust nende kohta , kes tema käe läbi oma elu kaotasid . Samuti ei pidanud ta vajalikuks eriti põhjalikult uurida , kui suured süüdlased nad tema perekonnaliikmete surmas võisid olla . Ta laskis maha peaaegu et valikuta kõik võimukandjad , kes tema teele sattusid , sest ta nägi kõigis nendes oma ja üldse kogu eesti rahva vaenlasi , kes lubavad süütute inimeste kallal toime panna niisuguseid barbaarseid kuritegusid , nagu tema perekonna kallal seda tehti . Elu oli teda õpetanud mitte kedagi usaldama . Seepärast liikus ta ringi kõige meelsamini üksinda . Üksiku võõra inimese ilmumine avalikku kohta , kus teda ei tunta , ei ärata kahtlust . Ta jälgis hoolega , mis toimus mingis asulas või külas , mille ümbruses ta parajasti viibis . Andmeid oma võimalike vaenlaste kohta hankis ta endale ise . Ja kui ta juba mõnda aega teatud piirkonnas oli viibinud , teadis ta täpselt , keda tuleb karta , keda mitte . Roland Piip oli harjunud oma otsuseid langetama kiirelt ja ilma südametunnistuse häälele sõnaõigust andmata . Ta teadis , et ta käed on määritud verega ja et ta toimib nagu vilets mõrtsukas kunagi , kuid ta ei saanud teisiti . Ta passis varjulistel teekäänakutel ja majade lähedal , kus lootis kohata võimukandjaid , külastas kauplusi ja sööklaid , kino ning rahvamaju , kus toimusid üritused . Kusagile ei ilmunud ta teist korda . Ja kui tal õnnestus mõni valla täitevkomitee või külanõukogu esimees , või ka NKVD ohvitser teise ilma saata , lahkus ta sellest piirkonnast kähku ega tulnud enam tagasi . Pikkamisi levis rahva seas kuuldus salapärasest mõrvarist , keda keegi polnud näinud , kuid kes peab jahti täitevkomitee esimeestele , partorgidele , NKVD ohvitseridele ning üldse igatsugu nõukogude võimu esindajatele maal . Ametiasutused muutusid valvsaks . Paljudes külanõukogudes ning valla täitevkomiteedes seati sisse salajane relvastatud valve , kes pidi tagama täieliku ohutuse antud ametiasutuses , kuid salapärane võimuesindajate jahtija leidis ikkagi niisuguse momendi , mil valve ennast unustas ja ohjad lõdvaks laskis . Tagajärjeks oli aga see , et koguni mõlemad , nii valvur kui ka valvatav oma maise teekonna pealepassija käe läbi lõpetasid . Puhuti tundis Roland Piip sellest isegi rahuldust , et sai mõne võimukandja maha kõmmutada . Raske ja ohtuderikas talv oli seljataga . Eestimaa metsad varjasid ikka veel inimesi , kes ühel või teisel põhjusel ei julgenud välja tulla ega ennast võimudele üles anda . Palju oli talvistel haarangutel tabatud , nii mõnedki olid endale oma lootusetut olukorda tunnetades otsa peale teinud . Kuid tuli ka uusi juurde . Seoses kulakuks tunnistamisega jättis nii mõnigi oma eluaseme maha ning pages metsa , et aga pääseda arreteerimisest ning vanglast ja sunnitöölaagrist . Ka ähvardas neid , kes põllumajandusmakse ja riiginorme täita ei suutnud , kohtu alla andmine . See tähendas aga seda , et talle olid avatud nii vanglauksed kui ka sundkorras asumine Siberi mõõtmatutel avarustel . Eredas aprillikuu päikeses vaiku tilkuva kuusetüve najale toetus õlakas pikakasvuline mees , Saksa automaat rinnal , ning silmitses sügavsinist taevast . Mitte kunagi ei tundu atmosfäär nii kõrge ja puhassinine kui just kevadel , mil õhuniiskuse protsent on langenud miinimumini . Kuusikualune valendas massiliselt õitsele puhkenud ülastest ning õhus tundus kevadele omaseid lõhnu . Eemal , metsalagendiku äärses kraavis krooksusid ning solistasid konnad , pidades oma pulmapidu . Porilombi kohal sagis surusääskede parv . Kuusetüvele toetuv mees vaevalt nägi enda kohal kummuvat kõrget sügavsinist taevast või tundis kevadlõhnu , mis teevad joobnuks ning äratavad igas noores inimeses helisema kõige õrnemad tunded ja igatsused . Temal olid omad mõtted . Tundemaailm oli tema jaoks juba üsna pikka aega surnud . Juba teist aastat oli ta sunnitud hulkuma metsi mööda , sest avalikkuses elada ta ei tohtinud , aeg oli niisugune . Ja ikka kindlamini hakkas ta taipama , et tema jaoks niisugust aega enam ei tulegi . Selle aasta jooksul oli ta sellise võimaluse ise käest andnud . Ei saa inimene elada vabalt teiste inimeste seas , kui on oma käsi verega määrinud . Ei ole mõrtsukal kohta ausate ja süütute hulgas . Ja tema ei ole enam ammu ei aus ega süütu , vaid verest nõretavate kätega tasuja – kättemaksja . Lähenev automürin äratas noormehe süngetest mõtetest . Ta tõmbus kiiresti puude vahele , et ennast mitte näidata . Metsavahelisel teel ilmus nähtavale sõjaväemasin . Vastu juhikabiini toetudes seisid kaks sõjaväelast , püssid käes . Kasti põhjas kükitas mitu inimkogu , paistsid ainult pead . " Jälle ühed õnnetud , " jõudis kuuskede vahele varjunud mees mõelda . Temas valmis kiire otsus . Ilma endale aru andmata kiskus ta automaadi rinnalt , laskis masina endale veelgi lähemale tulla ning tulistas autos seisvate püssimeeste pihta . Mõlemad vajusid kasti põhjas istuvate inimeste peale . Teine , hästi sihitud valang autokummidesse peatas masina . Auto tegi paar-kolm ebamäärast pööret vasakule ja paremale ning jäi seisma . Autouks avanes ning välja hüppas ohvitser , kuid enne veel , kui ta tulistamiseks kätt jõudis tõsta , niitis automaadivalang ta maha . Salapärane tulistaja tuli kuusetüve tagant välja ning liikus ettevaatlikult masina poole , sest autojuht istus alles kabiinis . Nähes laskevalmis relvaga meest lähenemas , tuli ta välja ning tõstis käed alistumise märgiks üles . Roland Piip ei pidanud vajalikuks sellele reageerida ning vajutas päästikule . Taas ragises automaat ning veel üks inimelu kustus . " Tulge maha ! Võtke oma asjad ning põgenege ! " hüüdis metsavend autokastis kükitavatele vangidele . Alles nüüd hakkasid nad ennast pikkamööda liigutama . Ilmselt ei taibanud nad uut olukorda , ega julgenud ennast püsti ajada , kartes saada märklauaks . Nad lükkasid enda peale vajunud laibad kõrvale ning ronisid autokastist maha , tõstsid ka oma kompsud ning kiirustasid metsa poole . Üleni verised , üleelatud hirmust ja ootamatust pääsemisest peaaegu mõistuseta mees ja naine ning kaks last ei taibanud esialgu muud teha , kui püüdsid metsasügavusse jõuda , sest elu alalhoiu instinkt ütles neile : mida kiiremini ja mida kaugemale sellest ohtlikust paigast , seda parem . Nad jooksid , komistasid ja kukkusid , ning lohistasid oma pampusid enda järel , kuni jõud otsa lõppes . Siis vajusid hingeldades rohelisele samblale keset valgeid õitsvaid ülaseid . Ümberringi mühises tume kuusik ja siinsamas , üsna lähedal , teistest kõrgemale ulatuva kuuse ladvas laulis laulurästas . Vaevalt , et nad seda kuulsid , sest sellel perekonnal , kes äsja lausa ime läbi NKVD-meeste käest suutsid põgeneda , oli muule mõelda . Roland Piip korjas autost relvad ning kiirustas metsa , sest teed mööda lähenes metsalagendikule talumees hobuveokil . Jõudes autoni , peatus ta , ronis sõidukilt maha ning nähes veriseid laipu maas vedelemas , hüppas kähku vankrile , keeras hobuse ringi ning kihutas tuldud teed tagasi , nii hästi kui metsavahetee seda võimaldas . Sakrise perepoeg ei tundnud huvi selle vastu , keda ta NKVD-meeste käest ja võib-olla ka võimalikust sunnitöölaagrist või Siberisse saatmisest päästis . Kes nad olid , kust tulid või mispärast neid arreteeriti , seda ei pidanud ta tähtsaks . Seepärast ei tahtnud ta ennast ka nendele inimestele näidata . Mida vähem teda tuntakse , seda parem . Tal oli hea meel sellepärast , et taas avanes tal suurepärane võimalus oma perekonnaliikmete mõrvamise eest kätte maksta , nendele , kes neid ebainimlikke aktsioone teostasid . Kuuldus kallaletungist julgeolekumasinale , kus surma sai neli sõjaväelast , tekitas taas suurt segadust . Meelega oli teostatud rahvavaenuliku perekonna arreteerimine keset päeva , et ära hoida öist kallaletungi metsavahelisel teel . Julgeolekuvõimud ei tulnud selle peale , et niisugusel kellaajal neid oht võiks varitseda , sest tavaliselt liikusid metsavennad ikkagi öösiti ning kimbutasid teedel sõitvaid masinaid . Jällegi pandi see ebatavaline juhtum tolle salapärase mehe arvele , keda keegi ei tundnud , keda keegi polnud näinud ega kohanud . Sündmuspaigale juhuslikult peale sattunud talumees ei näinud muud kui vaid veriseid laipu . Ei kuulnud ta laskmist ega muud lahingukära . Kui tema autoni jõudis , olnud seal kõik vaikne ja rahulik . Tema ehmatanud koledasti ära ning katsunud , et tulema sai . Talumehe tunnistus ei viinud mingisugustele jälgedele . Kuid jäljed oli vaja leida . Ja mitte üksi jäljed , vaid see mees ise , kes juba päris pikka aega kogu ümbruskonna võimuesindajaid hirmu all hoidis . Tegutses ta tõesti üksinda või oli tegemist mõne bandega ? Kuidas see ikka oli võimalik , et keegi teda kordagi polnud kuriteolt tabanud ? Kutsuti kokku valla täitevkomiteede , külanõukogude ja julgeoleku töötajad ning peeti ühiselt nõu , kuidas kurjategijat kätte saada . Leiti , et oleks vaja rahvas kaasa tõmmata , ilma elanikkonna abita bandiite ei taba . Kuid rahvas vaikis , ei tulnud kaasa , oli üleskutsele kurt ja tumm . Lõpuks kuulutas julgeolek välja preemia sellele , kes toob ohtliku mõrtsuka elusalt võimude kätte . Samal ajal aga toimusid kuriteod edasi . Kui täna külanõukogu esimees kusagil surnult leiti , siis võis taoline asi juhtuda juba homme kümme-viisteist kilomeetrit eemal . Kuid et raha on olnud läbi aegade selleks vahendiks , mis on sundinud inimesi unustama oma väärikust , siis pani ka nüüd nii mõnigi mees viie tuhande rubla eest , mida julgeolek Roland Piibu pea eest lubas , oma aususe ja inimväärikuse vaekausile . Suureõue Edgar oli väejooksik . Ta läks neljakümne esimesel aastal mobilisatsiooniga kaasa ning sattus nagu enamus Eestist mobiliseerituid NSV Liidus esialgu tööpataljoni . Ta oli üks neist vähestest , kes sellest puhastustulest , kui neid tingimusi , mis seal valitsesid , nii võib nimetada , eluga välja tuli . Hiljem võeti ta tegevväkke ning saadeti ka rindele . Seal aga arvas Edgar paremaks vaenlaste poolele üle jooksta ning ta hakkas Saksa sõjaväes Hitleri huve teenima . Kui teda ennast uskuda , olevat Saksa Wehrmacht teda teenete eest isegi auastmelt ülendanud . Oli nüüd kuidas oli , kuid Suureõue Edgar ilmus koos taganevate Saksa väeüksustega neljakümne neljanda aasta sügisel koju tagasi ega läinudki enam lääne poole põgeneva väeüksusega kaasa , vaid jäi maha . Kui Nõukogude armee külast küüdi tarvis hobuseid käis otsimas , oli Suureõue Edgar taas kadunud . Arvati , et ta läks koos põgenevate sakslastega ära . Kuid Suureõue perepoeg ei läinud ei sakslastega ega ka venelastega , vaid varjas ennast lihtsalt metsas , et segaste aegade möödudes sealt elu ja tervisega välja tulla . Kodused hoidsid asja suures saladuses ning vanemad hoolitsesid tema eest nii nagu kadunud ja jälle ülesleitud poja eest kunagi . Mõistagi oli Edgar külas ja üldse kogu ümbruskonnas toimunud ning toimuvatest sündmustest oma kodupere kaudu hästi informeeritud . Muu hulgas kuulis ta ka Sakrise talu tabanud õnnetusest , Rolandi tõotusest isa ja õe surnukehade juures vaenlastele kümnekordselt kätte maksta ning ka Roopalu Jaagu ja Linda ühisest otsusest ennast seni metsas varjata , kuni ajad rahunevad ja elu külas taas normaalseks muutub . Ei ükski nendest sündmustest pannud Edgarit sügavamalt olukorra üle järele mõtlema ega asjaosalistele kaasa tundma . Ta ei otsinud teiste metsavendadega sidet ega näidanud ennast kunagi avalikkuses , nii nagu Sakrise Rolandki . Erinevalt Sakrise perepojast , kes tegutses kodust võrdlemisi kaugel , eelistas Edgar aga kodulähedasi metsi , Arukuusikut ning Arumetsa heinaküüne , tihti aga isegi kodust heinavirna tallilakas ning soojaks köetud sauna . Kuid nagu ütleb vanasõna : unustab hoidja , tabab püüdja . Ei tea päris täpselt , millisel kaalutlusel see juhtus , et Arukuusikus ja Arumetsa heinamaadel korraldati haarang . Arvatavasti andis selleks põhjust asjaolu , et Kõrvenurme kandist oli päris palju mehi kadunud , kelle kohta julgeolekul oli kindlaid andmeid , et nad ennast metsas varjavad . Haarangul kedagi ei tabatud , samuti ei leitud ka ainsatki asustatud punkrit . Kuid ometi leidus keegi , kes sellel haarangul kannatada sai , kuigi tema olemasolu ja asukohta ei avastatud . Ja see mees oli Suureõue Edgar . Nii nagu ikka , külitas ta ka sel päeval pahaaimamatult ühes Arumetsa heinaküünis . Haarangut teostas julgeoleku juhtimisel väike väesalk piirivalvekordonist . Ilmselt ei olnud nad sellest aktsioonist eriti vaimustatud ning tegid oma tööd võrdlemisi pealiskaudselt . Mille muuga seda siis seletada , et metsavend , kes küünis heinavirnas redutas , küll jalast haavata sai , kuid haarajate poolt teda ei avastatud . Edgar ise oli muidugi surmani kohkunud , kui väikese küüniubriku pihta tuli avati ning üks kuulidest täiesti juhuslikult tema jalga tabas . Ta nägi juba paradiisiväravaid enda ees avanemas , sest ta oli surmkindlalt veendunud , et tema hing pärast maise virvarri lõpetamist sinnapoole rühib , kuna ta ei teadnud endal olevat ühtegi veresüüd , mis Elüüsiumi väljadele jõudmist oleks võinud takistada . Kuid nii nagu varemgi , oli saatus talle ka seekord armuline ja juhatas venelased oma püssidega tema peiduurkast mööda järgmise küüni juurde , mille pihta samuti tuli avati , kuid ka pärast kontrolliti , kas seal tõepoolest mõni metsavend haavatuna või koguni surnuna heintel ei leba . Et aga kedagi ei leitud , siirdusid soldatid metsa ja Suureõue Edgar pääses üle noatera surmasuust . Suureõue peremees ja perenaine elasid üle hirmu- ja murerohke päeva . Nad teadsid , et poeg ennast Arumetsa heinaküünis varjab ning nägid ka seda , kuidas sõjaväelased relvadega lahtisel veomasinal sinnapoole sõitsid . Ja kui natukese aja pärast laskmist kuulsid , oli neile selge pilt , mis Arumetsa heinamaadel toimub . Õhtu jõudis juba kätte , kuid Suureõue peremees ja perenaine ei julgenud Edgarit otsima minna . Peremees püüdis pisaratesse uppuvat ema sellega lohutada , et kui poeg elus on , siis tuleb ta ise salamahti koju , aga kui ta haarangul tabati , ei aita ka otsimine enam midagi . Õnnetu ema vaevles terve öö hingepiinades , sest poega ei tulnud . Hommikul välja minnes leidis ta ukse vahele torgatud paberilehe , millele oli kirjutatud : " Edgar on Sakrise heinaküünis haavatuna ning vajab abi . " Allkiri puudus . Kaua arutasid Suureõue omad , mida ette võtta . Perenaine oleks muidugi kohe Arumetsa tõtanud haavatud pojale abi andma , kuid peremees manitses ettevaatusele . Mine tea , ehk on järsku provokatsioon . Ei võinud ju keegi teada , kes kirja Suureõue ukse vahele sokutas . Väga võimalik , et tõesti venelased ise . Võib-olla passivad praegu peale ning ootavad , kuni ema ja isa poega vaatama tulevad ja siis arreteerivad kõik kolm . Haarang Arumetsa heinamaadel ning kuusikus oli juba ammu lõppenud ning sõdurid oma teed läinud . Kedagi ei tabatud , mingit kahtlast jälge metsavendade kohta ei leitud . Suureõue Edgar lamas endiselt oma peiduurkas ning murdis pead , kuidas oma olukorrast koju teatada . Haavatud jalg valutas , kuigi ta seda oli püüdnud seljast võetud särgiga pisut siduda . Aeg-ajalt piilus ta hõredate seinapalkide vahelt välja , kas ehk kedagi liikumas pole , keda võiks asjasse pühendada , kuid heinamaale ei tulnud terve päeva jooksul kedagi . Isegi karjalapsed hoidusid täna Arumetsast eemale , kuna kuulsid seal enne lõunat laskmist ja automürinat . Ja Edgar otsustas lõpuks ise selle teekonna pimeduse saabudes ette võtta . Suureõueni oli Sakrise heinaküüni juurest oma kilomeeter maad . Õhtu eel märkas ta , et juba hämarduma kippuva metsa all keegi liigutas . Edgar muutus valvsaks , sest esimesel pilgul arvas ta , et venelased on salajase valve küüni juurde sisse seadnud . Natukese aja pärast astus aga kuusetüvede vahelt välja pikakasvuline õlakas mees , automaat rinnal . Ta seisatas ning uuris tükk aega ümbrust , astus aga siis Sakrise küüni poole . Edgar jahmus . Taas tundis ta endal võimaliku surma ängistavat hõngu , sest automaadiga metsahulkur ei tõotanud midagi head . Ta arutles kiiresti : kui ta endast tulijale õigel ajal märku ei anna , võib niimoodi juhtuda , et võõras mees ta maha kõmmutab , kui märkab , et küünis keegi ennast varjab . Mehe habemesse kasvanud nägu tundus talle kuidagi imeliselt tuttav . No muidugi , see oli ju ei keegi muu kui Sakrise Roland . Nüüd tundis ta naabripoisi kindlasti ära . Tema avar laup , mustad , teineteisega peaaegu kokkukasvanud tugevad kulmud ning kõrged põsesarnad ja võimasad , loomult lokkis juuksekahlud . Ema ja isa käest oli Edgar kuulnud Sakrise perekonna tragöödiast ning ka sellest , et Roland isa ja õe matustest saadik ennast varjab . Ja Edgar hüüdis : " Roland ! Ära tulista ! See olen mina , Suureõue Edgar ! Ma olen haavatud . " Küünile lähenev mees tegi järsku kiire hüppe kõrvale ning tormas siis , jooksul siksakke tehes puude vahele tagasi . Ilmselt tuli talle kõik liiga ootamatult . " Roland ! Tule tagasi ! Usu mind , ma olen Edgar ja ma ei tee sulle midagi paha ! Mine Suureõuele ja ütle emale ja isale , kus ma olen ! " Mets jäi aga endiselt vaikseks . Veel mitu korda püüdis ta naabripoissi metsast välja meelitada , kuid tagajärjetult . Tulija oli kuusetüvede vahele ära kadunud ega ilmutanud ennast enam . Edgar lõi kartma . Kui ta ehk siiski eksis ? Polnud ta ju Rolandit kaua aega näinud . See oli neljakümne esimesel aastal , kui mobilisatsioonikäsk toodi . Siis sõitis tema Venemaale , Roland jäi aga koju ning püüdis temalegi selgeks teha , et võõra võimu eest võitlema minna polevat sügavat mõtet , vaid kõige õigem on oma elu hoida , mida meie oma rahval ükskord vaja võib minna . Temal polnud seekord niisugust julgust ega ettevõtlikkust ning tema läks . Alles vangilaagriga sarnanevas tööpataljonis , kus eesti poisid massiliselt nälga ja haiguste kätte surid , hakkas ta taipama elu ja surma hinda . Ning seal , olemise ja olematu vahel heideldes , väärtustas ta paljud asjad ümber ja hakkas otsima võimalusi , kuidas kodumaale tagasi jõuda . Saatus oli talle armuline ning praegu seisis ta samas paigas , kust neljakümne esimesel aastal nüüd mõttetuna näivat teekonda Venemaa poole alustas . Kes teab , millist elu Sakrise Rolandki vahepeal oli elanud . Ehk on ka tema toonased tõekspidamised muutunud . Võib-olla teostas ka naabripoiss endas samasugused ümberhindlused , nii nagu temagi . Kui Edgar õhtul pimeduse saabudes midagi kahtlast küüni ümbruses ei märganud , ronis ta vaevaliselt unkaaugust välja ning hakkas roomates kodu poole liikuma . Küll ta ükskord ikka pärale jõuab . Vaevalt oli ta poole teest edasi ukerdanud , kui Suureõue koerad raginal haukuma pistsid . Edgar jahmus , pööras otsa ümber ning roomas küüni juurde tagasi . Ei , praegu ei tohi ta mingil juhul külasse minna . Võib-olla valvatakse talusid NKVD poolt ning võetakse kinni kõik , kes öösi teedel liiguvad . Ja temasugune haavatud mees on enam kui kahtlustäratav . Ning Edgar tegi endale heintesse mugava aseme ja püüdis uinuda . Terve öö vaevasid teda hirmusegased mõtted ning painajalikud unenäod . Ta virgus lõplikult hommikul , kui päike unkaaugust sisse piilus . Küla poolt lähenesid karjalapsed . Kostis koerte haukumine ning karjakellade kõlin . Edgar piilus seinapalkide vahelt välja . Jah , ta polnud eksinud . Metsa äärt mööda sammus heinamaadele Suureõue kari . Kõige ees astus majesteetlikult karja juht , vana Päitsik , kell kaelas , tema järel hanereas teised . Kõige lõpus lonkis Edgari noorem vend Aadu koeraga . Ta laskis poisil lähemale tulla ning hüüdis siis tasa : " Aadu ! Tule siia ! " Poiss nagu jahmus pisut , seisatas ja vaatas enda ümber , sest ta ei jaganud , kustpoolt hääl tuli . Edgar küünitas pea unkaaugust välja . " Aadu , ära karda , see olen mina , Edgar . Tule siia . " Nüüd taipas poiss , kust hääl tuli ja kes hüüdis , ning läks küüni juurde . " Tead , Aadu , ma olen haavatud . Venelased lasksid haarangul jalga . Kätte nad mind ei saanud , sest ma pugesin heintesse . Mine varem lõunale ja küsi ema käest sidemeid ning rivanoolilahu ja too mulle . Tahan haava puhastada ning korralikult siduda , sest ma kardan , et muidu võtab põletiku sisse . Nüüd aga mine karjaga küüni juurest ära , et keegi midagi kahtlast ei märkaks . Ja pea meeles : mitte kellelegi peale ema ja isa ainsatki sõna . " Aadu läks ning ajas ka loomad eemale , Suureõue heinamaale , mis asus Sakrise omast tükk maad kaugemal . Suureõue perenaisel langes nagu kivi südamelt , kui Aadu lõunale tulles teatas , et Edgar on elus ning et küüni juures mingit valvet polnud märgata . Ta saatis Aaduga sidemeid , vatti , rivanoolilahu ning piiritust , et poeg võiks haavatud jalga korralikult arstida . Õhtul otsustas ta aga ise haiget vaatama minna . Õhtu oli soe ja tuuletu . Madala heinamaa kohale kerkis tihe piimjas udu . Oli juba peaaegu kesköö , kui Suureõue perenaine tasahilju toast välja hiilis ning Arumetsa poole seadis . Peremehele ei rääkinud ta oma minekust sõnakestki , sest mees paistis olevat otse naeruväärselt arg ning ettevaatlik . Aina nägi tonti seal , kus teda tegelikult polnud olemaski . Mitte millegagi ta ei riskinud , nagu poleks tal üldse armastavat isasüdant sees . Tema pärast võis poeg Sakrise heinaküünis kasvõi surra , tema abi andma ei läinud . Niisuguseid oma meest süüdistavaid mõtteid mõtles Suureõue perenaine , kui ta kiirel sammul , toidukomps käe otsas , Arumetsa heinamaade poole tõttas , et seal oma pojaga kokku saada ning teda vajaduse korral ka aidata . Ta oli Sakrise heinaküünile juba päris lähedal , kui järsku kitsal jalgrajal tihedast udumassist välja ilmus pikakasvuline mehekogu . Perenaine kiljatas ning pillas toidukompsu maha . Momendiks seisatasid mõlemad ning silmitsesid teineteist tardunult , siis hüppas mees kähku kõrvale ning kadus . Suureõue perenaine kartis , et saab rabanduse . Ta pööras kähku ümber ning hakkas kodu poole jooksma . Ta jooksis , kuni erutusest värisevad jalad teda enam ei kandnud ning jõuetuna vajus ta niiskele rohule . Mis see siis nüüd oli ? Kust ilmus see mees järsku tema ette ? Kes ta oli , kas sõber või vaenlane ? Ning Suureõue perenaine arutles : kui ta oli vaenlane , miks ta siis tema , kaitsetu naisterahva eest põgenes ? Sest ainuke asi , mida perenaine tema juures märkas , oli habemesse kasvanud nägu ning automaat risti rinnal . Mees oleks pidanud ju seda nägema , et temal relva ei olnud , seega jõudude ülekaal vaieldamatult tema enda poolel . Kuid ometi pani ta jooksu . Aga kui ta oli sõber , miks ta siis seisma ei jäänud ning teda ei julgustanud . Suureõue perenaine oli täielikus segaduses . Kas too salapärane võõras teadis , et Edgar lamab haavatuna Sakrise heinaküünis ? Ja nüüd meenus Suureõue perenaisele eelmisel ööl nende ukse vahele torgatud kiri . Ei keegi muu kui see mees ongi kirja tooja . Tähendab , ta oli siiski sõber , mitte vaenlane . Ning Suureõue perenaine tõusis täis otsustavust niiskelt rohult ja hakkas taas Sakrise heinaküüni poole astuma , tulgu mis tuleb . Ta leidis jalgrajalt toidukompsu ning jõudis peagi küüni juurde . Seal äratas ta ettevaatlikult poja ning jutustas talle , mis temaga siia tulles juhtus . Nüüd rääkis ka Edgar omakorda kõigest sellest , mida temal haarangupäeval ning sellele järgneval õhtul läbi tuli elada . " Minu arust polnud see keegi muu , kui Sakrise Roland . Miks ta ennast aga niimoodi kõrvale hoiab , ega kellelegi näole anda ei taha , sellest ei saa ma aru . " Ema oli Edgariga samal arvamisel . " Ma usun , et ka selle kirja tooja pole keegi muu kui Roland . " " Kindlasti . Sest ükski teine ei teadnud ei minu asukohta , ega ka minu olukorda peale tema . " Ja Suureõue perenaine lahkus poja juurest kerge südamega , sest ta oli kindel , et vähemalt praegu Edgarit ükski oht ei varitse . See , mis kuulujuttude näol juba pikka aega rahva seas ringi liikus , hakkas lõpuks tõeks saama . Kolhoosid tulid . Tulid vastu rahva tahtmist , sest selle järele ei küsitud . Nad ei tulnud küll veel nii massiliselt , nagu võimukandjad seda oleksid soovinud näha , kuid nad tekkisid siin-seal nagu väikesed saarekesed keset merd ja hirmutasid oma olemasoluga neid , kes sinna minna ei tahtnud . Sõna kolhoos kätkes endas lihtsate külaelanike meeltes ja mõistuses kõikvõimalikke koledusi . See kõlas nagu surmaotsus , langes ragisedes nagu giljotiin ohvri kaelale ja tegi lõpu senisele elule . Talumehed , kes mitme inimpõlve kestel oma maalapi pärast visa ja verist võitlust olid pidanud , peavad selle nüüd vabatahtlikult käest ära andma . Ja mitte üksi maa , vaid ka oma varanduse . See oli loomuvastane , see oli mõistust ületav teguviis , see oli barbaarsus . Kuid nõukogude võim nägi seda niimoodi ette ning kaitsetutel inimestel tuli sellele alistuda , sest teist võimalust ei olnud . Kui võimuorganid siiani olid leppinud kulakluse kui klassi piiramise poliitikaga , siis nüüd tõstatati päevakorda kulakluse kui klassi täieliku likvideerimise küsimus . Taolise pöörde vajalikkust näitasid selgelt kohalike parteiorganisatsioonide ettepanekud . Põllumajanduse kollektiviseerimisega seoses töötati välja määrus , mis nägi ette kolhoosidesse mitte võtta kulakuid , rahvavaenlasi ning nende sabarakke , ei bandiite ega nende toetajaid . Kehtestati ka määrus , mis keelas nende majapidamiste valdajatel tappa ning müüa sarvloomi , hobuseid , maha sahkerdada põllumajanduslikku inventari . Selline teguviis võis tuua kaasa kriminaalkaristuse . Esialgu lepiti sellega , et teostati kulakute ning rahvavaenlasteks tunnistatud perekondade ümberasustamine vabariigi piirides , kuid hiljem loobuti sellest ning pandi ette saata kõik kulakud ja Saksa okupantide käsilased koos perekondadega Eesti NSV-st välja . Ja siis see algas . Kõigi aegade kõige koledam omavoli ja vägivald kaitsetu rahva kallal , millele anti nimeks : " Küüditamine . " Kõike muud , kuid seda ei osanud keegi ette näha . See jube operatsioon , mis algas maarjapäeval , kahekümne viienda märtsi ööl , aastal üks tuhat üheksasada nelikümmend üheksa , pani punkti eesti talurahva lõplikule hävitamisele . Sel hirmsal ööl logistasid ringi üle kogu Eestimaa veomasinalobudikud , püssimehed peal , ning püüdsid kaitsetuid inimesi . Aktsiooni läbiviimine oli usaldatud julgeolekuorganitele . Unest üles hirmutatud inimesed kaotasid tihti otsustamise ning tegutsemisvõime , ega taibanud kaasa võtta kõige hädavajalikumatki . Jõhkrad sõjaväelased , selle asemel et surmani kohkunud inimesi aidata , ergutasid neid püssipäralöökidega karjudes : " Bõstra ! Bõstra ! " Kõrvenurme külas klopiti sel saatuslikul ööl kõige esimesena Sakrise talu uksele , kus elas perenaine üksinda . Rohketes vintsutustes ning katsumustes karastatud Sakrise Manda võttis öised külalised vastu võrdlemisi rahulikult ja külmavereliselt . Kui talle arreteerimiskorraldus ette loeti , küsis perenaine : " Kui kauaks ? " " Igaveseks , " oli lühike vastus . Perenaine mõistis , mida see tähendas . Oma koduga tuleb tal jäädavalt hüvasti jätta . Ta võttis kaasa ainult nii palju , kui ta käe otsas kanda suutis , kuigi aktsiooni juhtiv ohvitser suuremeelselt lubas , et kaasa võetavate esemete kogukaal võib olla kuni üks tonn . " Kus poeg on ? Meil on korraldus arreteerida ning ära viia teie talust kaks inimest ? " " Ma ei tea . Pole teda juba rohkem kui aasta otsa näinud , " vastas perenaine . " Saage aru , meil on arreteeritute plaan . Me ei tohi seda jätta täitmata . Kas teil kedagi teist ei ole , keda võiksime poja asemel kaasa võtta ? " " Ei . Nagu näete , olen üksinda . " " Kus on peremees ? " " Parašütistid lasksid maha . " Järgmine ohver oli Suureõue , kust viidi ära perenaine ja peremees mõlemad , ning poeg Aadu , lisaks veel voodihaige vanainimene , perenaise ema . Nende süüks oli : metsavendade aktiivsed abistajad ning nõukogude korra vastased . Et igal operatiivgrupil oli ette nähtud ära viia neli perekonda , siis mahtus autolobudikku veel ka Hernemaa perenaine tütre ning pojaga , kuna peremees oli arreteeritud juba neljakümne viiendal aastal , ja Ahulepiku peretütar koos lastega , kelle mees , Kunda kaupluseomaniku poeg , oli samuti kinnipidamiskohas juba mitu aastat . Kõrvenurme külast viidi ära veel kulakuks tunnistatud Tänavotsa Indrek koos perenaise ning lastelastega , kes juhuslikult vanaema ja vanaisa juures külas olid , ja lasterikas perekond Rannu , sõjapõgenikud Toila kandist . Selja ning Marino külad jäid selle ebainimliku aktsiooni tulemusena peaaegu täiesti inimtühjaks . Neil hirmu- ja õuduspäevadel olid Eestimaa külad täis meeleheidet , nuttu ja halamist . Nagu pesalt ärahirmutatud linnud ekslesid küüditamisest alles jäänud inimesed kõrvalistel teedel ja metsades . Keegi ei osanud ette näha , millal veoauto kellelegi õue sõidab ja kaitsetud inimesed ära viib . Keegi ei võinud kindel olla , et ta õhtul magama heites kuni hommikuni oma voodis rahulikult puhata võib , sest tavaliselt ilmusid NKVD-mehed ikka öösi , kõige paremal uneajal . Ootamatust äratamisest peaaegu mõistuseta inimesed ei osanud tihti kaasa võtta kõige vajalikumatki , vaid tammusid sihitult ühest toast teise ning haarasid ilma valikuta juhuslikult näppu puutuvaid esemeid , mida neil tegelikult vaja ei läinudki . Seepärast siis juhtuski , et paljud perekonnad läksid pikale teele ja tundmatule tulevikule vastu peaaegu puupaljalt ning ilma toiduaineteta . Kõikide peas keerles üksainus küsimus : mille pärast meid viiakse , mis on meie süü ? Külad jäid inimtühjaks , allesjäänud elanikud ei julgenud end kaua aega avalikkuses näidata . Tummalt ja vaenulikult lömitasid surnud majad keset kevadisi lõokeste lõõritusest sillerdavaid välju . Igas vastutulijas nähti vaenlast – äraandjat . Ei juletud täie häälega rääkida isegi kõige parema sõbra või usaldusväärse inimesega . Sosistati , piiluti kartlikult ringi , hoiduti tõe väljaütlemisest . Rahvas unustas lühikese ajaga aususe , õigluse , siiruse ja tõe . Inimeste mõistust ja meeli vallutasid ning hakkasid juhtima hirm , vale , salatsemine , silmakirjatsemine , mis ehitas tugeva alusmüüri inimsoo pahedele , nagu vargus , joomine , liiakasuvõtmine , pettus ja pärast kolhoosidesse astumist ka ühisvaraga hooletu ümberkäimine . Ühesõnaga – hakkas lokkama kõik see , mis tänini oli olnud eesti rahvale võõras ja harjumatu , ebaõige ning vastuvõtmatu . Rahvas pidi maha salgama oma tõelised tunded ja oma tõekspidamised , pidi hambaid risti hoides vaikides taluma kõike seda , mida talle vägivaldselt peala sunniti . Pidi isegi " Hurraa " karjudes heaks kiitma kõige koledamat ülekohut ja alandamist , sest nii tahtis keegi võimuhull , inimese näo saanud koletis , kellele miski polnud püha . Ja seda kõike oli rahvas sunnitud tegema , kui ta tahtis edasi elada . Surmahirm andis elamiseks vajaliku jõu . Ilmusid kirjandusteosed , mis lausa nõretasid tõe vassimisest , igasuguse ebaõigluse ja ülekohtu ülistamisest ning valest , ilmusid laulud , mille tekstide juures pidid lauljad ennast lausa pingutama , et sõnad poolel teel kurku kinni ei jääks . Ajalehed sisendasid lugejatesse tülgastust , sest peale kahtlase väärtusega töövõitude ning töönormide ületamise polnud seal muud midagi lugeda . Ka kirjutati ajalehtedes rahvakoosolekutest , kus osavõtjad ilma mingisuguste pretensioonideta totraid , täiesti eluvõõraid otsuseid üksmeelselt vastu võtsid . Kõik ju ometi teadsid , kuidas need koosolekud tegelikult olid . Kes julges vastu vaielda ja mis oleks sellest olnud kasu ? Kõik tahtsid jääda märkamatuks , sest iga väiksemgi sõnavääratus oleks andnud põhjust näpuga näitamiseks ja Siberisse küüditamiseks . Hirm oli see , mis dikteeris sel julmal pimeduseajal inimestele kõik ette , kuidas alles jääda ja eksisteerida . Niisuguses olukorras oli maa , mille majandust loodeti viia lühikese aja jooksul enneolematult kõrgele tasemele . Kelle abiga ? Kas nende ärahirmutatud inimeste abiga , kes oli nagu peata lambakari siia-sinna lükata ja vintsutada ? Kas nende inimeste sundtööga , kes olid usalduse kaotanud valitsevate võimuorganite vastu ? Kas võisid aidata majandust üles ehitada inimesed , kelles iga veretilk kisendas ülekohtu vastu , et nendelt oli ära võetud esiisade maa , kellelt oli röövitud varandus ja kellele püüti Siberi , sunnitöölaagrite ning vanglate abiga sisendada , et kolhoosikord on kõige õigem ja ausam kord , mis viib rahva helgele tulevikule vastu . Paljud külad , eriti need , kus oli rohkesti nõndanimetatud asundustalusid , olid jäänud peaaegu täiesti inimtühjaks . Kust tuli see tööjõud , kes haris nende põllud , niitis nende heinamaad . Küüditamine ei puudutanud neid inimesi , kes kodanlikul ajal tööst eriti ei hoolinud , kes meelsamini läbi ajasid piskuga ning kadedusega vaatasid nendele , kes hommikust õhtuni tööd rügasid ja seetõttu ka majanduslikult paremal järjel seisid . Kust pidid need inimesed siis nüüdki selle töövaimustuse ja innustuse võtma , et oma endise jõuka naabri põldu minna kündma või tema heinamaad niitma . Siiamaani olid nende kehvas majanduslikus olukorras süüdi töökad ja rikkad üleaedsed . Ja kui nüüd valitsusvõimudki seda aina kinnitasid , et ometi kord olete vabanenud kulakutest – külakurnajatest , kelle pärast olete pidanud kannatama puudust ja nälga ning kõik , mida te ühismajandis toodate , on kolhooside asutamise momendist alates teie oma , siis lootsid kergeusklikud inimesed tõesti ime toimumist , mis neid üleöö rikkaks teeb . Ja rikas olla on olnud läbi aegade kõikide suurim soov . Mis imevägi pidi selle soovi siis nüüdki inimestelt võtma ? Ja eks olnud kolhoosidesse agiteerijad rikkaks saamise soovis ka ise kujukaks näiteks ning heaks eeskujuks . Kulakuteks tunnistatud majapidamiste ja arreteeritute varad kadusid imekähku , keegi ei teadnud , kuhu . Mingit dokumentatsiooni küüditatute varanduste kohta sisse ei seatud , midagi arvele ei võetud . Väärtuslikumad esemed jagati lihtsalt arreteerijate , valla täitevkomitee esimeeste , partorgide ning pealekaebajate vahel ära , sest nende käes oli võim , järelikult ka õigus . Tihti käis saagijagamine isegi veel enne , kui pererahvas alles ära viimata . Ega muidu poleks Mäemõisa peremehel olnud võimalust vallaisandatele öelda , kui viimane viljakott aidast välja kanti ja koormasse tõsteti : " Minu rikkusel on lõpp , aga teie vaesus on igavene . " Metsadesse varjule läinud inimeste olukord muutus üha raskemaks , sest neid , kelle käest toiduaineid võis saada , jäi üha vähemaks . Kes arreteeriti ja viidi vanglasse , kes tehti kulakuks ning küüditati Siberisse , kes jättis oma majapidamise vabatahtlikult maha ning läks uut eluaset ja töökohta otsima , sest talupidamine maal oli ohtlik ning ka tulutu . Ka venis aeg liiga pikale . Loodetud abi , mida välisraadio ikka veel nendele ärahirmutatud inimestele , kes ennast metsas varjasid , lubas , ei tulnud kusagilt . Nii mõnigi metsavend kaotas lootuse ega uskunud enam mingisuguseid lubadusi , vaid tuli metsast välja ja andis ennast vabatahtlikult üles . Olid ju paljud ennast varjama hakanud peaaegu ilma mingisuguse põhjuseta , kas teiste ässitusel või kutsel , hirmust võimaliku arreteerimise ja küüditamise ees või ka välisraadio valepropaganda õhutusel . Mõnda aega hoiti neid kinni , kuulati põhjalikult üle ja kui mingisugust süüd ei leitud , lasti nad vabadusse . Kõige rohkem nõuti niisugustelt meestelt , et nad välja annaksid need , kes neid toiduga varustasid . Võib-olla , et seda ka mõni tegi , sest pärast esimesi metsast väljujaid hakati üha sagedamini kimbutama üksikuid talusid , kes kõigi eelduste kohaselt metsavendadega sidet pidasid . Ka Roopalu Jaak ja Linda mõlgutasid mõtteid metsast väljaminekust ning normaalsest elust oma kodutalus . Nad teadsid väga hästi , millises olukorras oli Künka pere , kus vaevalt ruumi jätkus nii suurele lastekarjale . Roostepõllu vennaksed aga ei tahtnud koju tagasi pöördumisest kuuldagi . Eriti vastu oli kõige vanem vend Armin . " Kuhu te kipute ? Tahate meelega hundile kurku joosta või ? Mis teil häda on ? Lausa nälga pole me keegi veel näinud , elus ja terved oleme samuti , nii et minu arust pole praegu veel mingit põhjust hädaldamiseks . " " Aga lapsed ? Künkal on olukord tõesti räbal . Esiteks pole seal nii suurele perele ruumi ja teiseks tuleb nappus kätte ka toidust . Minnal on võib-olla juba pooled põllud sööti jäänud , aga riiginormid tuleb tasuda ka ülesharimata osa pealt . Samuti loomadega . Kes teeb heina ? Tal on majapidamisega tõsiseid raskusi . " " Olgu kuidas on , aga praegu pole aeg veel sobiv . Ootame veel ! " oli Armin oma otsuses kindel . Jaak ja Linda aga muretsesid oma koduse olukorra pärast edasi ning pidasid kahekesi olles nõu , kuidas asja niimoodi ajada , et Roostepõllu poisid metsast väljumist takistama ei kipuks . " Otstarve avaldab abinõu " on laialt tuntud väljend . Ta sobis ülihästi ka küüditamist iseloomustavasse ajajärku . Oli ju talurahva sundkorras äraviimine Siberisse selleks liikumapanevaks jõuks , mis tõukas ta vabatahtlikult kolhoosidesse astumise teele . Valitsus oli saavutanud oma eesmärgi , kuigi rahvas selle eest tohutu suurt hinda pidi maksma . Kuid kes sellest küsis . Inimesel ei olnud sel ajal väärtust . Siberi orjaturgudel kupeldati kümnete tuhandete kaupa Baltimaade mahakantud inimrämpsu – nii nimetasid neid küüditajad – kelle elu tervis ja heaolu ei huvitanud kedagi . Nii nagu kunagi Lääne-Rooma riigis orjapidajad , eelistasid ka Siberi majandite juhid noori ja tugevaid vallalisi orje lastega emadele , kuid neid just kõige rohkem oligi . Suur osa Eestimaa noormeestest oli läinud neljakümne esimesel aastal Nõukogude armeesse , allesjäänud , pealekasvanud noorukid ning vanemad mehed korjas aga Saksamaa totaalne mobilisatsioon ära . Seepärast siis moodustasidki küüditatute põhimassi naised , lapsed ning vanurid , kelles nõukogude kord nägi oma režiimile kõige ohtlikumaid vaenlasi , kellest oli vaja ilmtingimata nii ruttu kui võimalik lahti saada . Et seda koledat küüditamise aktsiooni peatada , kiirustasid külad üksteise järel kolhoosi astumise avaldusi kirjutama , peaasi , et oleks võimalus oma kodumaale jääda . Kõrvenurme külas tuli esimene initsiatiivgrupi koosolek kokku Vareseljal , kohe pärast küüditamist . Tuli Rogandiku Mart , Soobli Hints , Rakkaneni Jüri , Künka Minna ning Uuejõe Gustav . Läbielatud hirm sundis talupidajaid tegutsema . Vareselja Jaan oli hankinud rajoonist kolhoosi põhikirja näidise , mida ta koosolijaile tutvustas . Ehkki mitmed tüüppõhikirja punktid olid meeste arvates täiesti vastuvõtmatud , tuli sellega leppida , sest üle kehtivate määruste minna ei saanud , see oli Vareseljale rajoonis selgeks tehtud . Et kõiki kolhoosiperesid mõõdeti ühepikkuse mõõdupuuga , seda ei pidanud koosolijad õigeks . Künka Minnal oli kodus kaheksa last , kellest veel mitte ükski polnud töövõimeline , samal ajal oli aga Saareväljal üksainus laps ning kaks täiskasvanud inimest teenimas . Loomi tohtisid aga mõlemad pered pidada ühepalju . Niisugune range ettekirjutus polnud õiglane , sest see asetas lasterikkad perekonnad väga raskesse olukorda . Initsiatiivgrupp lahkus Vareseljalt segaste tunnetega . Mingisuguseid olulisi muudatusi tüüppõhikirjas teha ei tohtinud , kõik pidi jääma enam-vähem samaks . Koosolijaid see ei rahuldanud . Järgmine , tegelik majandi asutamise koosolek pidi toimuma juba üsna varsti rahvamajas , kuhu oli oodata kogu ümbruskonna talupidajaid ning rajoonist ka parteikomitee volinikku . Mõtted , mida Künka Minna initsiatiivgrupi koosolekult koju minnes mõtles , ei olnud just lõbusad . Hirm tuleviku pärast kiskus meeleolu alla . Kuigi ta ennast juba ammu kolhoosi astumiseks ette oli valmistanud , ajas põhikirjaga tutvumine talle praegu hirmu peale . Üksainus lehm tema perekonna jaoks ! Ja põllumaad ainult kuus kümnendikku hektarit ! Majandi viljasaagist läheb kolhoosnikule jagamiseks ainult see osa , mis pärast riiginormide tasumist järele jääb . Millega ta oma lapsed kasvatab ! Minna ei jõudnud veel õueväravatki lahti teha , kui juba Saarevälja Marta vastas oli . Praeguse meeleolu juures oli jutuajamine talle tõesti vastumeelt . " Noh , kas ajasite kolhoosi püsti ? " " Ei veel . Täna käis koos alles initsiatiivgrupp , tutvusime põhikirjaga . Asutamiskoosolek tuleb hiljem . " " Oh sina taevas ! Või korrapealt kohe nii suur punane , et lase aga olla . Mis sul kibeleb . Kas tahad tõesti oma varanatukesest nii kangesti lahti saada , et kohe ise lähed teist venelastele pakkuma . " " Ega ma teda venelastele ei anna . " " Kellele siis ? " " Kolhoosile . Sellest ei pääse keegi . Küllap tuleb sul ka sinna astuda ja varandus ära anda . " " Einoh , muidugi , kui sina ja teised sinusugused nii koledasti peale pressivad , et muudkui minge ja minge , paradiisiaed ootab . " " Seda ei tea keegi meist , kas seal ootab paradiis või põrgu , aga niimoodi edasi elada on ka võimatu . Mina ei jaksa . Normid ja maksud käivad üle jõu , metsaraie- ja veokohustus võtavad tervise . Sul mees majas , kes kõik raskemad tööd ära teeb ning metsanormigi ära raiub , aga mida mina pean tegema . Kuhu ma lapsed ja loomad jätan , kui ise paariks-kolmeks nädalaks metsatööle lähen . Öelgu inimesed külas minu kohta mida tahavad , kuid mina ei suuda enam , jõud ütleb üles . " Minna avas värava ning astus õue , jättes naabrinaise üksinda . Praegu polnud tal tõesti tuju ega tahtmist sel teemal kõnelust jätkata . See oli kohe vahetult küüditamisele järgnevatel päevadel , kui Alatalu Piret ühel kahkjal varakevadisel märtsihommikul aknast välja vaatas . Oma suureks ehmatuseks nägi ta üle põllusiilu talu poole sammuvaid mehi . " Tulevad ! " karjatas Piret surmahirmus . " Kes ? " jahmus pliidi juures askeldav ema samuti . " Kinnivõtjad , küüditajad ! Näed , tulevad üle põllu otsejoones siia ! " " Püha jumal ! Jookse ruttu alla kuusikusse ! Ära välja tule . Ma ütlen , et läksid linna . Ega nad mind , vanainimest , ilma sinuta ikka viima hakka . " Piret tõmbas kiiruga ema vana lambanahkse kasuka selga , haaras varnast villase rätiku ning jooksis üle õue , nii kuidas jalad võtsid , lauda taha kuusikusse . " Issand jumal ! Kas tõesti on kord minu käes ! Mille eest ! " Süda kloppis kiirest jooksust ning erutusest , nagu tahaks ta ribide vahelt välja karata , kõrvus kohises ja iiveldus kippus peale . Piret kartis , et ta saab rabanduse . Suuremad lapsed olid koolis , kodus olid ainult kaks väiksemat . Võib-olla võtavad kõik , ka ema . " Mida ma hakkan viie lapse ja emaga Siberis peale ! Halasta , jumal ! Halasta ! " ägas Piret kuuse tüvele toetudes . Miks inimesi ometi nagu metsloomi taga aetakse ! Miks neid koheldakse nagu kõige suuremaid kurjategijaid ! Tsaariajal saadeti Siberisse mõrtsukaid , nüüd aga rahulikke süütuid inimesi . Võtke varandus , kui nad seda nii väga ihkavad , viige laut loomadest tühjaks , kuid jätku inimesed rahule . Jätku perekonnad lahutamata , igaüks oma kodudesse . Kas niisuguse hirmsa ülekohtu ja vägivallaga luuaksegi siis kommunismi ! " Piret puhkes nutma . Ta värises nagu kõrges vappepalavikus haige . Siis kolksatas kusagil mingi uks ja Piret kuulis maja poolt meesterahva hääli . Natukese aja pärast ilmus ema lauda taha ja viipas Piretit käega . " Tule tuppa ! " " Mis on ? Kas viivad ära ? " " Ei , jumal tänatud , seekord küll vist mitte . " " Kes nad on ? " " Kolm meest olid võõrad , vist rajoonist , neljas on valla täitevkomiteest vana Roodina . " " Mis nad siis tahavad ? " " Võõrad mehed läksid ära , et kiire , palju tegemist . Vaja ühismajandisse asutamiseks inimesi ette valmistada . Roodina aga istub köögis , tahab , et sa kolhoosi astuksid . " " Issand , jumal ! Kuidas ma ehmatasin . Nad on ju inimesed nii ära hirmutanud , et igaühes näed vaenlast . Muud enam mõttes ei seisagi kui arreteerimine ja küüditamine , " rääkis hirmu pärast ikka veel pooloimetu Piret . " Ma pidin suurest ehmatusest ära minestama , kui Roodina võõraste meestega sisse astus ja sind küsis . Aga läheme nüüd tuppa . Partorg ootab köögis . Ma ütlesin , et oled vist lauda juures loomi talitamas . " Piret tuli lauda tagant puude vahelt välja ning ema ja tütar , läbielatud hirmust poolsegased , astusid teineteise järel tuppa , kus partorg neid laua taga istudes ootas . " Me tulime teie juurde väga tähtsa asja pärast , " alustas Roodina ilma sissejuhatuseta ning viitas teisele toolile , et Piret istet võtaks . Alatalu perenaine polnud ikka veel lahti saanud äsjasest kohutavast hirmutundest ning istus kuulekalt , jälgides üksisilmi oma vastas istuva partorgi igat liigutust . Juba üksi selle mehe nägemine ajas talle õudusevärinad peale . Ta ei suutnud kuidagi harjuda Roodina heledast metallist kunsthammastega ega tema käriseva häälega . Kuulduste kohaselt oli Roodina täiesti ilma hariduseta , pärast sõda Eestimaale tulnud , kes alles siin suurte raskustega oma nime oli õppinud kirjutama . " Te olete kindlasti kuulnud kolhooside asutamisest ehk teiste sõnadega ühismajandite loomisest , mis praegu üle Eestimaa käimas on . Terve hulk avaldusi on juba laekunud . Nüüd , kus me oleme lahti saanud rahvavaenlastest – kulakutest , astuvad kõik üksmeelselt kolhoosidesse , mis tagab kõikidele maal töötavatele inimestele enneolematult jõuka ja õnneliku tuleviku . Ma arvan , et te olete arukas ja eesrindlikult mõtlev inimene , kuigi teie mees rängalt on eksinud nõukogude korra vastu sellega , et ta ennast Saksa Wehrmachti kätte vangi andis ning hiljem tema ridades Punaarmee vastu võitles , kuid ma loodan , et te ei hakka koos klassivaenlastega , keda külades ikka veel leidub , ühismajandite vastu töötama , vaid annate avalduse otsekohe . Siis oleks ka siin külas juba nagu algus tehtud ning mul oleks rajooni minnes teie avalduse näol konkreetne asitõend ette näidata . " Partorgi jutt jõudis Pireti teadvuseni suure hilinemisega , sest ta oli ikka veel mõttes Siberi poole teel . Alles siis , kui Roodina lõpetas , hakkas ta uskuma , et seekord pole siiski vast küüditamist karta . Kuid mis avaldust ta tahab ja millisest majandist ta räägib ? Piret püüdis oma hirmust halvatud ajus mõtteid kuidagi korrigeerida . " Ma ei saanud hästi aru , mida ma pean tegema . Millise avalduse ma pean kirjutama ? Palun , ütelge veel kord . " " Te peate kirjutama kolhoosi astumise avalduse . See tähendab seda , et tahate vabatahtlikult ühismajandi liikmeks hakata koos maa ja liikuva varandusega , mille hulka kuuluvad kariloomad , hobused , põllumajanduslik inventar ning viljaseeme . " " Millal ? " " Kasvõi kohe praegu . Mida varem , seda parem . " " Hea küll , ma kirjutan kohe , " vastas Piret , ise rõõmus , et see hirmus küüditamise karikas ka seekord temast mööda läks . Ükskõik , mis siin ka ei juhtuks , oma kodus suudad ehk kui rasketele katsumustele vastu panna . Siin on vähemalt oma isakodu seinadki toeks , kui enam muud midagi ei ole . Ja Piret kirjutas avalduse , ilma et ta pikemalt sellele oleks mõelnud , peaasi , et ta võis oma kodumaale oma perekonna juurde jääda . Hiljem ta isegi ei mäletanud , mida ta sinna kirjutas . Alatalu Piret oli esimene , kes astus kolhoosi , kuna tal ei olnud teist valikut , sest ta mees oli Nõukogude armeest sakslaste poolele üle läinud . Pireti pilt ilmus rajooni ajalehes . Ometi kord üks õige eesti talunaine , kes on , vaatamata oma kahtlasele päritolule , äratundmisele jõudnud , milliseid hüvesid toob kaasa kolhoosikord . Ühismajandi asutamise koosolekul istus Piret rajooniisandatega koos aupresiidiumi laua taga . Teda ülistati kõnedes ning mainiti sõnavõttudes kui kolhoosikorra suurt pooldajat . Kuid oleks keegi suutnud Pireti südamesse vaadata , siis oleks ta seal suure vaimustuse asemel leidnud vaid kõige jubedamat hirmu küüditamise , vangla ja sunnitöölaagrite ees ning lõpmata suurt väsimust , mis sinna oli jätnud üle jõu käivad vilja- , liha- ning piimanormid , metsaveo- ja raiekohustused , riigilaen ning rahaline põllumajandusmaks , mida üksiktalupidajatel riigi ees kanda tuli . Kuid et Piret oskas suu kinni hoida , siis ei saanudki keegi teada , mida ta tegelikult mõtles või tundis . Enda , oma ema ja laste elu hoides pidi ta vaikima , pidi salgama , pidi valetama ja talitama oma parima äratundmise vastu . Ja kas tema üksi ? Kindlasti mitte . Kolhoosi asutamise koosolekule läksid kõik Kõrvenurme elanikud , kel vähegi jaksu oli . Asi oli sedavõrd uudne , et sealt puududa ei tahtnud keegi . Suuremate talude omanikud olid kas perekonniti küüditatud , või siis juba varem arreteeritud . Põhiline ühismajandisse astujate kontingent koosneski siis peamiselt väikekoha-pidajatest , kel ainult paar-kolm hektarit maad , üks hobune ja kaks-kolm lehma . Inimesed olid ärevad , sest keegi ei teadnud ju kolhoosidest midagi lähemalt . Teada oli vaid see , mis kuulujuttude näol suust suhu liikus . Seepärast tahtsid kõik oma silmaga näha ja kõrvaga kuulda , mis ja kuidas . Liiga palju sündmusi oli mõne aasta jooksul inimeste elus toimunud , et millegagi oleks suudetud lõplikult harjuda , milleski põhjalikult veenduda . Kõigepealt neljakümne esimese aasta tormilised sündmused : valitsuse vahetus , haritlaskonna ning jõukamate inimeste massiline arreteerimine , nende vägivaldne äraviimine oma kodumaalt , siis sõda , Saksa okupatsioon , nõukogude võimu taaskehtestamine ja sellega kaasnevad paljudki ebameeldivad sündmused , metsavennad ja lõpuks veel kõigi aegade kõige koledam talurahva hävitamine barbaarse küüditamise näol , mis lõi eesti talurahva elu täiesti segamini , purustas kindlakskujunenud ja harjumuspärase tegevuse tugisambad jäägitult . Selles sündmuste ja vastandlike meeleolude rägastikus olid maainimesed kaotanud täielikult igasuguse orientatsiooni . Nagu tuulde paiskunud kuiv lehepuru hõljus talurahvas ühest äärmusest teise , teadmata , mida teha või mille juurde peatuma jääda . Ja nüüd tuli veel üks koledus , mis ähvardas maainimeselt võtta viimase , põlise isatalu , maa , mis aastatuhandeid rahvast oli toitnud . Paljud olid meeleheite piiril . Sõjajärgsed aastad suurte liha- , piima- ja viljanormide , üle jõu käivate rahaliste maksude , riigilaenu , metsaraie- ning veokohustustega olid talurahva juba niigi välja kurnanud , elamisjõu ära võtnud , kuid ometi tuldi kuidagimoodi toime , kannatati ära lootuses , et tulevik toob paremat . Kui nüüd aga veel see kõige viimane – maa – käest ära tuli anda , tõstis kõigi südames mingi protestivaim veel kord pead ning erutas väsinud inimesi vastuseisule . Kuid see üürike lõkkepuhang vaibus peagi küüditamise koledusi läbi elades ja kolhoosi asutamise koosolekule tulid võitlusvaimuta tahtejõuetud inimesed , kellele oli ükskõik , mis nendest edaspidi saab . Peaasi , et lõppeks see tagakiusamine ja mõnitamine . Muidugi oli ka neid , kes ruttasid ühismajandit looma rõõmsas elevuses , kes tõesti olid veendunud selles , et uus kord nendele päevapealt kõik eluhüved sülle kannab . Need olid mehed , kel kolhoosi astumisega midagi polnud kaotada . Üks lehmamullikas laudas , ilma hobuseta , ilma põllumajandusliku inventarita , ilma viljaseemneta – mida oli tal ühismajandisse kaasa anda , millest tal võinuks kahju olla . Vaikides siseneti rahvamajja , vaikides võeti istet . Ärevusest punetavad ja viimse võimaluseni pingestatud näod . Saali täitis vaikne sosin . Kõrvaltoa uks avanes ning rajooni-isandad astusid sisse . Loeti ette nimed , kes pidid istuma aupresiidiumi laua taha . Teiste hulgas oli ka Alatalu Piret , mis äratas paljudes võõristust . Kõnepulti asus valla partorg Roodina . Ta alustas : " Seltsimehed ! Lõpuks ometi on saabunud aeg , kus eesti talurahva sajanditepikkune unistus on täitunud . Ta on saanud oma maa täisõiguslikuks peremeheks . Seda momenti on ta oodanud mitusada aastat , ning nüüd on see käes . " " Kuulsid , mis ta ütles . Saad sa millestki aru ? " müksas Soobli Heints Rogandiku Mardile külge . " Ei tea , mis ta , kurat , seal mögiseb . Ise võtavad maa ja varandused käest ära ja nüüd tuleb veel siia laulma , et saame maa peremeesteks . Kes me siis siiasaadik olime . Ütle raisku praegu . " " Mis kuradi peremees ma enam olen , kui vakamaa põldu ja üks lehmamullikas laudas on . Ei hobust , vankrit ega rege , ei atra ega äket . Hullem kui pops , " sosistas Rakkaneni Jüri oma naabrile . " Nüüd , kus rahvavaenulikud jõud maalt välja on saadetud , võime me rahus ja üksmeeles oma rahvamajandust taastades täie innuga tööle asuda . " " Kust ta , kurat , selle võtab , et me mitusada aastat seda momenti ootasime , et meilt maa käest ära võetaks . Alles kaks aastat tagasi anti meile kätte aktid , mille alusel saime maa põliseks kasutamiseks ja juba võetakse ära . Mine tea , mida nad paari aasta pärast jälle välja mõtlevad . " " Siis ehk teevad kogu eesti rahva vagaseks . " " Ei nad seda küll ei tee . Kes neid siis toitma hakkab . Ega ometi Vallneri Sassi sugused . Orjad jäävad , nii nagu isandadki . " " Tänasest päevast alates olgu ennastsalgav töö iga kolhoosniku aukohuseks . Pole enam külakurnajaid – kulakuid , kes meie töövaeva ebaausal teel riisuvad , " kuulutas partorg edasi . " Tänasest päevast alates sammub eesti talurahvas kogu Liidu rahvaste vennalikus peres õlg õla kõrval vastu helgele tulevikule , mida võimaldab meile ainuõige tee – kolhoosikord ! Ja nüüd , seltsimehed , asume avaldusi kirjutama , kes seda veel teinud pole . Ärgu olgu teie seas kõhklejaid ega kaksipidi mõtlejaid , see ainult segab ja takistab meie tööd ning annab rahvavaenulikule elemendile põhjust taas pead tõsta , naerda ja irvitada . Ja kui teie seas , seltsimehed , peaks leiduma neid , kes kolhoosikorrale ikka veel kaikaid kodaraisse püüavad visata , siis teatage sellest meile otsekohe , et niisugune kahjulik kulakute sabassörkija meie sotsialistlikust ühiskonnast saaks kõrvaldatud . " Erutusest punetavate nägudega ja värisevate kätega püüdsid mehed paberile kirjatähti kritseldada , millest pidi saama kolhoosi astumise avaldus . Valge paberilipakas tööst krobeliste sõrmede vahel , astusid nad üksteise järel laua juurde , mille taga istus võõras linnamees , parteikomitee volinik , kes avaldused kokku kogus ja oma portfelli toppis . Selle paberilipakaga andsid talumehed käest ära õiguse oma esiisade verega kätte võideldud maale , andsid käest ära loomad , põllumajandusliku inventari , viljaseemne , ühesõnaga kõik , mis neil oli . Maa , mille peal nad kuni tänase päevani julgelt olid kõndinud , teades , et see kuulub neile , ei olnud enam nende oma . Talumeeste maa ja varanduse viis kaasa see siledaks raseeritud lõuaga linnamees oma mustas portfellis , kus valgele paberilipakale harjumatu käega oli kritseldatud avaldus , vabatahtlik soov astuda ühismajandisse ehk kolhoosi . Kas suutis see linnamees taibata seda meeleheitele lähedast hingevalu , mida need lihtsad mehed ja naised seda paberit ära andes tundsid , või mida nad sel momendil mõtlesid . Vaevalt küll . Tema oli rahul , sest tema oli täitnud antud ülesande : üks kolhoos Eestimaa pinnal oli jälle rohkem . Temal ei olnud asja nende inimeste tunnetega , ei protestihäältega ega südamevaluga , mida iga avalduse andja endas varjas , sest oma mõtteid ja tundeid sõnadesse panna sel ajal ei tohtinud . Võõras oli selle majandi nimetus , veel võõram ja harjumatum ka see totrana näiv idee , maa nende harijaist lahutada . Ja peremeestele meenusid Selivere mõisa moonakad , kellesarnasteks nemadki nüüd kõigi eelduste kohaselt õige pea pidid saama . Lehmamullikas ja kartulimaa , töötasu viljas – mis vahet seal siis oli . Moonakas mis moonakas . Nõnda mõtlesid ja arutasid mehed , kui nad kolhoosi asutamise koosolekult kodu poole astusid . Kui palju veriseid võitlusi oli ajaloo vältel peetud sellesama musta mulla pärast , kuid ikka oli ta jäänud rahva kätte . Ükski valitsev võim ei nõudnud vabatahtlikku lahtiütlemist maast , kõikide inimeste toitjast . Kuid nüüd nõuti ja mitte üksi maast , vaid ka loomadest , tööriistadest , viljaseemnest . See oli üle mõistuse käiv nõudmine . See oli jõhker vägivald , millega rebiti eesti talupoeg lahti südamelähedasest tööst , igipõlistest harjumustest . Paljud mehed olid närvišoki piiril . Olles avalduse ära andnud , oli neil tunne , et nendelt on käest ära rebitud kõige püham ja kallim , kõige väärtuslikum ning nad lahkusid koosolekult , sest kurku nööris viha ja valu , mida ei suutnud momendil leevendada miski . Mitte kunagi oma eluea jooksul ei saa nad enam oma elust täit rõõmu tunda , sest kaotusvalu , mida oma kodutalu käest ära andes tunti , ei unune selle põlvkonna jooksul . Võib-olla nende lapsed – järeltulev põlvkond , kes seda armastust oma isatalu vastu pole tundnud , suudavad elada rõõmsamalt . Tulevased põlvkonnad lähevad põllule tööle kiretult , ilma musta mulda armastamata , ilma selles emakest-toitjat nägemata , nii nagu minnakse vabrikusse või tehasesse palgatööle , mis ei tekita hinges vaimustust ega emotsioone . Mida teab palgatööline seemne kukkumisest leiba sigitavasse mulda , mida orase võrsumisest sellestsamast mullast , mille küljest neid praegu lahti kistakse , mida teavad nad loomadest , kes on südamelähedased nagu lapsed , mida kuldset viljasaaki koguvast töökast taluperest . Nõnda mõtlesid ja arutasid verivärsked kolhoosnikud , kui nad ühismajandi asutamise koosolekult kodu poole astusid . Nüüd olid nad siis kõik ühesugused maatamehed . Ei kellelgi rohkem ega vähem . " See ehk ongi nüüd see võrdsus , millest linnamehed kogu aeg räägivad . " " Mis võrdsus ! Künka Minnal on tuba lapsi täis , kaksteist suud ootavad kolm korda päevas süüa , mõnes peres kaks täiskasvanud inimest , siin ei saa mingist võrdsusest juttgi olla . Nüüd see ebavõrdsus alles algab , kui igale kolhoosiperele ühepikkuse mõõdupuuga mõõdetakse . Pered on ju erinevad . " " Kui ikka oma kodus eladagi lastaks ! Aga räägitakse , et majad veetakse kõik keskusesse kokku , siis hõlpsam inimesi tööle käsutada , kõik käe-jala juures . " " Siis on küll püsti kurat lahti . Uut maja veel ehk lahutad ja ehitad teises kohas üles , aga vanad talumajad , hakkad neid lahutama , sinna nad risuhunnikuks jäävadki . Kui enam mingit sissetulekut ei ole , kust see raha veel tuleb , et uut maja ehitad . Kui niisugust asja nõudma hakatakse , et majad kokku , siis pole küll muud , kui tõmba nöör kaela . " " Ei tea , miks neid taluinimesi küll nüüd nii hirmsasti vihatakse , nagu oleksime mingid kurjategijad . Kes Siberisse , kes vangi , kes seina äärde ja need , kes veel järele on jäänud , neilt võetakse maa ja varandus ära ning tehakse orjadeks . Kes seda linnarahvast lõpuks toitma hakkab ? " " Need tegid ikka targasti , kes enne küüditamist talud maha jätsid ning jalga lasksid . Nüüd ei pääse enam kusagile . Kuulsite , kui vana Roodina ütles , et põhikirjas on niisugune punkt sees , mis keelab kolhoosnikul ühismajandist lahkumise . Nii et kui oled kord nendele oma hinge müünud , siis orja aga suure rõõmuga edasi . Täpselt nagu keskaegne sunnismaisus . " " Küllap niisugune seadus on tehtud sellepärast , et inimesed kolhoosist minema ei jookseks . " " Ma lugesin poisi ajalooraamatust , et vanas Roomas põgenesid ka orjad oma isandate juurest ära , kui rõhumine liiga raskeks läks . Nii et ajalugu kordub , pole midagi öelda . Aga et ta kordub veel peaaegu kaks tuhat aastat hiljem , see on küll imelik mõelda . " Tükk aega sammusid mehed vaikides üksteise kõrval ja võis arvata , et igaüks tegeles erinevate mõtetega , kuid seekord painas kõiki mehi ühesugune küsimus : kuidas uues olukorras elama hakata , sest kuuldused Venemaa ühismajandite töötasust , kus kolhoosnikud oma töö eest peaaegu mitte midagi ei saanud ja inimesed lausa näljasurma piiril seisid , olid ka Eestimaale jõudnud . Ja rahvas uskus levinud kuulujutte meelsamini kui valla partorgi Roodina sõnu , kes kinnitas , et kolhoosikord toob rahvale lühikese ajaga enneolematu jõukuse ja heaolu . Kuid rahvas oli võimuorganitesse usu kaotanud . Liiga palju valet ja pettust olid talupidajad omal nahal tunda saanud ja umbusk võttis maad . Tühjade lubadustega toidetud rahvas suhtus partorgi sõnadesse ettevaatusega . " Räägitakse , et ühismajandis teevad traktorijaamad töö ära , kolhoosnikul pole muud kui pleegita perset põllupeenral . " " Usu sina , jah , seda möga . Kas sa vanasõna ei tea , mis ütleb : võõrad teevad , võõrad viivad . Ei hakka traktor sulle ilma palgata kündma ega külvama . See tuleb meil endal kõik kinni taguda , kas rahas või moonas . Kontoritesse tulevad paberimäärijad , kõik tahavad palka . Ja sina muudkui maksa . " " Mina küll ei kavatse kedagi orjama hakata . Liigutan nii vähe kui oskan . " Niisugune oli kolhoosnikute arvamine äsjaloodud ühismajandi tööst ja asjaajamisest . Kolhoosi esimeheks sai Vareselja Jaan , mees , keda kohalikud talupidajad kõige vähem selle koha peal näha soovisid . Kuid rahval polnud sõnaõigust , tema ettepanekuid ei arvestatud . Parteikomitee surus oma tahtmise läbi , sest Vareselja peremees oli valla varumisvolinikuna ennast igatpidi heast küljest näidanud ja tema ustavuses parteiüritusse ei kahelnud keegi . Ta oskas kõik normid enne tähtaega rahva käest välja nõuda ning paljude näitajate osas isegi ületada . See meeldis võimukandjatele ja Vareselja Jaanis hakati nägema ustavat nõukogude korra pooldajat . Tema asjatundmatust põllumajanduses ei peetud oluliseks . Tähtsaim kui miski muu oli poliitiline teadlikkus , sest kui mees on poliitiliselt õigesti meelestatud , ei ole muus asjas kompetentsust vaja . Küll püüdsid mõned julgemad Jaani kandidatuurile vastu vaielda , kuid see ei andnud tulemusi . Kõik teadsid tema talupidamisest eesti ajal , tema kahtlase väärtusega moraalist ning suhtumisest ausasse töösse . Isegi Künka Minna julges suu lahti teha , sest tal oli liiga hästi meeles neljakümnenda aasta suvi ja heinaaeg ning sellele järgnev neljakümne esimese aasta kevad , kui Vareselja Jaan ennast kehvtalupidajaks kuulutas ja Künka küünist heinakoormad peale tegi . Kuid eelmisel suvel , kui Minna ja Artur Vigi soones viimast heinakuhja tegid ja Vareselja omad pikas hanereas alles õhtuäärel sealt mööda oma heinamaale loogu läksid võtma , küsis Künka Artur : " Noh , kas hakkad varsti heinalõpetusi pidama ? " Selle peale vastas aga Jaan : " Ei nii ruttu saa . Ega seda heinaaega ole siis veel olnudki , see ju kõik alles ees . " Et aga augustis sadama hakkas , jäidki Vareseljal pooled heinamaad tegemata ja tagajärjeks oli see , et Jaanil tuli kevadel valla täitevkomitee erikorraldusel naabrite heinaküüni kallale minna . Ka teadsid kurjad keeled sedagi rääkida , et arreteeritute ning metsa varjule pugenud inimeste varandused mingit mõistmatut teed kaudu osaliselt Vareseljale rändasid . Kõik need asjaolud olid põhjuseks , miks vastse kolhoosi esimehe kohal ei tahetud näha meest , kelle aususes oli põhjust kahelda . Ehkki Metsanurga talu röövimist , põletamist ning pererahva tapmist vastavad võimuorganid ei uurinud ning süü metsavendade kaela veeretati , jättis Künka Minna ning Alatalu Pireti tunnistus Vareselja Jaanile mingi kahtlusevarjundi , mida küll keegi välja öelda ei julgenud , kuid visalt oma südames edasi kandis . Kuid mitte kõikidega ei läinud asi nii libedasti nagu Alatalu Piretiga , keda kolhoosi astumise avaldust kirjutama sundis hirm võimaliku küüditamise ees . Võib-olla polnud kõiki talupidajaid toores , ebainimlik vägivald ning muudki surveabinõud veel sel määral puudutanud , et ta kohe sulepea haaras ja oma varandusest esimese vihje peale vabatahtlikult lahti ütles . Oma talu , oma loomad , oma viljaait olid pikkade inimpõlvede jooksul liiga südamelähedaseks saanud ning neid vabatahtlikult välja vahetada mingi uue ja tundmatu olukorra vastu olnuks inimloomusele võõras ja vastuvõtmatu . Ainult surmahirm võis olla selleks jõuks , mis kaitsetuid inimesi seda tegema sundis . Suurest vaimustusest oma varandust ja talu käest ära andes olid eesti talupojad sel kolhooside asutamise perioodil väga kaugel . Rajoonide ajalehed tõid iga päev sõnumeid aina uute ühismajandite loomisest , kus rahvas üksmeelselt avaldusi ära andes oma poliitilist ustavust seltsimees Stalinile kinnitas . Kõrvenurme mehed lugesid lehte ja vangutasid päid : " Mis inimesed küll mujal on , et nõnda kolhooside asutamisega kiirustavad . " " Kuda kurat sa ikka kogu oma elamise vabatahtlikult käest ära annad ja ise sealjuures veel " hurraa " karjud . " " Lehed ehk valetavad , et kõhklejaid tagant ergutada . " " Ma olen seda juba ammu tähele pannud , et ajalehtede juttu ei või mitte üks jumala-mõhk uskuda . " " Ei mina ka sellest asjast aru saa . Eks seal olnud siis samasugune olukord nagu siingi , et suuremate talude omanikud koos naiste ja lastega Siberisse viidi . Ma tahaks näha , kes kurat seda tööd lõpuks tegema hakkab . Ega ometi Vallneri Sassi sugused kisakõrid ja looderdajad , kes eesti ajal vabadust nõudsid ja niigi palju tööd ei viitsinud teha , et korralikud püksid jalga oleks saanud . " Nõnda arutasid ja muretsesid Kõrvenurme mehed ning ootasid hirmuga seda päeva , mil nad oma taludest ja loomadest ilma jäävad . Seepärast polnud siis ka mingi ime , kui igaüks oma majapidamist nii kaua enda jaoks püüdis säilitada kui vähegi suutis . Üks sellistest oli Sooaluse Leeni , kes ei teadnud endal olevat mingit süüd , et teda sellepärast Siberisse oleks võidud küüditada . Kõik kohustused riigi vastu oli ta õigeaegselt tasunud , metsa raienormid täitnud , ja kui siia juurde veel seegi arvata , et mees Punaarmees võideldes Velikije Luki all langes , tundis Leeni end üpris kindlana , kellele keegi külge hakata ei saanud . Kuid ometi tuli valla täitevkomitee esimees koos partorgiga ka Sooalusele , et Leenit kolhoosi astumiseks ette valmistada . Kuid Leeni polnud nii nagu Alatalu Piret , kelle mees Saksa sõjaväes oli ning seepärast küüditamist kartma pidi . Ta ei olnud vallasakstega kohe paugupealt nõus ega asunud ka avaldust kirjutama , vaid püüdis Roodinale selgeks teha , et Sooaluse asub oma kolm-neli kilomeetrit külast eemal , keset metsi , kuidas ta sealt tööle hakkab käima . Ja kust ta üldse teada saab , millal tööle tuleb ilmuda . Kes talle sõna toob . Nähes , et Leenist nii kergesti jagu ei saa , püüdis Roodina anda keeldumisele poliitilist värvingut . " Kõik , kes ei nõustu ühismajandisse astumisega , kuulutatakse riigi vastasteks , " teatas partorg ning välgutas oma heledaid kunsthambaid . " Kuidas ma seepärast riigi vastane olen ? Ma tasun kõik maksud ja kohustused vastuvaidlemata korras , ei jää midagi võlgu . Küla meestest peaaegu tühi , kes jäi sõtta , kes küüditati Siberisse , ei tea , kellel Sooaluse põldu aega harima tulla on . Küllap jäävad juba esimesel aastal kohe sööti . Kui talu minu käes ja hobune alles jäetakse , hariksin oma maad ise ära . Riik saaks selle pealt veel tulugi . Saage sellest asjast ometi õigesti aru . " Kuid Roodina kas ei saanud või ei tahtnud aru saada , sest ta nimetas Leenit rahvavaenlaseks , kahjulikuks elemendiks , kes töötab nõukogude korra vastu . " Ma ei tööta nõukogude korra vastu , vaid ma püüan teile selgeks teha , et mul on võimatu nii kauge maa tagant tööl käia , sama raske teistel Sooaluse maid harida . " " See pole mingi põhjus . Peamine põhjus peitub hoopis sügavamal , teie ebapiisavas poliitilises teadlikkuses . Ja ma ütleksin , et teie töötate kolhooside loomise vastu sihilikult , täie teadmisega . See on poliitiline kuritegu , mis väärib karistamist . " " Kuritegu ! Ma pole kellelegi mingit kurja teinud , seepärast ei taipa ma , mida te mulle süüks panete . Kas seda , et ma olen eesti ajal elanud ? " " Ei , seda mitte , vaid teie süü seisneb selles , et te ikka veel selle korra järgi elada tahaksite . Ja kui te poleks punaarmeelase lesk , laseksin ma teid otsekohe arreteerida ning teistele kulakutele järele saata . " " Kas olete kuulnud eesti vanasõna , mis ütleb : vana nähtud , uus nägemata . See on ju täiesti loomulik , et iga uue olukorra ees tuntakse pisut hirmu , liiatigi , kui selleks uueks on praegu käimasolev talude ühistamine ning varanduste äravõtmine . Selle aktsiooniga läheme ju ürgkogukondliku korra juurde tagasi . Aga kuhu jääb siis kaasaegne aastatuhandetepikkune tsivilisatsioon , mille kõik maailma rahvad läbi on teinud . " " Ka ürgkogukondliku korra tingimustes võib tsivilisatsioon kõrge olla , kui inimesed on poliitiliselt teadlikud . Ja üldse saate teie ühismajandi põhimõttest valesti aru . Keegi ei võta teie varandusi , nagu te äsja väitsite , ära , vaid loomad viiakse lihtsalt ühisesse lauta , tööriistad , maa ja kõik muu lähevad aga ühisele kasutamisele . Tegelikult jäävad ju kõik alles . Ja individuaalse töö asemele tuleb brigaaditöö , mis on palju tootlikum . Seepärast ärge muretsege nii väga selle eest , kes teie põldudel töö ära teeb . Paneme terve brigaadi korraga peale ja see töö , mida te üksinda paar nädalat teeksite , tehakse mõne päevaga ära . " " Kas te loodate , et sellest ka midagi mõistlikku tuleb ? " " Miks mitte . Kõik usuvad , et tuleb . Mitte keegi pole veel vastu hakanud , vaid andsid avaldused üksmeelselt ära . Ainult teie püüate kolhooside asutamisele vastu töötada . Te olete paadunud kodanliku korra pooldaja ja teie peamine süü ongi see , et te selle korraga rahul olite ja tema kukutamiseks midagi ette ei võtnud . " " Miks ma pidin püüdma teda kukutada ? " " Aga selleks , et kätte võidelda paremat tulevikku koos töölistega . Miks te ei ühinenud klassivõitlusega ? " " Mis asi see on ? " " Võitlus kodanluse ja töölisklassi vahel . " " Ma ei tea niisugusest võitlusest midagi . Pole kuulnudki . " " Kuidas ei ole kuulnud ! " " Maal küll niisugust võitlust ei peetud . Kui ehk linnas ! " kahtles Leeni . " Oli ka maal . Teravad vastuolud peremeeste ja sulaste vahel , see ongi klassivõitlus . Ainult et sellele ei osatud tihti õiget hinnangut anda ega ka õige nimega nimetada . See oli stiihiline , ilma organiseerimata . " Sellele ei osanud Sooaluse Leeni midagi vastata , kehitas ainult õlgu . " Kas te seltsimees Vallnerit tunnete ? " küsis Roodina järsku . " Kas Vallneri Sassi või ? " " Just . " " Miks ma teda ei tunne . Seda varast ja pätti tunnevad siinkandis kõik . " " Selle mehega oleksite pidanud ühinema . Tema oleks teile andnud juhtnööre , kuidas kodanliku korra vastu võidelda . " " Mis juhtnööre niisugune , kes ise üldse tööd ei viitsinud teha . " " Mitte ei viitsinud , vaid ei lastud teha . " " Kesse keelas ? " " Kulakud – külakurnajad . Ja teiseks ei olnud tal aegagi , kuna ta organiseeris klassivõitlust . " " Seda kuulen ma küll esimest korda , et Vallneri Sass kusagil mingit võitlust pidas . Aina hulkus ühe peremehe juurest teise juurde , jõi ning varastas . Mitu korda aastas vahetas kohta . " " Aga praegu on ta üks agaramaid kolhoosikorra eest võitlejaid , eesrindlikult mõtlev seltsimees . " " Püha jumal ! Või eesrindlik kohe . Ei mina saa enam millestki aru . Kas ta siis nüüd hakkas tööle ? " " Jaa . Ta on parteitöötaja . Käib kohtadel ja viib koosolekuid läbi . Seda meest ootab ees suur tulevik , sest ta on ustav parteile , ustav meie suurele juhile seltsimees Stalinile . Kindlasti määrame ta kusagile kolhoosi esimeheks . Ta on suurt abi osutanud rahvavaenlaste ja kulakute väljaselgitamisel ning nende ärasaatmisel . " " Vallneri Sass ja kolhoosi esimees ! Ärga ajage naerma . See teeb kolhoosi mõne aastaga lagedaks . " " Miks mitte kolhoosi esimees . Kõige tähtsam selle asja juures on põhimõtted ja veendumused . Kui neid ei ole , ei tule majanduselus edasiminekust midagi välja . " " On siis Sassil veendumused ? " " Muidugi . Ja kui teie oleksite õigel ajal Sassiga kontakti astunud , oleksid ka teil veendumused ning mul ei pruugiks praegu teid kolhoosi astumise vajaduses veenda . " " Kuidas ma niisuguse varga ja pätiga ühte kampa võisin hakata ! Temast hoidsid kõik õiged inimesed omal ajal eemale . " " Nüüd tuleb aga välja , et just seltsimees Vallner oli see , kes õigesti mõtles ja tegi , mitte teie . " " Aga mis siis , kui kõik oleksid Sassi eeskujul hakanud looderdama . Siis poleks meil kellelgi praegu midagi ei suhu ega silma pista . " " Seltsimees Vallner on kulakute ohver . Nad ekspluateerisid teda kõige jäledamal kombel . " " Kes need kulakud on ? " " Külakurnajad , kes töörahva vaevast elasid . " " Meil küll niisuguseid ei olnud . Igaüks tegi ise tööd ja elas oma töövaevast . " " Aga seltsimees Vallner . Aga millest tema pidi elama ? Seepärast ongi kolhoose vaja , et igaüks oma töö eest õiglast tasu saaks . Kolhoosis saab igaüks nii palju , kui ta töötab , sest ta töötab endale , mitte kulakule . " " Ega kodanlikul ajalgi vähem ei saanud . Sass ei töötanud , seepärast tal polnudki midagi . Aina hulkus juuatäis peaga mööda küla ringi ning karjus : " Maha pursuid , hallparunid ning kõrilõikajad ! " " " Vaat , siis oleksitegi pidanud temaga ühinema . See ongi klassivõitlus . " " Ah siis see ongi ! " ei suutnud Sooaluse Leeni oma imestust varjata . " Mis siis külarahvas minust oleks mõelnud ja kes mu töö ära oleks teinud ning lapsed kasvatanud . " " Kindlasti oleksid nii mõnedki teiega ühinenud ning Eestimaal oleks kodanlik valitsus ammu kukutatud ja nõukogude võim sisse seatud . Kolhoosidki oleksid ammu loodud ning maainimestel helge ja muretu elu käes . " Kuid Sooaluse Leeni suguse lihtsa talunaise jaoks oli liiga palju uusi asju korraga ning ta ei suutnud partorgi jutuajamisest midagi mõistlikku välja lugeda . Vallneri Sassi kõrge positsioon pani teda aga küll mõtlema . Külas teati väga hästi , et just need peremehed , kelle juures Vallneri Sass sulaseametit pidas , koristati küüditamise ajal viimseni , mida nüüd ka partorg Roodina oma suuga kinnitas . Ka oli Sass üks nendest , kes inimeste tegelikku kinnivõtmist koos NKVD-meestega teostas . Igatahes jäi kõigile mulje , et Sassi käsi oli nendel koledatel päevadel paljude süütute inimeste hirmsas saatuses kõvasti mängus . Seepärast asus Leeni südamesse ahistus . Mine seda Sassi tea . Neljakümne esimesel aastal , kui küla mobilisatsiooni tagajärjel noorematest meestest tühjaks jäi , polnud Vallneri Sassi kusagil . Ta ilmus lagedale alles neljakümne viiendal aastal , umbes samal ajal kui Vareselja Jaangi ja kõigile jäi mulje , et nad mõlemad olid kõige vapramad võitlejad Nõukogude armee ridades . Jah , ajad olid keerulised ning segased , paljugi mis võis juhtuda . Et aga Sassist veel praegugi nii mõnegi ausa inimese saatus võis oleneda , kirjutas ka Sooaluse Leeni kolhoosi astumise avalduse ning andis partorgi kätte . Seejuures mõtles ta tuntud vanasõnale : parem karta kui kahetseda . Suureõue Edgar paranes peagi ning võis oma peiduurka , Sakrise heinaküüni , maha jätta . Ema ja isa varustasid teda pidevalt toiduga ning andsid ka peavarju . Heinaküün ei sobinud lume tuleku ning reeteega juba sellepärast , et talumehed hakkasid loomatoitu vedama . Keegi ei võinud ju teada , millisest heinaküünist parasjagu koormaid peale tullakse tegema . Seal võis kergesti vahele jääda . Ehkki Edgar ühtegi niisugust meest külas ei teadnud , kes teda küünist tabamise korral otsekohe üles oleks võinud anda , tuli siiski ettevaatlik olla . Mida vähem teadjaid , seda parem . Aga pärast küüditamist sattusid paljud metsavennad vägagi raskesse olukorda , sest nende peamised toiduainetega varustajad viidi Siberisse . Nende seas oli ka Suureõue Edgar . Ta magas sel saatuslikul ööl parajasti saunas , kui küüditajad külasse sõitsid . Ta polnud veel uinunudki , kui automürin ta tähelepanu köitis . Edgar kargas ehmunult voodist välja ning põgenes sauna taha kuusikusse . Juba see , et autoga niisugusel kellaajal üldse külasse sõideti , oli kahtlane . Automürin ja koerte vihane klähvimine tuli Sakrise poolt . Edgar hiilis metsa serva mööda talule lähemale , et selgusele jõuda , mis seal toimub . Talu valgustatud akende taga saalisid inimesed . Ilmselt otsitakse taas Rolandit , mõtles Edgar . Mõne aja pärast väljusid majast inimesed , akendes kustus valgus ning auto sõitis minema . Pikkamööda vaibus ärritatud koerte raevukas kisa . Veomasin logistas külavaheteel , mis paar päeva tagasi kõikide suureks üllatuseks traktoriga lahti oli aetud ning keeras Suureõue poole . Edgar jooksis metsa äärt mööda kodu poole . Tähendab , otsitakse ka teda . Masin peatus õueväravas ning elumaja akendes süttisid tuled . Kostsid üksikud lasud ning koer kiljatas . Ilmselt tulistati ta öiste külaliste poolt surnuks . Edgari süda vasardas ja põlved värisesid suurest erutusest . Kas suudavad kodused külma verd ning rahulikku meelt säilitada ja vaikivad tema asukoha maha . Isa ja Aadu ehk küll , kuid ema ! Käidi toa ja aida vahet , siis lähenesid kaks inimkogu ka saunale . Edgaril oli kange tahtmine tulijate pihta automaadist tulistada , kuid ta ei teadnud , kas on tegemist läbiotsijatega või koguni isa , ema või Aaduga . Edgar seisis jämedate kuusetüvede varjus ning jälgis pinevil meeltega , mis talu juures toimub . Talle jäi mulje , nagu oleks majast midagi välja kantud ning autosse visatud . Ta hiilis talule veelgi lähemale , et paremini kuulda ja näha . Kostis kellegi nuttu , hüüdeid ning venekeelseid sõimusõnu . Edgari süda aimas halba . Ega ometi kedagi Suureõue omadest arreteerima tuldud ! Lõpuks kustusid akendes tuled , käivitati masin ning veoauto logistas küla poole tagasi . Maja juures jäi kõik korraga imelikult vaikseks . Edgar oli täiesti nõutu . Mis see siis oli ! Enne Sakrisel , siis Suureõuel . Ja mõlema talu juures valitses pärast veoauto lahkumist pahaendeline jäik rahu , nagu oleks seal äsja keegi surnud . Möödus veel paar tundi täielikus segaduses , kus Edgar ei teadnud , mida teha . Kas minna talu juurde vaatama või oodata hommikuni . Kui öised külalised olnuks tavalised läbiotsijad , nagu neid varem juba mitmel korral käinud oli , miks siis talus enne veoauto lahkumist kõik tuled kustutati , nagu oleksid majalised talu maha jätnud ning läbiotsijatega kaasa läinud . Ja see imelik vaikus ! Polnud ju mõeldav , et pärast niisugust ärritavat sündmust talupere otsekohe nii momentaalselt maha rahunes , et maja juures enam mingit liikumist polnud märgata . Ja Edgar tegi järelduse : Suureõue pere arreteeriti terves koosseisus ning talu on praegu täiesti üksinda . Veel pool tundi kibeles ta sauna ja kuusiku vahet käies , siis aga otsustas vaatama minna , tulgu mis tuleb . Laskevalmis automaat käes , hiilis ta ettevaatlikult õueaia taha ning pidas hoolega majaesist silmas . Ei mingit märki ainsastki elavast hingelisest . Kõik hoonete uksed olid suletud , trepi kõrval oma kuudi ees lebas verisel lumel surnud Polla . Edgar avas toaukse ning kobas tükk aega käsikaudu köögis ringi , enne kui tikust tuld julges tõmmata . Tubades valitses segadus , kõikjal vedeles kappidest välja kistud vanu riietusesemeid ning pesutükke . Kuid inimestest ei kedagi . Isegi haige vanaema voodi oli tühi . Nüüd oli kõik selge . Terve Suureõue pere oli ära viidud , kuid kuhu ja kui kauaks ? Edgar istus toolile , sest teda valdas momendil mingi meeleheitele lähedane hingevalu . Kas tõesti toimus kõik see tema pärast ? On tema süü siis tõesti nii suur , et selle pärast kogu pere kinni võeti ning ära viidi ? Küllap siis oli . Ta tõusis ning püüdis selgusele jõuda , mida on arreteerijad varandusest kaasa võtnud . Puudusid kõikide perekonnaliikmete riietusesemed , voodipesu ning ka toiduainete tagavarad olid Edgari arvates üllatavalt kasinad . Tähendab : perekond arreteeriti ning saadeti kusagile kaugele pikemaks ajaks . Ilmselt toimus midagi taolist nagu neljakümne esimesel aastalgi , kus süütuid inimesi ilma kohtuta vägivaldselt kinni võeti ning Siberisse küüditati . Nüüd teadis Edgar , mida tal teha tuli . Niipalju toidukraami kui vähegi võimalik metsa tassida ning ära peita , sest oli päevaselge , et niisugused mahajäetud talud mõne elaniku poolt ära rüüstatakse . Ja Edgar hakkas tegutsema . Ta võttis kaasa kõik , mida arvas endal metsas vaja minevat . Ja kui hommik koitis , jäi ta kuusiku serva passima , et näha , mis talu juures edasi toimub . Keskhommikul tuli küla poolt keegi naisterahvas , kes ilma pikemata aiateibast lüpsiku võttis , laudaukse avas ning loomi asus talitama . Nii kestis see paar-kolm päeva . Siis aga ilmusid ühel hommikul Suureõuele taas kaks veomasinat ning hakkasid käima elumaja , aida ning keldri vahet . Polnud kahtlust , varanduse ahnitsejad olid kohal . Edgar nägi , kuidas majast mööbel , riietusesemed , töö- ning tarberiistad välja kanti ning auto peale tõsteti . Aidast toodi viljakotid ning lihatükk , keldrist kartulid ja juurvili . Ühesõnaga – talu tehti varandusest tühjaks . Kui enam midagi võtta polnud , sõitsid masinad minema . Alles jäid veel loomad . Kes rüüstajad olid , seda Edgar kindlaks teha ei suutnud , sest vahemaa talu ja metsa vahel oli liiga suur ja kuusikust väljuda ta ei julgenud . Järgmisel päeval ilmusid veomasinad ka Sakrisele , kus toimus sama mis Suureõuelgi . Loomi käis talitamas ilmselt keegi kohalik talunaine . Tegi ta seda omal algatusel või oli ta selleks kellegi poolt määratud , seda Edgar ei saanudki teada . Umbes nädala pärast ilmusid aga tallu jällegi mehed . Talli uksed avati , hobused rakendati ette , lehmad toodi laudast välja ning seoti regede taha ja sõit läks küla poole . Kuhu nad viidi , ka seda ei teadnud Edgar . Nüüd seisid vaateväljas juba nelja talu surnud majad : Suureõue , Sakrise , Roopalu ja Tänavotsa , mis alles aasta tagasi olid elujõulised majapidamised . Suurest massilisest , tervet Eestimaad haaranud küüditamist kuulis Edgar alles tükk aega hiljem , siis , kui juba kolhoosidki loodud olid . Nii nagu Suureõue Edgar , nii hoidis ka Sakrise Roland teatud ajal kodutalu lähedale . Kui kusagil kaugemal metsavendade jälitamine liiga intensiivseks muutus , ilmus Roland taas Kõrvenurme kanti , kus oli rahulikum . Ta oli omaks võtnud vanarahva tarkuse : hunt oma pesa lähedalt ei murra . Ja Roland ei sekkunud oma kodu ümbruses vägivalla-aktide vahele , sest ta tahtis oma kodu tervena hoida . Tavaliselt juhtus ikka nõnda , et kui kusagil metsavennad võimukandjate vastu relvajõul välja astusid ning seega oma olemasolust teatasid , korraldas NKVD sealsetes metsades otsekohe haarangu , mille tagajärjel nii mõnigi mees kas oma elu kaotas või haarajate kätte vangi langes . Ja kui seal lähedal juhtus olema mõni niisugune majapidamine , keda kahtlustati metsavendade abistamises , arreteeriti perekond ning põletati talu maha . Seepärast siis ei ilmutanudki Sakrise Roland ennast oma kodukandis kellelegi ega tülitanud ka oma vaenlasi , kellele ta oli tõotanud verist kättemaksu , sest ta lootis ikka veel , et olukord mingi ime väel tema ja kogu eesti rahva jaoks üsna pea kasulikus suunas laheneb . Vahetevahel ta isegi ööbis peremeheta jäänud isakodus . Kuid kõik metsadesse varjule läinud mehed ilmselt nõnda ei mõelnud . Sest mille muuga kui sulaselge ettevaatamatusega seda siis ikka seletada , et Roopalu Jaak lausa päise päeva ajal keset küla NKVD-meestele peaaegu sülle jooksis . Mees taipas olukorra tõsidust tõesti alles viimasel silmapilgul ning põgenes üle-pea-kaela vastassuunas , kuid õnnetuseks oma kodutalu poole . Jaak pääses küll üle noatera tagaajajate käest , tänu oma headele jalgadele , kuid meelitas julgeolekumehed Roopalule , kes ekslikult arvasid , et peremees ennast oma kodus varjab . Tagajärjeks oli see , et veel samal õhtul ilmus salkkond sõjaväelasi tallu ning teostati põhjalik läbiotsimine . Sellest puistamisest ei pääsenud ka Sakrise ja Suureõue . Mõistagi ei leitud Jaaku kusagilt , küll aga oli momendil Sakrise Roland oma kodutalu tallilakas , samuti ka Edgar Suureõue saunas . Mõlemale tuli asi sedavõrd ootamatult , siis , kui julgeolekumehed juba hooned ümber olid piiranud . Põgenemine osutus võimatuks . Rolandil oli rehetoa kahekordse lae vahele meisterdatud ajutine peidik , mida hoone ehitusiseärasusi lähemalt tundmata peaaegu võimatu ära oli tabada . Ka ilmusid haarajad Sakrisele kolmest talust kõige viimasena ning Rolandil oli aega oma peidikusse varjule pugeda . Edgar aga pikutas rahulikult saunakambris ega taibanud enne midagi , kui uksele klopiti ning sisselaskmist nõuti . Nähes , et vastuhakkamine on mõttetu , laskis ta ennast rahulikult kinni siduda ning autosse viia . Sakrise Roland elas sel õhtul üle võrdlemisi ebameeldiva ning närve proovile paneva pooltunni . Ta kuulis , kuidas julgeolekumehed rehetoa peal trampisid , kus vaid õhuke lagi ning poole meetri paksune põhukiht teda surmavaenlastest eraldas . Põhud tongiti püssitääkidega läbi , samuti katusemurded ning heinavirn . Kuid kedagi ei leitud . Roopalu aga , kust haarajad kindla peale lootsid peremeest ennast tabada , süüdati südametäiega lahkudes põlema . Taas vaatasid külaelanikud täis hirmu ja õudust tules lõõmavaid hooneid , julgemata kahjutulele läheneda . Sakrise Roland oli tänulik õnnelikule juhusele , mis teda seekord päästis . Suureõue Edgari arreteerimisest ei teadnud ta midagi . Suureõue Edgar ei olnud niisuguste kindlate põhimõtete ja veendumustega mees , nagu seda oli Sakrise Roland . Ta oli kergesti mõjutatav ning võis antud momendil olukorrast tingituna kalduda ühest äärmusest teise . Oma tänastele veendumustele võis ta juba homme vastu vaielda . Sealjuures pidas ta silmas omakasu . Ühesõnaga , mis oli talle kasulik , see oli tema arvates ka õige . Südametunnistuse piina ta vaevalt tundis . Sakrise Roland ei läinud neljakümne esimesel aastal mobilisatsiooniga kaasa , sest tal olid selles asjas oma kindlad põhimõtted . Samuti ei lasknud ta ennast ka Saksa Wehrmachti värvata , vaid hoidis iga kord , kui sõjaväele täienduse võtmine füüreri poolt välja kuulutati , teatud ajaks kõrvale . Ka siin talitas ta oma parema äratundmise järgi . Teostati ju mobilisatsioon parajasti kehtiva võimu õigusega , seepärast ei tundnud ta mingisugust kutsumust sõdida Eestimaa vallutajate poolel , ükskõik , kes selleks momendil oli . Ta lootis imet , mis lahendaks Eestimaal valitseva keerulise situatsiooni maa põliselanikele kasulikus suunas , kuigi ta ei osanud arvata , kes selle ime pidi teostama . Kaine mõistusega mõeldes leidis ta tihti , et selle teostumine ei ole kuigi reaalne , et see tundub olevat utoopia , kuid nagu kõik utopistid , ei saanud ka tema oma unistustest lahti , vaid kandis neid visalt oma hinges edasi . Ja kui inimene oma südamesopis midagi väga igatseb ja selle täitmisesse usub , saab ta sellest elamiseks jõudu . Seda elamiseks vajalikku jõudu oli aga Sakrise Rolandil väga vaja . Juba selle pärast , et ta pidi aina otsima uusi ja uusi ohvreid rahumeelsete inimeste seast , kelle mõrvamisega oma perekonna hävitamise eest kätte maksta . See nõudis tohutut energiakulu , mida ta ei saanud kusagilt mujalt kui oma utoopilistest unistustest , kuigi ta teadis , et tema ise nende täitumisest enam mitte kunagi puhast ja siirast rõõmu ei saa tunda . Selles asjas oli ta täielik vastand Suureõue Edgarile , kes küll alguses ennast Nõukogude armeesse värvata laskis , hiljem aga sakslaste poole üle jooksis . Kuid ega talle sealgi eriti ei meeldinud , sest kui tal Eestimaa pinnale jõudes soodne võimalus avanes , laskis ta hitlerlikust armeest jalga . Edgar ei mõelnud Eestimaa tulevikule sellise sügavusega nagu Sakrise Roland . Tema oli valmis ükskõik keda teenima , peaasi , et tal endal oleks hea ja rahulik elamine . Kohe peale arreteerimist oli Edgari esimene mõte : kuidas sellest ääretult räbalast olukorrast elu ja tervisega välja tulla . Terve öö vaevles ta ängistavate tunnete võimuses , kuid ei osanud midagi välja nuputada . Ja mida siin nuputada oligi . Valega välja tulla polnud mõtet , sest ümberlükkamatu fakt oli see , et ta ennast metsas varjas ning et ta oma isatalu saunast tabati . Hommikul algas ülekuulamine . Edgar oli valvel ning püüdis säilitada rahulikku ning kainet meelt , et ennast mitte sisse rääkida . Ta teadis , et emotsioonid on niisuguses olukorras ohtlikud ning ülearused . Laua taga istuv ohvitser sisendas talle oma stoilise rahuga hirmu . Vangi polnud tema jaoks nagu olemaski , niivõrd kibedalt oli ta ametis laual lebavate kaustade sirvimisega . Lõpuks tõstis ta pilgu paberitelt ning vaatas Edgarile oma jääroheliste silmadega otsa . Vangile tuli see nii ootamatult , et ta jahmus . " Miks te ennast metsas varjasite ? " " Kartsin . " " Keda või mida ? " " Jooksin ära Saksa sõjaväest , seepärast . " " Mitte seda te ei kartnud , vaid te kartsite seda , et te ka Nõukogude armeest põgenesite . Te olete väejooksik – desertöör ja te võite selle eest tribunali alla sattuda . Teate seda ? " Edgar noogutas . " Kes teid metsas toiduga varustas ? " " Isa ja ema . " " Kes teiega koos olid ? " " Mitte keegi ! Olin üksinda . " " Kui kaua , see tähendab mis ajast te hakkasite ennast metsas varjama ? " " Kohe , kui sakslaste juurest ära tulin . " " Ja see oli ? " " Neljakümne neljanda aasta sügisel . " " Miks te ennast kohe meile üles ei andnud ? " " Ma ju ütlesin , et kartsin . " " Kas te Roopalu peremeest tunnete ? " " Tunnen . " " Kus tema ennast varjab ? " " Ma ei tea . " " Aga Sakrise perepoeg ? " " Te tahate vist teada , kas ma teda tunnen . " " Jaa ! " " Tunnen küll . " " Kus tema on ? " " Ma ei tea . " " Kuidas on see võimalik , et te midagi ei tea ? " Edgar vaikis . " Kes teie külast ennast veel metsas varjavad ? " " Ka seda ma ei tea , sest mul pole kellegagi sidemeid olnud . Varjasin ennast kogu aeg seal , kust te mind leidsite . " " Kas te olete midagi kuulnud metsavennast , keda pole suudetud tabada ja kelle isikut pole õnnestunud kindlaks teha , kuid kes on meile ääretult palju kurja teinud ? " " Ei . " " Tema hingel lasub mitukümmend inimelu – miilitsa- ja julgeolekutöötajaid , külanõukogude ja valla täitevkomiteede esimehed . Ehk oletegi teie see mees ? " Edgar jahmus : " Mina küll mitte . " " Me otsime teda juba ammu taga . Mis te arvate , kes see võiks olla ? " " Ei oska kedagi arvata , siin peab konkreetselt teadma . " Ohvitser laua taga vaikis ning vaatas vangile pingsalt otsa , nagu peaks millegi üle aru . Edgaril hakkas ebamugav . Kahtlustab ta tõesti teda ? " Kas te ei taha meid aidata ? " " Milles ? Kuidas ? " " Aidake meil see mees leida ning elusalt tabada ja ma garanteerin , et pääsete karistusest , see tähendab , et teie süü nõukogude võimu ees on lunastatud . " " Ma ei tea , kes see mees on . " " Mina ka ei tea . Selles see asi seisabki . Meid ei usalda keegi , teid aga küll . " Edgar mõtles kiiruga . Ta kartis ülekuulamisel hullemat . Mees aga , kes praegu tema vastas istus , käitus rahulikult ja võrdlemisi viisakalt . Kui annaks talle praegu tõesti mingi lubaduse , ehk aitab see teda piinamisest ning sunnitöölaagrist pääseda . " Mida ma peaks siis teie arvates tegema ? " esitas ta ohvitserile küsimuse . " Ah mida tegema ? Ma ju ütlesin teile , aidake see mees leida , tema asukoht kindlaks teha . Ühesõnaga , juhatage meid tema jälgedele . Tema kinnivõtmise korraldame juba ise . Saage aru , meil on vaja sidet metsaga . " " Aga mis siis , kui ma teda ei leia ? Ma võin vale mehe peale sattuda . " " See oleneb teie taibukusest ning heast tahtest . Me anname teile aega . Päevapealt seda vast teha ei saagi , kui mitte pime juhus appi ei tule . Teile on ümbruskonna metsad tuttavad , omaküla mehed samuti , keegi ei tea teid kahtlustada , kui kellegagi kohtute . Selle mehe kuulsus on juba niivõrd levinud , et temast teavad kõik rääkida . Ainult teie püüate mulle puru silma ajada , nagu oleksite alles eile maailma sündinud , kes midagi ei taipa ega tea . " " Ausõna , ma tõesti pole niisugusest legendaarsest mehest midagi kuulnud . " " Hea küll , kui varem ei teadnud , siis nüüd teate . Muide , meil on isegi preemia välja kuulutatud sellele , kes ta meile elusalt kätte toimetab . Kõik me elame juba pikemat aega alatises hirmus , sest keegi ei või kindel olla , kus või millal kedagi maha koksatakse . Teda jätkub kõikjale . Oleme palju mehi haarangul tabanud , kuid kuritööd jätkuvad endiselt . Järelikult on ta ikka veel vabaduses ja tegutseb edasi . Neid mõrtsukaid võib isegi rohkem olla kui üks . Seepärast ongi vaja välja selgitada , kas see bandiit terroriseerib ümbruskonda üksinda või terve kambaga . Nii et mõelge . " Asi paistis Edgarile sedavõrd ahvatlev , et ta andis julgeolekumeestele nõusoleku , peaasi , et pääseda piinamisest ja repressioonidest . Suureõue Edgar lasti vabaks . Keegi ei teadnud tema arreteerimisest ega ka vabastamisest . Samuti ei võinud keegi teada ka tema kokkuleppest julgeolekus . Loomade ühistamise päeval oli kogu küla nuttu ja halamist täis . Pikas reas liikusid talumehed , lehmad , mullikad ja härjavärsid ohelikkupidi käekõrval , ühismajandile määratud tallide poole . Paljud perenaised nutsid , teised vandusid ja sajatasid kurjalt , kolmandad vaikisid süngelt ja vaatasid kramplikult kokkupigistatud huultel enda ette teele . Jõukamatest taludest , kus lüpsikarjale eriti rõhku oli pandud , tulid tõu- või vähemalt tõutunnustega lüpsilehmad . Selliseid loomi oli aga üldiselt vähe , sest sõjaaastatega oli tõuaretustöö , mis eesti aja lõpupoole hoogu võttis , täiesti soikunud ning lüpsikarja põhimassi moodustasid momendil väheproduktiivsed segaverelised lehmad . Ainult Künka ja Rogandiku olid suutnud oma karja enam-vähem tõupuhtana säilitada . Iga ühistatud lehma kohta tuli oma kindel kogus ka loomatoitu kuni karja väljalaskmiseni kaasa anda . Künka Minna viis oma kolm lehma Tänavotsa tallu , kust pererahvas alles hiljuti Siberisse küüditati . Sinna tuli viia ka hobused . Karjatalitajaks pidi saama Liivamäe Luise , kehvatalupidaja perenaine , vähese mõistuse ning veel vähema haridusega rohmaka olemisega inimene , kelle hooleks Minna kuidagi oma loomi poleks tahtnud anda . Kui üks lehmadest võõrale asemele minemast tõrkus ning sõrad vastu ajas , virutas Luise kõhklematult jalaga ja vandus seejuures kurjalt . Minna ei suutnud ennast pidada ja lausus : " Miks sa looma jalaga taod ? Ta ju tiine , võib enne aega poegida . " " Mis se minu asi on . Poegigu enne aega või ärgu poegigu üldse . Mis sa tahad , et ma neid paluma peaksin hakkama või . Nii kui südame täis teevad , nii saavad , et lajatab . " Minna lahkus ühistallist raske südamega . Omakasvatatud loomad olid armsad ja südamelähedased , seepärast nende äraandmine kolhoosile raske ja vastumeelt , liiatigi , kui nad sellise inimese hooleks tuli jätta nagu Liivamäe Luise , kes vahepeal juba oma majauberiku oli jõudnud hüljata ning kogu perega Tänavotsa uude elumajja kolida . Hobuste ühistamisega oli lugu veelgi hullem . Kui perenaistele lauta vähemalt üks lehm ja mullikas jäi , siis hobusetall tuli päris tühjaks teha . Hobuse pidamise õigust kolhoosnikul ei olnud . Tuhkhallide nägudega tulid peremehed , niipaljukest kui neid peale küüditamist külasse oli jäänud , ja andsid oma tööloomad käest . Kuidas kevadel oma põllulappi harida , sellest ei küsinud keegi . Oli majapidamisi , kellel kolhoosi hobusetallini oma paar-kolm kilomeetrit maad . Muret tegi ka see , et isegi kõik põllutööriistad tuli ühismajandisse kokku vededa . Paljudest nendest , kes oma poliitilise meelsuse tõttu varem olid kolhoosikorra poolt , said nüüd üleöö selle vastased , niivõrd valusasti lõikus esiisadelt päritud talu hävitamine nende inimeste hinge . Tagavälja Gustav , keda kogu Kõrvenurme küla " punaseks " pidas , muutis päevapealt värvi . Ammu see oli , kui vanaisa talu mõisalt päriseks ostis ning perekond inimese moodi elama hakkas . Nüüd anna uuesti kõik käest ära ja seda sellepärast , et keegi on niisuguse korra välja mõelnud , mida nüüd kogu rahvale väevõimuga peale surutakse . Omandiõiguse tunne on inimestele sündimisel kaasa antud ning seda ei kisu ükski võim ega vägi välja . Kellel seda tunnet ei ole , see pole normaalne inimene , mõtles Tagavälja Gustav , kui ta kaks noort , veel isa kasvatatud hobust kolhoosi talli viis . Tallimeheks pidi saama kehviktalupidaja , Liivamäe August , kes oli hõivanud Tänavotsa elumaja . Liivamäe August oli mees , kes eesti ajal oma konti tööga polnud rikkunud ega liigse rabamisega liha rebestanud . Seepärast polnud teda ka küüditamise päevil keegi tema sõnniku pealt liigutanud , vaid ta jäeti rahule nagu süütu kannataja muistegi , kellele tema töökad ja rikkad naabrid verist ülekohut olid teinud ning lausa paljaks röövinud . Et aga Liivamäe Augusti rääbakil majapidamises süüdi võis olla just joodik ja laisk peremees ise ning tema eluvõõras nainegi , sellele ei vaevunud mõtlema ükski poliitjuhtidest ega ka kohalikest võimukandjatest , kelle arvates kõik töökad ja rikkad olid kulakud – külakurnajad , laisad ja vaesed aga süütud kannatajad . Nendele olid tähtsad kolhoosid , mida nad mööda maad ringi hulkudes valmis vorpisid . Ka oli Liivamäe August üks esimesi , kes teate kolhooside loomisest suure vaimustusega vastu võttis ning oma ustavust ühismajanditele rohkete kiidusõnadega kinnitas . Tagavälja Gustav vaatas selle mehe imalavõitu nägu vastikustundega ning mõtles : " Sellest mehest küll õiget kolhoosi tallimeest ei saa . Eks näe , missugune kord siin aasta pärast valitseb . " Kuid polnud aastat vajagi . Juba õige pea andis nii hobusetallis kui ka mujalgi peremehetunde puudumine endast tunda . Kui Tagavälja Gustav oma aiamaa kündmiseks kolhoositallist hobust läks võtma , polnud momendil kumbagi tema antud loomadest seal . Ka oma atra ega äket ei leidnud ta . Segipaisatud põllutööriistade hunnikus polnud ainsatki töökorras atra . Väljas vedelesid läbisegamini vankrid ja reed , mille kallal ilmastikuolud oma võimeid võisid proovida . " Kus mu ader on , mis ma kolhoosile andsin ? Mul oli täiesti uus , alles möödunud aastal ostsin . Siin on kõik mingid vanad , katkised närakad . Millega ma oma aiamaad künnan ? " pöördus Gustav Liivamäe Augusti poole , kes pealt vaatas , kui Tagavälja endine peremees põllutööriistade surnuaias kolistas . " Kust mina tean , kus ta on . Keegi on ta endale kasutada võtnud . Mis vähegi parem , võetakse ära , tagasi ei too enam keegi . " Gustav astus talli , see oli pooltühi , et oli pühapäev , siis olid hobused kolhoosnikute käes . Igaüks kiirustas oma aiamaa harimisega . " Kelle käes minu hobused on ? " " Esimees viis juba hommikul varakult ära , ütles , et hakkab kündma . " " Ah Vareselja . " " Seda jah . " " Endal tal kuradil polnud hobust ega härga kolhoosile anda , isegi mitte lehma . Et mõlemad lehmad olevat just enne kolhoosi asutamist otsa saanud . Et kusnud punast , kuni olnudki ühel hommikul lõa otsas sirevile , silmad pahupidi , keeled suust väljas . Naabrid aga teavad , et Vareselja enne kolhoosi astumist lehmad maha tappis ja rahaks tegi . Nüüd muudkui teiste omi võtmas . " " Kuidas nii , teiste omi . Pole sul siin enam midagi kraaksuda . Kõik on kolhoosi omad , võtab kes tahab , " vidutas Liivamäe August Gustavi poole oma vesitsema kippuvaid silmi , sest talle ei meeldinud Tagavälja endise peremehe toon . Gustav pigistas suu kramplikult kokku , et mitte välja prahvatada , mida ta sellest hullumajalähedasest värgist arvab . " Miks hobused nii kõhnad ja armetud on ? " küsis ta lahtrites konutavaid pulstunud karvaga setukaid silmitsedes . " Ei tea , millega mina nad rammusaks söödan , kui toitu pole . " " Igaüks ju andis oma looma jaoks , nii et pidi jätkuma . " " Andis küll , aga kui palju siit ära viiakse . Esimees võttis tallist Künka Minna kõige parema lüpsilehma endale , heinu polnud tal aga peotäitki , tuli ja viis siit , hobuste jaost . Kui ma keelata püüdsin , et kevadine põllutöö aeg , hobustele jääb niimoodi väheks , vastas tema , et see koormakene sul nüüd ees või taga . Annad igaühele topikese vähem ette , sellest ei saa arugi . " " Aga kus siis lehmade heinad on ? Kas Künka Minna oma loomade jaoks heinu ei andnud , et Vareselja hobuste toitu tuli võtma ? " " Miks Minna ei andnud , andis küll , aga eks seal olnud ka neid , kel peotäitki vankri vahel polnud . Isegi Saarevälja Marta tuli ilma heinteta , et olevat otsa saanud . " " Miks siis loomad ilma toiduta vastu võeti ? " Kuid sellele ei osanud Liivamäe August midagi vastata , pungitas ainult oma roosakaid silmamune ning pühkis käeseljaga vesitsema kippuvat ninaalust . " Vii need loomad , kes parasjagu tööd ei tee , välja värske rohu peale , siis jääb tööhobustele rohkem toitu järele , " soovitas Gustav . " Ei ole korraldust . Brigadir pole käskinud . " " Mis käsku sa siin ootad . Kas sul endal pead otsas ei ole ? Niimoodi kärvavad sul kõik lõpuks maha , kui enam midagi ette pole anda . " " Ikka käsku peab ootama , kuis siis muidu . Ei nüüd ise mõelda tohi . See oli vanasti , kui mõtlemine ja otsustamine vaba oli . Tahtsid tööle minna , läksid , ei tahtnud – puhkasid ise päevakese või paar ja lasksid ka tööloomal hinge tagasi tõmmata . Tahtsid napsu võtta , jalutasid randa , ostsid Vaksali Mardi käest pudeli või kaks " mere oma " , nii kuidas juhtus raha olema , ei keegi tulnud uksele kraaksuma , et see on minu hobune , seda ära puuduta , või millega ma aiamaad künnan , kui atra pole . Siis võisid mõelda , mida tahtsid ja teha seda , mis parasjagu pähe turgatas . Nüüd pole enam pead vaja , oota ainult , millal tagant torgitakse . Nüüd on vaja ainult käsi ja jalgu . Jalgu sellepärast , et minna , kuhu kästakse ja kui liiga palju käsutama hakkavad , litsu varvast , käsutajate silma alt ära ja reduta kusagil nurga taga , kuni käsutajad käskude väljamõtlemisest ära väsivad ning ise ka jalga lasevad . Käsi on vaja aga sellepärast , et koosolekul oleks , millega märku anda . Oled sa asjaga päri või mitte , märku anna ikkagi , et sa päri oled . Siis jäetakse sind kohe rahule ja ülemused lähevad uue punkti juurde . Nendel puha punktid ja projektid , mida nad laua taga istudes arutavad . Olevat plaanimajandus , mis kõik ette näeb , kuidas praegu on ja mis tulema hakkab . Ei taipa meiesugused sellest suurt midagi , " lõpetas Liivamäe August ohates . Küllap oli tal sellest tuline kahju , et enam polnud endine aeg , kus võis tööd teha siis kui tahtsid ning ka puhata nii palju ja sel ajal , kui selle järgi vajadust tundsid . Esimene künnipäev kolhoosi põllul oli suursündmuseks . Kui mehed hommikul talli juurde kokku läksid , kus brigadir töö , tallimees aga tööloomad kätte pidi andma , tahtis Rogandiku Mart oma endist kõrbi vankri ette rakendada . Kuid Liivamäe August astus vahele . " Ei sina seda ei saa , see läheb Saarevälja Juhanile . " " Miks ? " " Minule on tehtud range korraldus , et ükski peremees oma kunagist töölooma kasutada ei tohi . See süvendab omandiõiguse tunnet ning takistab kolhoositööd täie innuga tegemast . Sa hakkad oma hobust hoidma ega tööta maksimaalse jõudlusega . Hoiad hobust ning vead ka ise seanahka . " Mart sülgas vihaselt , kuid hoidis oma suu kinni . Ka Tagavälja Gustav tahtis võtta oma hobustepaari , kuid ka teda takistas tallimees , andis need Rogandiku Mardile . Kui kündjatel lõpuks hobused käes ning adrad ja aisadki leitud , tahtsid mehed igaüks kõigepealt oma põllule minna , et kündmist alustada . " Kuhu nüüd ? " küsis brigadir imestunult ning peatas Tagavälja Gustavi , kes hobuse oma talu teeotsa juhtis . " Kündma , " oli vastus . " Sa oota ikka ära , kuni ma korralduse olen andnud , kust kündmist alustada . " " Mis siin oodata . Tagavälja põllud on kõige kõrgemad ja liivasemad , seega ka kõige kuivemad , nende kündmisega ei tohi viivitada , põuase suve korral võib saagist hoopis ilma jääda . " " Ei tule kõne allagi , et sa oma põllule lähed . Hakkad seal peremeest mängima . Kõik sõidavad Künkale , sealt alustame . " " Künka põllule ! Seal on kõige madalamad maad , vesi oli alles mõni päev tagasi peal , mida me seal pori sees puterdame . Ja ega me siis ometi kõik korraga sinna ei lähe ! " imestasid mehed . " Ikka kõik korraga . Põhikiri näeb ette , et brigaaditöö tuleb au sisse tõsta . Te olete harjunud tänini igaüks omaette nokitsema . Nüüd on aga ühispõllud ja ka ühistöö , " seletas brigadir . " Vaat sulle kurat ! Seda ma arvasin kohe , et kometimäng hakkab peale juba esimesest päevast . Kogu see kolhoosivärk on juba iseenesest üks suur tobedus , aga kui nüüd tööd ka veel õigel taval teha ei lasta , siis oleme varsti kõik näljas ja palja persega , " siunasid mehed . Künka taluni oli Tänavotsa talli juurest oma paar kilomeetrit kõvasti maad . Minna askeldas parajasti lauda juures , kui nägi hobusemehi talu poole tulemas . " Ei tea , mida ilmaimet nad nüüd tahavad , et nii suure karjaga siia , Künkale sõidavad , " mõtles Minna endamisi ning astus tulijatele vastu . " Tere , perenaine ! Tulime sinu põldu kündma ! " hüüdsid mehed . " Oi kullakesed ! Pole mul enam jalatäitki maad , paremini kui teil enestelgi . Ja miks te siis siia kõigepealt . All heinamaa servas veel tükati vesi peal . Kas siis kuivemad maad kõik juba küntud ? Ja nii palju hobuseid korraga ! Te jääte ju niimoodi üksteisele jalgu . " " Pole veel ainsatki vagu veetud , aga käsk oli niisugune . " " Kas teil enestel siis enam päid otsas pole , et kamandama tullakse . " " Muidugi on , aga ju siis ikka linnast tulnud mehed targemad on kui meie . " " Tagavälja Gustav tahtis küll kõigepealt oma põllule minna , sest seal liivased maad ja ammu külviks valmis , aga ei . Brigadir ütles , et keegi ei tohi oma endist põldu harida , kuna see süvendavat eraomanditunnet ega lase kolhoositööd täie innuga teha . Seepärast käsutaski kõik siia kokku , " seletas Rogandiku Mart . Kui hobused adra ette rakendatud , algas lõpuks töö . Rogandiku Mart alustas , sest tema käes olid Tagavälja Gustavi noored , veel võrdlemisi jõu sees hobused . Teised ootasid , kuni vahemaa arvati küllaldaseks , alles siis läks järgmine vaole . " Mis kurat me siin üksteise selja taga ometi passime . Oleks igaüks läinud erinevale põllule , oleks tööjõudlus palju suurem . Aga ei , vaja kõik kokku käsutada aega viitma . " Nii nagu mehed talli juures oletasid , nii ka oli . Vaevalt oli Rogandiku Mart põllu pikkusest umbes kaks kolmandikku saanud edasi minna , kui maa muutus sedavõrd pehmeks , et kündmine osutus võimatuks . Hobused vajusid põlvini sisse , hakkasid rabelema ning Mart keeras otsa ümber . " Eks ma öelnud , et alustame kuivemate maadega , et Künkal alles lausvesi põldudel . Aga kus sa sellega . Linnamees tahab tark olla . No on kuradi oinad ! " vandus Rogandiku Mart . Ei aidanud midagi . Umbes kolmandik põllust jäi kündmata . Jäi kündmata esimesel kevadel kohe ning ka järgmistelgi , kuni lõpuks leiti , et seda uuesti üles harida polnudki enam mingit mõtet . Nii algas põldude sööti jätmise protsess kohe esimesel kolhoosiaastal ning esimesel künnipäeval . Alguses äratas see endistes peremeestes võõristust , hiljem harjusid sellega kõik , ka juhtorganid . See pidi nagu nii olemagi , et väiksemad maalapid , mis suurest põllumaamassiivist eemale jäid , nagu ära unustati . Kündmata põld kattus paari aastaga rohukamaraga , hiljem aga kase-ja lepavõsaga , ning tema kunagist olemasolugi ei mäletatud õige pea enam . Enne lõunale minekut ilmus ka brigadir Künkale . " Miks osa põllust kündmata on jäetud ? " oli esimene , mitte just sõbralik küsimus . " Põld on pehme , ei kanna hobust peal , " vastati meeste seast . Brigadir ilmselt ei uskunud meeste juttu ja läks kontrollima , kas põld on ikka tõesti nii pehme , et ta hobuseid peal ei kanna . " Eks näe , kui kaugele ta oma tantsukingades ja viigipükstes jõuab , " uudishimutsesid mehed ning peatasid hobused . Kuid brigadir ei jõudnud niigi kaugele kui künnimehed , vaid vajus järsku pehmesse põllupinda peaaegu poolest säärest saadik sisse ning pöördus tagasi . " Suure hulga tööjõu kohta on tulemusi nagu vähevõitu , " tähendas brigadir kuivalt , kui oli meeste juurde tagasi jõudnud . " Muidugi vähevõitu . Aga me ju passime praegu üksteise selja taga . Hobuste jõudlus on erinev . Üks paar liigub kiiremini , teine aeglasemalt , see viidab asjatult aega . Seepärast olekski kasulikum , kui töötaksime eraldi , üksteisest lahus , mitte nii nagu praegu , puntras koos . Millal me niimoodi põllutöö tehtud saame . " " Ei , see ei tule kõne allagi , ma ütlesin juba hommikul , et kolhoosipõllul saab toimuma ainult brigaaditöö . Nii on seda meie juhid kolhoosikorda välja töötades juba ette näinud ja meie sellest kõrvale kalduda ei saa . See oleks parteilise juhtimise ja suundade hülgamine või koguni ignoreerimine , " seletas brigadir kindlalt . Mehed vaikisid . Keegi ei julgenud vastu vaielda . Liiga värskelt oli veel hiljutine küüditamine meeles . Õhtupoolikul edenes töö veelgi visamalt . Rahkamäe Joosepi hobused olid juba ühistamise ajal viletsamad ning jõuetud ning jõudsid praegu suure vaevaga raskes savimaas atra vedada . Tagavälja Gustav , kes nendega kündis , oli närviline ning vihane , kui teised alatasa tema järel ootama pidid . Küll tõmbas ta vahetevahel oma adra vaost välja ning laskis kiiremad hobused mööda , kuid paari-kolme ringi järel oli ta jällegi teistel jalus . Teine pool põllust oli salakive täis ning Rogandiku Mardil oli tegemist , et Tagavälja linalakkadega toime tulla . Adra nina ette sattunud rändrahn kas pidurdas järsku hobuste hoo , nii et rakmed raksusid , või viskas adra vaost hoopis välja . Ühe sellise kivilahmaka taha jäi ader järsku hoopis pidama ning adrakaigas purunes ragisedes pooleks . Nüüd seisis terve brigaad . Võttis aega , enne kui Mart Künka rehealt vana koli seast sobiva kuiva kasepuu leidis , millest ta uue kaika meisterdas . " Ei niisuguse tööga küll kondile liiga ei tee , " arvas Saarevälja Juhan . Kui Mardil kaigas lõpuks valmis sai , nii et uuesti tööd võis jätkata , oli oma kõva tund aega jumalamuidu kaotsi läinud . Natukese aja pärast katkes Tagavälja Gustavil rangiroom . Nii nagu Rahkamäe Joosepil olid hobused juba kolhoosi astumisel kronud , nii olid räbalad ka rakmed . Polnud siis ka ime , kui hobuste väiksemagi pingutuse puhul rangiroom üles ütles . Jälle seisis terve brigaad ja ootas , kuni rakmeräbalad töökorda seati . Õhtul tööd üle mõõtes ning pinna mõõtühikuteks ümber arvestades leidis brigadir , et ettenähtud töönormist oli täidetud õige napilt vaid pool . Brigadir oli vihane , lubades sellest juhatuse koosolekul ette kanda . Mehed ei lausunud midagi , ainult vaikisid süngelt . Kuid ka järgmistel päevadel toimus sama lugu . Tagavälja põllule läksid kõik teised , välja arvatud tema endine peremees Gustav . Temale leidis brigadir selleks ajaks mingi muu töö . Samuti toimus see ka Rogandiku Mardi , Saarevälja Juhani ning kõigi teistega . Igale poole mujale , mitte aga oma endisele põllule , samuti tööloomad , igale teisele , kuid mitte endise omaniku kätte . Meestele tundus , et see oli nõmeduse tippsaavutus . Kuid ka sellega tuli leppida nii nagu muudegi totruste ja veidrustega . Ja nagu hiljem selgus , ilmnes taolisi tobeda aru vaimusünnitusi kolhoosikorra ajal peaaegu igal sammul . Kahju ainult , et nad ei jäänud tobedusteks omaette , vaid nende negatiivsed tagajärjed mõjutasid inimeste meeleolu ja suhtumist ühismajandi töösse ja mis kõige hullem , kiskusid alla ka põllumajandusliku saagikuse . Seoses kolhooside rajamisega muutus metsavendade olukord veelgi raskemaks , sest talupidajad seisid probleemi ees , millega omagi peret toita , kust pidid nad veel selle toidukraami võtma , mida metsavendadele anda . Nii mõnegi mehe ajas metsast välja nälg . Ja kui ülekuulamisel selgus , et nad polnud ennast millessegi eriti keelatud asjasse seganud ega oma käsi verega määrinud , lasti nad vabadusse . Ka andis valitsus teada , et kõik need , kes olid langenud ainult valepropaganda ohvriks ega omanud mingit muud süüd , jäävad karistamata ja võivad oma kodudesse tagasi pöörduda ning rahumeelset tööd nõukogude ühiskonnas alustada . See innustas . Uudis kandus ka Pajanõmme soosse , Roostepõllu poiste ning Roopalu Linda ja Jaagu kõrvu . Selle tähtsa teate tõi Jõekalda Ülo , kes oli Pajanõmme soo punkri peamiseks toidukraamiga varustajaks . Linda , kes juba ammu oma laste järele igatses , haaras kohe sellest võimalusest kinni ning tahtis otsekohe metsast välja tulla . Kuid Roostepõllu poisid , eriti aga kõige vanem vend Armin , olid selle vastu . Millegipärast tahtis Armin veel viivitada . Oli tal mingi süüasi hingel või ei uskunud ta valitsuse teadaannet , kuid tema arvates ei olnud aeg metsast väljumiseks veel kaugeltki mitte sobiv . Paistis , et rohkem kui kedagi muud uskus ta välismaisi raadiosaateid , mida ta väga hoolikalt iga päev jälgis . Küll püüdis Linda talle selgeks teha , et nendel lapsed Jaagu õe , Künka Minna juures ema ja isa ootavad , kuid Armin ei võtnud teda kuulda . " Me läheme metsast välja kõik koos , või ei keegi meist , " oli tema resoluutne vastus . Vihma uitsetav sügisõhtu hakkas hämarduma . Punkri seinad mustasid niiskusest . Õhk kitsas ruumis oli lämmatavalt palav . Lehkas hallituse , sambla ja mulla järgi . Meeste näod olid tõsised ja mornid . Igaüks tegeles oma mõtetega . Vaikus rõhus ja tundus vaenulikuna . Järsku lausus Jaak : " Me otsustasime , et läheme homme metsast välja . " Kõikide pead pöördusid hääle suunas , sest see tuli kõigile ootamatult , seepärast ei osanud keegi sellele ka nii paugupealt vastata . Kopituse järele lehkavate seinte vahel tundus äikese-eelset pinget . Lõpuks küsis Armin : " Kes teie ? " Küsija hääles helises vaenulik toon , terav nagu vahe kirves . " Mina ja Linda , " oli lühike vastus . " Ah , et teie otsustasite . Vaata aga vaata . Aga mina ütlen , et teie ei otsusta ilma meieta midagi . " " Miks ? " " Aga sellepärast , et kui sina oma prouaga siit välja lähed , saadate meile julgeolekumehed kaela . See on sama hea kui vabatahtlikult püssitoru ette astuda ja öelda : olge lahked , tulistage ! " " Aga miks peaksime meie täiesti ilma süüta teiega koos siin punkris nälgima ja hallitama ? Kui teie käed puhtad pole , jääge siia või minge kusagile mujale , see on teie asi . Minul pole midagi karta ja mina lähen välja . Mõtle ise , mul on kolm last , kellele on ema ja isa vaja . Minu õel pole oma lastelegi midagi süüa anda , mida peab ta siis veel minu omadega tegema . " " See ei lähe meile korda , mida sinu õde nendega teeb . Meie teid minna ei lase . " " Kuidas saate teie meid keelata ? Me oleme täiskasvanud inimesed ja otsustame oma saatuse üle ise . Mina teie tegude eest ei vastuta . Kui te oma käsi verega olete määrinud , siis võtke ka teenitud karistus vastu . " " Kust sina tead , kui palju me oma käsi määrinud oleme , või kas üldse oleme . " " No mida te siis kardate ! Lähme välja . " " Ma ju ütlesin , et läheme kas kõik koos , või ei keegi meist . " " No läheme siis , mida me ootame ! " " Kannatage veel natuke . Praegu pole veel sobiv aeg . Oodake ! " " Mida ? Ja kui kaua ? " " Sa kuulsid ju eile õhtul , mida raadios räägiti . Oodake , pidage vastu . Abi tuleb ! " " Kust see abi tuleb ? Kes ? Liiga kaua oleme seda abi oodanud , kõiki lubadusi uskunud . Aeg on aru pähe võtta ja need lubadustega vee segajad kuradile saata ! Mina seda elu enam kauem välja ei kannata . Närvid lihtsalt ei pea vastu . " " Kui sa välja lähed , kes sind usub , et sa puhas ja ilma süüta oled . Esimene asi , niipea kui nina pistad , küsitakse kohe , miks sa metsa läksid ? Kellega sa koos olid ? Kes sulle süüa tõi ? Sa mässid meid kõiki sisse , ka Ülo . " " Rumala peaga ma siia tulin , sinu ässitusel . Külas teavad ju kõik , et mul mingit süüd pole . Ma ei ole kellessegi puutunud . " " Ega see ei loe , kas oled või mitte . Küll kaebajaid jätkub . Hoidsid neljakümne esimesel aastal mobilisatsioonist kõrvale . Kas sellest küll pole . Arvad , et see on unustatud . Ei vennas , selle eest on sinu jaoks ammu kuul rauas , või tugev oks üles riputamiseks valmis vaadatud . " " No ja mis sinul sellest , kui mind maha lastakse või oksa tõmmatakse . Sinu nahk jääb ju terveks . " " Kõik oleneb sellest , kui palju sa enne mahakõmmutamist venelastele pläriseda jõuad . Ja oletame , et sina ise seda ei tee , aga sinu proua teeb seda kindlasti ! " " Mina ja minu naine ei tea teist rohkem kui külaski teist teatakse . Linda võib seda ainult korrata , mis julgeolekul ammu teada on . " " Aga asukoht ? Kes toiduga varustab ? " Jaak vaikis . Need kaks asja oli ta unustanud . Piinamise korral võib naisel tõesti kannatus katkeda ning ta võib üles anda terve meesteahela , kes praegu nendele toidu muretsemisega seotud on . Olukord oli rohkem kui keeruline . Sügis oli käes , lapsed vaja kooli saata , nendele riided ning jalanõud muretseda . Kes seda teeb ? See oli asja üks külg , mis sundis Jaaku koos naisega metsast välja minema , kuna tal tõesti polnud mingit veresüüd , et siin redutada . Kuid Armin ja tema kaks venda ! Mis võis nende hingel olla , et nad väljaminekut nii väga kartsid ning tedagi edasi jääma keelitasid . Teda ja tema naist võidakse ju tõesti piinama hakata , et nad teised välja annaksid . Polnud ju teada , kuidas niisugusel juhul nendesse suhtutakse , kes ise ennast üles annavad . Ega tema isegi tea , kuidas närvid piinamisele vastu peavad . Võib ju tõesti nii olla , nagu Armin ütles , et enne pressitakse teiste asukoht välja , samuti need , kes toiduga varustasid ja kui need käes , alles siis tehakse sulle endale ots peale . Toiduga varustajatest teab tema praegu ainult Jõekalda Ülot . Kui palju aga tema selja taga veel teisi mehi on , kes seda võib teada . Asja igatpidi kaaludes leidis Jaak , et Arminil ja tema vendadel võib isegi õigus olla , kui ta tema ja Linda metsast väljumist takistab . Oma naha päästmiseks on inimene valmis kõigeks . Eks temagi olnud samasugune . Jättis naise ja lapsed külasse ning pages ise metsa , kuigi ei teadnud endal olevat mingit süüd . Alles metsas hakkas ta asja üle kainemalt mõtlema . Aga et sündmused kodus niisuguseks kujunesid , et ka Linda enam seal olla ei julgenud , pidi ka tema mehele järele tulema . Samuti oma naha päästmiseks . Naine kartis arreteerimise korral kõige rohkem piinamist ja see oligi peamine põhjus , miks tema metsa tuli . Alguses kavatses Linda jääda ainult ajutiselt ning siis laste juurde tagasi minna , kuid Armin kartis , et Jaagu naine külas nende asukohast ja toiduga varustajast liiga palju räägib ning keelitas Lindat jääma . Nüüd aga seisis Jaak oma naisega olukorra ees , mida keegi ei osanud lahendada , nii et hunt oleks söönud ja lambad ka alles . Öösi , kui teised juba magasid , rääkis Jaak ka oma kahtlustest Lindale . Naine ei pidanud mehe kõhklusi ega kahevahel mõtteid üldse kuigi oluliseks , vaid nõudis Jaagult kohest metsast väljumist . Tema otsust aitas kinnitada veel Jõekalda Ülo , kes õhtul meestele süüa tuli tooma ning rääkida teadis , et Vihula kandis tulnud päris mitu meest metsast välja ning andnud end vabatahtlikult piirivalvesse üles . Mehi hoitud paar päeva kinni , kuulatud üle ja et mingit süüd ei leitud , mille eest kohtu alla anda , lastud vabadusse . Veresüü olevat peamine ja kõige määravama tähtsusega , mille puhul on karta rasket karistust . Kuid Armin oma vendadega ei olnud nii optimistlikult meelestatud kui Jaak ja tema naine . Nad suhtusid igasugusesse informatsiooni , välja arvatud välisraadio saated , suure ettevaatusega ega võtnud ühtegi kuulujuttu paugupealt puhta kullana , nii nagu kodu ja laste järele igatsev Roopalu Linda . Ja kui siis Jaak järgmisel päeval oma metsast väljumise plaaniga uuesti lagedale tuli , vastas Armin : " Jäta see jutt ja ära mind sellega enam rohkem vihasta , kui sa seda juba teinud oled . Niikaua , kui Ülo meile toitu suudab muretseda , ole üsna rahulik ja oota , mida tulevik toob . Ega meiegi siia igavesti jääda ei taha , kuid saa aru , praegu ei ole selleks veel paras aeg . Ja tee see asi ka oma naisele selgeks , sest nagu mulle paistab , pole tal aruraasugi peas . Aga noh , ühele naisele ei saa seda pahaks panna . Nemad ju niisuguseid asju ei jaga . Mis kord pähe turgatab , seda peale ajama hakkab . " Armin viskas automaadi õlale ning väljus punkrist . Jaak sai aru , et sellega oli asi otsustatud . Roostepõllu vendade teadmisel tema oma naisega metsast välja minna ei saa . See võis kõne alla tulla ainult siis , kui nad teevad seda salaja . Mets , see oli praegu koht , kus valitsesid oma seadused ja metsavennad olid väljaspool olemasolevaid seadusi . Mets , see oli omaette riik – vaikiv , tumm , sõnatu ja kurt . Kuid ometi võis tema kohta öelda : metsal silmad ees ja taga . Jaak hakkas salaja võimalusi vaagima , kuidas metsast niimoodi välja minna , et Armin oma vendadega seda ei märkaks . Esialgu ei rääkinud ta sellest isegi Lindale midagi , sest naine oma kannatamatuses oleks kõik võinud ära rikkuda . Varsti pani Jaak tähele , et Armin teda salaja peale passib . Kui Linda ühel päeval metsast lastud kitselihast lõunat hakkas valmistama , jalutas Jaak punkri juurest viivat jalgrada mööda Moorasaare heinamaade poole . Tema oletust mööda pidi seal kandis olema jõgi . Mets oli talle võõravõitu , sest siiakanti oli ta väga harva sattunud , ainult paar korda ja sedagi juba aastate eest , karjapoisi põlves . Seepärast pidas ta vajalikuks siinsete metsaradadega pisut tutvuda , et punkrist põgenemise korral kohe õige kodutee kätte leiaks . Millegipärast ütles talle mingi sisemine hääl ette , et tal tuleb , kui mitte just kõigi kolmega , siis Arminiga kindlasti sellel teemal veel kõnelus ja võib-olla jõukatsuminegi . Üksikult ei kartnud ta neist kedagi , kuid kõigi kolmega korraga ta vast siiski toime ei tule . Parajasti siis , kui ta selle mõtte sai mõeldud , kraaksatas läheduses laanenäär ning tõusis lendu . Jaak vaatas sinnapoole , kuhu lind kadus , kuid ei näinud kedagi , kes teda oleks võinud hirmutada . Vaevumärgatav jalgrada hargnes kaheks ning Jaak jäi momendiks seisma , et aru pidada , kuhu neist kumbki välja võiks viia . Selja taga raksatas kuiv oks , nagu oleks keegi sellele peale astunud . Jaak jahmus . Ta oli tulnud punkrist välja ilma relvata ja esimene mõte oli , et metsas on haarang . Ta peatus ning uuris hõredat männikualust selja taga , kuid ei näinud kedagi . Haarangu korral oleks teda otsekohe " Käed üles ! " seisma käsutatud , kuid et midagi niisugust ei järgnenud , sai ta oma esimesest ehmatusest võitu . Jaak heitis veel kord pilgu selja taha ning märkas , et jämeda männitüve taga nagu mingi ese liikus . Pingsal silmitsemisel taipas ta , et see oli automaadipära ots . Ilmselt oli keegi enda puutüve taha ära peitnud . Jaak tegi , nagu poleks ta midagi märganud ja astus veel paar sammu sookailude ja sinikavarte vahel edasi , pöördus aga siis järsku ümber . Jämeda männitüve tagant vaatas tema poole inimnägu , tõmbus aga otsekohe tagasi , kui Jaak enda ümber pööras . Tähendab , keegi passib teda peale , tahtis aga ise sealjuures märkamatuks jääda . Kes võis see olla ? Jaak jalutas pikkamööda jalgrajal punkri poole tagasi , kuid jälgis vargsi ühest silmanurgast ilma pead pööramata jämedat männitüve ning tema taha varjunud meest . Jälle kõikus õlale riputatud automaat , kui tema omanik ennast ettevaatlikult teisele poole puud nihutas . Jaak tundis jälitaja ära . See oli Armin . Tumesinine kulunud vatikuub ja hall sonimüts vilksatasid ainult korraks , aga sellest oli küllalt . Kas jälitaja taipas , et Jaak teda märkas , ei tea , aga kui Armin umbes poole tunni pärast punkri juurde jõudis , vilkusid ta rohekaspruunid silmad veelgi õelamalt kui tavaliselt . Oma kohtumisest Arminiga ei rääkinud Jaak Lindale sõnakestki . Nüüdsest peale oli Jaagul kogu aeg tunne , et Armini automaaditoru on suunatud alatasa tema kuklasse . Siiski otsustas ta riskida ning parajat momenti tabades metsast koos naisega põgeneda . Linda eest hoidis ta aga esialgu kõik salajas , kuigi see iga päev peale käis , et mees enam kauem ei viivitaks , vaid metsast pääsemiseks midagi ette võtaks . Veel teist korda tabas Jaak ära momendi , kus Armin teda peale passis . See oli ühel varahommikul , kui Jaak narilt üles tõusis , et välja minna ja punkri taga vett lasta . Õues märkas ta üsna lähedal , mõne sammu kaugusel kännul istuvat inimkogu , automaat põlvedel . Oli see Armin või mõni teine vendadest , seda ei suutnud ta kindlaks teha , sest metsaalune oli veel võrdlemisi hämar . Jälle tegi Jaak , nagu poleks ta kedagi märganud ning läks punkrisse tagasi . Järgmisel ööl otsustas ta aga peale passida . Juba varakult teeskles ta magamist , kuid jälgis hoolega , mis teise seina ääres toimub . Umbes tunni aja pärast tõusis üks vendadest ning hiilis vaikselt õue , ega tulnudki enam tagasi . Jaak võitles pealetikkuva unega , kuid sai endast siiski võitu . Umbes kolme-nelja tunni pärast sisenes punkrisse keegi , äratas teise , kes samuti välja hiilis . Väljast tulnu aga heitis narile puhkama . Automaat kolksatas vastu seina ning Jaagule oli nüüd asi selge . Vennaksed olid korraldanud omavahel pideva valvekorra , et tema oma naisega salaja plehku ei saaks panna . Võis ju oletada , et valve oli organiseeritud võimaliku öise haarangu julgestuseks , kuid sellisel juhul oleks ka teda asjasse pühendatud . Suureõue Edgar oli kimbatuses . Oma naha päästmiseks oli ta julgeolekuülemale andnud väga kergekäeliselt lubaduse , mida tal tegelikult üpris raske oli täita . Kust pidi ta leidma selle metsavenna , kes oli küll oma tegude poolest laialt tuntud , kuid keda isiklikult ei tundnud keegi . Võib-olla polnudki ta mingi metsavend , vaid koguni mõni avalikkuses viibiv mees , kes oli nõuks võtnud valitsevaid võimukandjaid , miilitsaid ning julgeolekumehi teise ilma saata . Asja tegi keerulisemaks veel see , et selle salapärase mehe tegevuspiirkond oli väga lai . Täna siin , homme seal ja mine võta kinni , kus ta juba ülehomme olla võis . Ja Edgar kaldus puhuti arvama , et tegemist polegi ühe mehega , nagu julgeolek väitis , vaid terve hästiorganiseeritud väga salajase grupiga , kelle üksikud liikmed ringi liikudes kuritegusid sooritasid . Ei olnud ju mõeldav , et üks mees nii laialt ringi suudab lasta . Edgaril ei jäänud muud üle kui heale juhusele loota . Oma alaliseks peidupaigaks valis ta Suureõue sauna . Karta polnud tal praegu kedagi , sest julgeolekuülem oli talle kaasa andnud spravka , mille ettenäitamine tagas talle võimuorganite ees täieliku ohutuse , sest kirjas seisis , et selle ettenäitajal on täita julgeoleku eriülesanne . Ja Edgar liikus vabalt ringi , hoides silmad ja kõrvad lahti . Ühel päeval kuulis ta ühe maa-asula kaupluse leti taga kõnelust , mis tema tähelepanu köitis . " Kas sa oled juba kuulnud , et meie külanõukogu esimees lasti möödunud ööl oma kodus maha . " " Kas Seljandiku Riks või ? " " Riks jah . " " Ei ole kuulnud . " " Keegi oli õhtul hilja läbi akna tulistanud , kui esimees parajasti laua taga istus ja lehte luges . Naine olnud teises toas juba voodis , kui koer järsku haukuma hakkas ja kohe peale seda kostnud ka automaadivalang . Kui naine kõrvaltoa ukse avas , olnud Riks laua peal kummuli ja surnud , rindkere läbi lastud . " " Seda oli kohe arvata , et metsavennad talle ükskord kätte maksavad . Ta olevat ju mitu perekonda Siberisse sokutanud . Kõik need , kelle juures ta sulaseks oli . Ega siis ilmaasjata Seljandiku talu maha ei põletatud . Ikka vana Riksi enda sulitempude pärast . " " Mina mõtlen ikka , et tee sa sinder muud valskust mis sa teed , aga ära sa inimesi puuduta . Inimesed tasuvad kätte . " " No olgu nüüd selle Riksi kurjavaimuga , kuidas on , aga kole aeg on praegu ikka küll . " " Ei tea , kas siis naine väljas midagi ei märganud . " " Vist mitte . Ja kui olekski märganud , kas ta julges välja minna . Olevat kiiresti tule ära kustutanud ning värisenud suures hirmus hommikuni , kuni väljas valgeks läks . " " Alles möödunud nädalal tapeti Sagadi kandis üks endine uusmaasaaja , kellele neljakümne esimesel aastal ühe suure talu küljest maad eraldati . " " Jõgeva lähedal olevat ühes sööklas taldriku alt leitud sedel kirjaga , et siin sõi lõunat mees , kes tasub kümnekordselt kätte oma perekonna hävitamise eest . " Rohkem Edgar oma selja taga seisvate naiste juttu jälgida ei saanud , sest kauplusse sisenes korraga imelikult tuttav , habetunud lõuaga tugev , õlakas mees . Võib-olla poleks ta tulijat siis nii paugupealt ära tundnud , kui ta poleks Sakrise heinaküünis haavatuna lamades Roland Piipu näinud . Nüüd aga piisas ühest ainsast pilgust ja talle viirastus kuusetüvede vahel ettevaatlikult hiiliv Sakrise perepoeg . Edgar pööras ruttu pea kõrvale , sest mingi sisemine hääl ütles talle , et ennast siin metsavennale näidata poleks kuigi arukas . Ilmselt ei pannud Roland teda tähele ja kui see nii ka oli , et ta Edgarit märkas , siis ei teinud ta naabripoisist väljagi . Küllap temagi leidis , et paik ja aeg ei olnud kahe metsavenna vaheliseks kohtumiseks kaugeltki sünnis . Ja kui kauplusesse terve trobikond noori mehi sisenes ning ukse juures trügimine tekkis , kasutas Edgar selle olukorra ära ning lipsas märkamatult välja . Õues liikus ta seina äärt mööda , nii et kaupluses olijad teda väljas näha ei võinud , ületas siis kähku tee ning valis kaupluse vastas majade vahel niisuguse koha , kust tal oli kõikide väljujate kohta selge ülevaade . Millegipärast hakkas teda Sakrise Roland huvitama. Ta isegi ei teadnud , miks , kuid talle tundus pisut imelik , et Roland seekord Sakrise heinaküüni juures temaga kohtumist vältis . Olid nad ju siis ühesugused jahiloomad , kui metsavendade kohta nii võib öelda , lisaks veel naabripoisid ja lapsepõlve mängukaaslased . Natukese aja pärast väljus Roland kauplusest . Ta seisatas momendiks uksel , nagu oleks ta ohutuses veenduda püüdnud , ruttas siis kiirel sammul üle majaesise väljaku ning pöördus kõrvaltänavasse . Edgar tõmbus maja varju ja piilus talle järele . Roland astus mööda inimtühja kruusateed taamal mustendava metsa poole . Edgar tuli välja ning hakkas talle järele minema . Lühike põiktänav lõppes kuusiku ääres . Roland peatus . Kähku kargas Edgar lähima kuuri taha , et Roland teda tagasi vaatamise korral ei märkaks . Kas ta seda tegi ja kui kaua ta seal seisis , seda Edgar ei näinud , sest ta ei julgenud oma nina kuuri tagant tükil ajal lagedale pista . Kui ta lõpuks teele tagasi astus , oli Roland läinud . Edgar lonkis pikkamööda kuni selle kohani , kus naabripoiss peatus ning arvatavasti ka tagasi vaatas , sest ükski ettevaatlik inimene ei jätaks seda taolises situatsioonis tegemata . Edgar uuris tihedasse jänesekapsastesse ning leselehtedesse kasvanud hämarat kuusikualust , kuid ei suutnud kuidagi kindlaks teha , kuhupoole Roland võis minna . Ta liikus veelgi kaugemale metsasügavusse , kus päikesepaiste puuduse tõttu isegi varju sallivad taimed enam ei kasvanud , ja tabas seal pehmes pinnases päris värske meesterahva jälje . Saapakonts oli päris sügavale kuuseokastega kattunud mulda vajunud . Tähendab : Roland varjas ennast Kõrvenurmest päris kaugel , võõras paigas . Vähemalt momendil liikus ta siinkandis . Kuid Edgarit lohutas see vähe . Ta isegi ei teadnud , miks ta naabripoissi jälitada püüdis . Tahtis ta temaga püsivaid kontakte luua , või ainult korraks kohtuda , ta ei osanud seda endale seletada. Võib-olla tärkas temas jälitamiskirg , tahtmine mingit saladust välja uurida , midagi niisugust , mida tunnevad algajad detektiivid , kes saavad ülesande avastada kuritegu , mille kohta puuduvad igasugused suunavad niidid , on vaid fakt ise . Võib-olla . Edgar sõitis koju tagasi , kuid ei lakanud Sakrise Rolandile mõtlemast . Ja mida rohkem ta mõtles , seda kindlamini hakkas ta naabripoisi nime seostama tolle salapärase metsavennaga , kelle tabamise ja elusalt julgeolekule kätte toimetamise eest oli määratud kümme tuhat rubla preemiat . Kohe kolhoosi asutamise esimestest päevadest alates pani Minna tähele , et inimesed olid muutunud . Ja kõige rohkem muutunud just oma igapäevases töös . Kui varem igaüks oma põllul ja majapidamises üldse tööd armastusega tegi , sest ta teadis , et sellest oleneb tema perekonna materiaalne heaolu , siis nüüd ei olnud see enam kellegi asi , kuidas ühismajandi töö tehtud sai . Paistis , et kõik oli ükskõik , nii töö hulk kui ka kvaliteet . Põlised talumehed , kes siiani olid harjunud oma majapidamist ise juhtima , oleks korraga nagu kaotanud mõtlemisvõime ja oskuse iseseisvalt tööd teha , sest kõikjale olid ilmunud käsutajad ja kamandajad , kes igas asjas püüdsid õpetada ning tagant surkida . Kes seda varem kuulis või nägi , et kuiv heinaloog maha jäeti ning inimesed kusagile mujale tööle käsutati . Kõigepealt ilmus kohe brigadir , võõras mõiste ja veel võõram ning harjumatum asjaajamine . Selle ameti peale tõi Vareselja Jaan kes teab kust ilmaotsast oma linnamehest sugulase , kes põllumajandusest ja selle juhtimisest veel vähem teadis kui siga pühapäevast . Kui teised juhatuseliikmed sellele vastu püüdsid vaielda , et brigadir peaks ikka olema omainimeste seast , kes talutööga varem tegelenud , vastas Vareselja Jaan : " Ei loe see tööoskus midagi , kui puudub poliitiline tagapõhi . " Nõnda siis ilmuski Kõrvenurme külasse põllumajandust juhtima poliitilise tagapõhjaga linnamees , kes talumeeste arvates oli töberikum ka kõige halvemast sulasest . Talumeestest oli korraga saanud nagu mingi kari , keda püüti juhtida ja käsutada kord siia , kord sinna , et ta kontrolli alt ära ei valguks ega laiali ei jookseks . " Mis nüüd viga , nüüd pole endal vaja enam mõtelda , muudkui kuula aga käske ja korraldusi . " " Jah , ega siin palju teistmoodi ole kui mõisa ajalgi , ainult et kupja kepp puudub . Brigadir karjub ja sõimab samuti , ainult et lausa külge ei julge tulla . " " Varem oskasin talus tööd teha , kõik oli korras , nüüd oleme nagu peata kanad , brigadir peab juhtima . Ei oska istuda ega astuda , töö on liga-loga . " " Ja mis brigaaditööst ja lülidest ta jampsib . No ütle , mis kuradi lüli ma talle olen . Naerma ajab . Kõik vaja puntrasse kokku ajada , ka sinna , kus tööd vaevalt ühele inimesele jätkub . Tilgume üksteise sabas nagu viimased tolad , et brigaaditöö , individuaalne värk sotsialistlikku ühiskonda ei kõlba , ei kasvata poliitilist teadlikkust . " " Kõik on kuidagi totter ja mõttetu , ilma vajaduse ja eesmärgita . Siin me istume ja ootame , selle asemel et midagi kasulikku ära teha . " " Aga muidugi . Töö algab majandis igal pool ühel ajal. Kontoris koostatakse päevaplaane , antakse töökäsud , siis tuleb brigadir neid meile tooma . See kõik on kallis tööaeg . Ja millal siis meie veel töö juurde jõuame , ongi lõuna käes . " Nõnda arutasid talumehed omavahel , kui nad hommikuti hobusetalli juures brigadiri ootasid , kes töökäskudega tihti oma pool tundi hilines . Polnud siis ka ime , et kolhoosnikutel õige pea igasugune omapoolne algatusvõime kadus ning nad aina käske ja korraldusi ootasid . Kallist tööaega läks aga igal hommikul lubamatult palju kaotsi , sest inimeste tööle rakendamine nõudis omakorda aega . See andis ennast tunda eriti suvisel heinateol , samuti vilja koristamisel . Kui palju tööd teha jõuti , see nagu polnudki enam kellegi asi , tähtsam kui miski muu oli see , et töökorraldus vastaks eeskirjadele ning ühistöö põhimõtetele , mille täitmist parteilasest brigadir eriti hoolega jälgis . Ja kui teda ennast lähedal ei olnud , viitsid kolhoosnikud niisama istudes ja lobisedes aega ning piilusid kella , sest igaühel mõlkus meeles oma lehmahein , kartulimuldamine ning naisperel kapsa- ja juurviljapeenrad . Kuigi valla partorg Roodina juba esimesel kolhoosi asutamise koosolekul oli talurahvale tõotanud enneolematut rikkust ja ainelist heaolu seoses ühismajandite moodustamisega , hakkasid taibukamad kohe selles rikkaks saamises kahtlema . Kolhoosideks liidetud kodutalude põllud ja heinamaad , kariloomadest tühjaks jäänud laudad ja ainult tolmulõhnased viljasalved sundisid inimesi kainelt arutlema ning sellist poolenisti vägivalla- ja surmahirmuga pealesurutud olukorda põhjalikumalt analüüsima . Kui nad oma tööga siis rikkaks ei saanud , kui talu käes ja laudad loomi täis olid , kust pidi siis jõukus tulema nüüd , kui ainult üks lehm tühjas laudas seisis ja väike põllusiil kusagilt suure põllu servast kartulimaaks anti . Esimesel kolhoosisuvel polnud asi veel nii hull , sest ettenägelikud peremehed olid osanud viljasalvedesse ja kottidesse midagi ka oma pere jaoks jätta ning ühistamise eest ära peita . Kui aga sügis midagi peale ei toonud , seisid kolhoosnikud tõsise probleemi ees , millega edaspidi peret toita . Iga majand määras vastavalt kolhoosi põhikirjale kindlaks miinimum normipäevade arvu , millest keegi kõrvale kalduda ei tohtinud . Päevad olid juhatuse otsusega kindlaks määratud ning need tulid ära teha . Kuid inimesed polnud ühistööga harjunud . Teadmine , et nad oma töövaeva täies ulatuses kätte ei saa , vaid et kõik läheb jagamisele , oli võõras ja vastuvõtmatu ning tundus verise ülekohtuna . Talurahvas ei kohanenud üleöö palgatöölise olukorraga . Seepärast ei tulnud ka üldist , kõiki haaravat töövaimustust kusagilt . Kellelt või millest pidid kolhoosnikud saama selle tõukejõu , mis neid oleks õhutanud ühismajandi heaks andma kogu oma energia . Ega ometi kõikjale üles seatud loosungitest trafaretsete hüüdlausetega , mis pidid igat inimest tööle innustama . Kolhoosid hävitasid eesti küla , mis oli aastasadade vältel olnud eesti rahva hälliks , hävitasid eesti põllumehed , need inimesed , kes aastatuhandeid kogu rahvast olid toitnud , tapsid temas armastuse ja hoole maatöö vastu . Kolhoosidest sai alguse maainimeste linnadesse põgenemine . Juhtorganid unustasid , et maa on kõige hinnalisem loodusvara , kuid nüüdsest peale võidi temaga teha kõik , mis kellelegi iganes meelde tuli . Põldu võis hüljata , see tähendab sööti jätta , teda võis raskete rataste all kivikõvaks muljuda , tema vilja sigitavasse sülle võis mürke külvata , mis tapsid mullas kõik põllule nii vajalikud elusorganismid . Juhtorganid ei tulnud selle peale , et see salapärane ja inimsilmale nähtamatu elu mulla mustas rüpes on põllumehe kõige suurem abiline . Põhk ja laudasõnnik , eesti põllumajanduse suurimad saagikuse tõstjad , hüljati , asemele asusid kunstväetised ning mürgid – umbrohutõrjevahendid , mis hävitasid põldudel elutsevad linnud ja loomad . Peaasi olid saagid , suuremad kui mullu . Rahva meeleolu järele ei küsinud keegi . Seda nagu polnud olemaski . Kuid talumehed arutlesid tööst vabal ajal omavahel , sest kõigil oli südamel uus olukord , millega kuidagi ei suudetud kohaneda . " Ega me olukord palju teistmoodi endise mõisa moonaka omast olegi . Siis oli ka igaühel päevade norm , nii jala- kui hobusemehel . " " No aga töötasu on ju nüüd teine . Siis oli moon kindlaks määratud . Oli saak hea või halb , moonakas sai ikka selle , mis kokku lepitud . Kolhoosis läheb aga kõik sügisel jagamisele . Põllud praegu vilja täis , mõtle , missugune rikkus sealt sügisel tuleb . Sul pole niisugust aitagi , mis selle vilja kõik ära mahutab , mida sa sügisel saad , " arvas keegi optimistlikult meelestatu . " Karda sa seda , et sulle nii ohtrasti antakse . Kõigepealt võetakse ära riiginormid ja need saavad olema igal juhul priskemad kui üksiktalude ajal , siis hobulaenutuspunkti osa , traktorijaam , igatsugu tagantsurkijad rajoonist , kes kõik aina meie juhtimise ning abistamisega tegelevad , meie oma kontoritöötajad , brigadirid , ka nemad tahavad palka . Kui meie käest talude ajal norme nõuti , kuhu nad siis nüüdki jäävad . Kõik kohustused riigi ja ametkonna ees tulevad esmajoones täita . Need võetakse enne pealt maha ja kui siis midagi veel üle jääb , alles see läheb kolhoosnikute vahel jagamisele , " arvas keegi kainemalt mõtleja . " Ei mina ka usu , et siit midagi mõistlikku on loota . Oma lehmale heina teha ei saa ega tohigi , karjamaad ka ei ole , kuhu ta suvel lased , ei tea , mis kuradi moodi sa elad . Rahakopikat pole suve otsa näinud . Juba esimesel aastal hakkab minema tagurpidi . Pannud need maad ühismajandisse , kust inimesed Siberisse viidi ning Vallneri Sassi sugused hulkujad sinna tööle , aga jätnud need talud alles , kus tööjõud olemas . Niimoodi oleme varsti kõik näljas . " Meeste näod olid sünged , töölust oli kadunud . Keegi ei hoolinud , kui palju midagi tehtud sai . Kõikide mõtted olid oma koduse olukorra küljes kinni . Igaüks vaagis võimalust , kust õhtul niitmata kraavikallast või metsalagendikku otsida , sest heinaaeg oli täies hoos , kuid oma lehma jaoks polnud veel peaaegu mitte midagi varutud . Ja kolhoosnikud hakkasid vähehaaval töölt puuduma , sest hirm läheneva talve ees oli suur . Mis siis , kui lehmaheina vajalikul hulgal kätte ei saa ? Kui tööpäev majandis lõppes , lõigati raiestikkudest ning metsasihtidelt rohtu ja kanti koju õuele kuivama . Sel raskel ajal jättis ausus paljudki maainimesed maha . Polnud midagi imestada , kui ühismajandi heinamaalt hakkasid öösiti kaduma kuivad saod , põllult viljavihud . Inimesed tunnetasid nendele oma igipõlist õigust . Oma heinamaa , oma põld , oma tööga tehtud hein , külvatud ja lõigatud vili , miks mitte . Trots ülekohtu vastu kasvas ning sünnitas kuritegusid . Aeg-ajalt ilmusid rajooniisandad kohale , kontrollisid kõrgemalt poolt antud plaaniliste ülesannete täitmist , nende praktilist juurutamist tootmises , kolhoosnikute töödistsipliini näitajaid ning igatsugu muidki ettekirjutisi , mis pidid olema kõige suuremaks stiimuliks kolhoositöö edukaks läbiviimiseks . Kontoriruumi seinad nõretasid hüüdlausetest , mitut sorti graafikutest ja plaanidest , ilma milleta ei saanud enam kuidagi läbi . Kõik pidi kulgema nii , nagu kõrgemalt poolt ette määratud . Kõrvalekaldumiste korral jagati noomitusi , esimees kutsuti rajooni parteikomiteesse pleenumile aru andma ning kui viga leiti olevat väga suur ning ettekirjutistest möödalaskmine kolhoositootmist eriti kahjustav , võeti esimees kohalt maha ning asendati uuega , kes eelmisest kuulekam ja omapoolset initsiatiivi milleski ei ilmutanud ega oma peaga mõtlemist ei üritanud . Seepärast sattusidki esimeeste kohale tihti täiesti algatusvõimetud inimesed , kuulekad käskude ja korralduste täitjad – hüpiknukud . Algas käsumajanduse ja bürokratismi õitseaeg . Lihtsaid tööinimesi üllatas igatsugu asjameeste rohkus , kes kibekiirel külvi- ja heinaajal niisama ringi luusisid . Linnaisandate ilmumine põllule viljakoristajate või loovõtjate juurde ei meeldinud kellelegi . Põlgusega silmitseti nende viigipükse , kurgu all ilutsevat kaelasidet ning heast toidust ja jõudeelust rasvavoltides lõuaalust . " Näe , va Vallneri Sass ka teiste seas , nagu suur saks kunagi . Isegi korralikud püksid on endale jalga saanud , " sosistas Alatalu Piret Sooaluse Leenile . " Mine tea , ehk kiskus mõne peremehe jalast , kelle ta Siberisse saatis , " vastas Leeni samuti sosinal . " Noh , kuidas siis kolhoosileib maitseb ka ? " astus Sass naistele lähemale . " Ei tea öelda , pole veel seda au , et maitsta oleks saanud , kuigi suvi hakkab juba lõpule jõudma . Siiasaadik närime veel üksiktalude leivakannikat , " vastas Leeni nipsakalt . " Kas Vallneri-isand ei sooviks meile appi tulla ? Või oled reha ja hargi peale vihane ? " " Ega sa ometi neid riistapuid pole jõudnud veel unustada . Ammu see oli , kui sa Mäemõisa põllul adra taga saapasääri nühkisid . " " Pole mul enam vaja niisuguste asjadega jännata . Mul on nüüd parem töö . Praegu on minu aeg . " " Seda on näha jah , et nii uhkesti üles löödud , maniskis , lakk-kingades ja püksiviigid nii et lõika või leiba . " " Näh-näh . " " Kolhoosileib , see ju värske ja soe , asi see teda püksiviikidega pole lõigata , " lisas Rogandiku Leida irooniliselt . Vallneri Sass pööras kannapealt ringi ning tegi minekut . " Ärge te niisugust sitta sonkige , see haiseb muidugi . Vaata , et saadab needki Siberisse , kes veel alles on jäänud . On siis temale miski püha . Kui ta Priidiku , kes ta üles kasvatas , Siberisse sokutas , siis võib ta meie kõikidega sedasama teha . Niisugustega peab olema ettevaatlik , " manitses Künka Minna . " Ma kohe ei saa vait olla . Miks tema meid torkima tuleb ! Nendele peab just vastu ütlema , küll siis vait jäävad . Kus mul nüüd suur ülemus ja autoriteet , keda kartma peab . " " Meil tegi eesti ajal aida tühjaks , selle eest istus kinni . Kui neljakümne esimesel aastal venelased tulid , lasksid ta vabaks , et süütu kannataja , kulakute vale pealekaebus . Arvab vist , et keegi ei mäleta . Nüüd on meie tagantsurkija , " seletas Rogandiku Leida . " Mäemõisa Priidik olevat tal kõrvad üles teinud , kui peremehe rahakoti ära varastas , küllap seepärast Siberisse saatiski , " lisas Sooaluse Leeni juurde . Niisuguste sõnadega väljendasid kolhoosnikud oma põlgust ja meelepaha rohkearvuliste ülemuste vastu , kelle olemasolus lihtsad taluinimesed ei näinud mingit otstarvet , vaid kelle ilmumine töö juurde pigem segas , kui kedagi tööle innustas . Sakrise Roland poleks olnud metsavend , kel silmad ees ja taga , kui ta poleks märganud kaupluse järjekorras seisvat Suureõue Edgarit . Mööda metsi hulkudes ja teekäänakutel varitsedes oli ta omandanud metsloomale omase ettevaatlikuse ja võimaliku hädaohu tunnetamise vaistu . Kuigi ta Suureõue Edgarit sel momendil ei pidanud oma vaenlaseks , äratas tema nägemine niisuguses paigas ometi võõristust . Tema teada oli ju Edgar täpselt samasugune metsavend nagu ta isegi , kuigi vast ehk teistsuguste põhimõtete ning tõekspidamistega , kelle metsa sattumine võis olla tingitud hoopis mingist välisest , isegi tühisest tõukejõust või ka juhusest , nagu oli see paljude teistegi juures . Seepärast ei pidanud Roland seda kuigi tõepäraseks , et Suureõue perepoeg tema kombel laialt ringi rändas , pigem võis see olla just vastupidi . Temal oli oma eesmärk : võimalikult palju neid hävitada , keda ta oma vaenlasteks pidas . Tavalised metsavennad püüdsid ainult oma elu hoida , kuni olukord niisuguses suunas laheneb , et kõik metsast välja võiksid tulla , ilma et neil oleks selle pärast vaja karistust kanda . Nemad ei rännanud ringi , vaid püsisid vaikselt oma punkrites , et välismaailm nende olemasolu ja asukohta ei märkaks . Neil olid oma vabaduses viibivad kindlad sidemehed , kes neid toiduga varustasid , ja avalikkuses nad ennast ei näidanud . Kuid Edgar ? Kelle hulka kuulus tema ? Otsis ka tema kedagi , kellele oli vaja oma olukorra eest kätte maksta , või rändas ta ringi lihsalt igavusest või seiklushimust . Et asjasse pisutki selgust saada , pani Roland Edgari proovile . Ta oli valvel ning seiras naabripoissi ühest silmanurgast . Üks asi oli talle otsekohe selge : Edgar püüdis temaga kohtumist vältida . Ja kui Suureõue perepoeg enda kauplusesse sisenejate varjus välja poetas ning õues seina äärt mööda minema hiilis , oli Roland veendunud , et Edgar ei tahtnud temaga siin kokku saada ega ka ennast näidata . Kuid miks ? Roland astus akna juurde ja tabas ära momendi , kui Edgar üle tee vastasmaja nurga taha ära kadus . Vaist ütles : teda on vaja ninapidi vedada , sest asi lõhnas millegi ebameeldiva järele . Ja Roland talitas nii nagu rebane , kes oma jälgede segamisega jälitajast lahti püüab saada . Mööda kõrvaltänavat metsa poole marssides andis ta Edgarile hea võimaluse ennast maja nurga tagant peale passida ning kõikvõimalikke oletusi teha . Roland kõndis meelega kiirustades , et naabripoisi kirgi võimalikult üles pingestada . Oli see ainult puhtisiklik uudishimu või seotud mingi tagamõttega , igal juhul pidi olema ettevaatlik . Ta oli surmkindel , et Edgar talle praegu vajalikku distantsi hoides järele hiilib . Metsa ääres , tänava lõpus jäi Roland seisma ning pöördus tagasi vaatama ja jõudis ära näha , kui Suureõue perepoeg lähima kuuri taha volksatas . Roland astus puude alla ning püüdis võimalust mööda niimoodi liikuda , et jänesekapsaste ja leselehtede sisse mingit märki ei jääks . Sobivas kohas , hämara kuusiku all aga vajutas ta saapakontsaga pehmesse kamarasse mitu sügavat jälge . Olles kindel , et Edgar tema jäljed üles otsib , tuli Roland natuke maad eemal metsast välja , peitis enda ühe õueaia taga põõsastesse ära ning jäi ootama . Alles tüki aja pärast tuli Suureõue perepoeg , siis , kui Roland juba arvas , et ta kogu selle jälitamisevärgi enda jaoks liiga suureks ja tähtsaks oli paisutanud . Edgar astus pool-hämara kuusiku alla ning asus jälgi otsima . Uuris kaua ja põhjalikult jänesekapsaid ning leselehti , kuid ei leidnud ilmselt midagi . Siis tuli tagasi ning alustas uuesti kohast , kus Sakrise perepoeg tõenäoselt metsa suundus . Rolandile näis , et Edgar seal midagi märkas , sest ta sammus nüüd otsejoones sinna , kus pehmes okkapurus saapakontsa vajutatud jäljed hästi näha olid . Kõik toimus nii , nagu Roland oletas . Kaugemale Edgar ei läinud , vaid tuli tuldud teed tagasi ning sammus rahulikult kaupluse poole , olles nähtavasti mingile otsusele jõudnud . Milline see oli , ei olnud Roland Piibul raske mõista . Naabripoisi põhjendamata uudishimule vastutasuks otsustas ta Edgarile samasuguse stseeni lavastada , et näha , kumb peale , kumb alla jääb . Roland Piip ei olnud oma isakodu , Sakrise talu lõplikult hüljanud , vaid pöördus aeg-ajalt ikka ja jälle sinna tagasi ning veetis lakas või heinaküünis magades päeva või paar . Seda tegi ta tavaliselt siis , kui ta mõne väsitava " operatsiooniga " õnnelikult maha oli saanud . Kunagi ei jäänud ta kuriteo sooritamise paiga lähedale , vaid laskis otsekohe jalga . Ka ei pannud ta uut niipea toime . Seepärast ajaski ta oma jälitajad segadusse , kes kurjategijat otsima hakkasid mõrtsukatöö sooritamise vahetust ümbrusest . Roland oli aga sealt juba ammu kadunud ning plaanitses uut tapmist , niipea kui võimalus avanes ja sobiv isik leidus . Ja paistis , et nendest , keda tema arvates teise ilma tuli saata , ei olnud puudust . Ikka leidus kusagil mõni miilitsamees , valla partorg või ka julgeolekutöötaja , kes talle ei sümpatiseerinud ning kes liiga muretult avalikus kohas ringi liikusid . Need valiski Sakrise perepoeg oma ohvriteks . Ühel varasel hommikutunnil kodutalu laudalakast alla laskudes märkas ta Suureõue saunauksel seisvat inimkogu . Et vahemaa oli küllalt suur , siis ei tundnud ta seisjat ära , kuid oli millegipärast surmkindel , et see polnud keegi muu kui Suureõue perepoeg Edgar ise . Olid ju nii Sakrise kui ka Suureõue omad kõik peale nende kahe , tema ja Edgari , jumal teab kus ilmaotsas . Asi ei meeldinud talle mitte põrmugi , eriti seepärast , et ta võis ka eksida . Kui see oli Edgar , polnud lugu eriti hull , kui aga mõni salanuhk , oli olukord enam kui täbar . Sellisel juhul ei tohtinud ta seda tüüpi nii kergekäeliselt minema lasta , vaid tuli peale passida ning kindlaks teha , kes ta on ning mida ta seal sauna uksel seistes plaanitses . Iga vähimagi kahtluse korral tuli ta ära koristada , enne kui on hilja . Ning Roland ei lahkunud terve päeva jooksul Sakriselt , kuigi see polnud tema arvates eriti arukas tegu . Ta roomas ettevaatlikult karjatanuma äärt pidi kuni võssakasvanud hobusekoplini ning peitis enda hoolikalt lepapõõsaste vahele ära . Siit avanes hea vaade Suureõue saunale . Ka oli paik naabritalule tunduvalt lähemal kui Sakrise karjalaut , nii et heal juhul võis sauna juures askeldaja inimese äragi tunda . Rolandil ei tulnud kuigi kaua oodata , kui saunast väljus meesterahvas . Ta seisatas trepil , uuris binokliga ümbrust ning olles nähtavasti veendunud , et õhk on puhas , seadis sammud üle lageda heinamaa Arumetsa poole . Kitsas jalgrada kulges Roopalu ning Sakrise talude vahelt läbi , üsna lähedalt Rolandi peidukohast . Mees , kes seda teed mööda kuusiku poole rühkis , polnud keegi muu kui Suureõue perepoeg ise . Miks ta aga nii julgelt , kedagi pelgamata päise päeva ajal ringi kõndis , ei suutnud Roland Piip ära arvata . Tõsi küll , ei ligidal ega kaugel polnud liikumas ainsatki inimolendit , sest kolm talu , Roopalu , Sakrise ja Suureõue , olid kõik oma pererahvast ilma jäänud . Momendil ei teadnud Roland , mida teha . Kas oma peidikust välja tulla ning Edgarile järgneda , või lasta ta silmist kaduda ja oodata , kuni ta tagasi tuleb . Kuid üldse , millist tähtsust omas Suureõue perepoeg tema jaoks ? Miks pidi ta teda vargsi jälitama ! Võib-olla oleks isegi mõistlikum endast märku anda ja temaga koos tegutsema hakata . Taolist võimalust oli ta juba siis vaaginud , kui ta haavata saanud naabripoisile Sakrise heinaküüni juures peaaegu sülle jooksis . Siis oli ta veel paljuski kahevahel , enam aga mitte . Edgar soovis temaga kokkusaamist , selles oli ta kindlalt veendunud . Seda näitas tema jälgede otsimine naaberasulas . Ta ainult ei teadnud , mis võis olla selle kohtumise eesmärk . Kas soov temaga koos metsas saatust jagada , kas lihtsalt inimlik uudishimu või veel mingi kolmas võimalus . Ükskõik mis see ka ei oleks , otsustas Roland naabripoisiga kontakti astuda , sest see üksinda hulkumine oli teda hakanud vaevama . Inimene öeldakse olevat ühiskondlik loom ja küllap see nii ka oli , sest miks muidu oli tal viimasel ajal tekkinud soov kellegi teisega suhelda , kellegagi vestelda , teise inimese häält kuulda , tema lähedust tunda . Ühesõnaga – ta kannatas suhtlemisvaeguse all . Kuid Edgarit ei tulnud tagasi ei sel ega ka järgmisel päeval . Roland Piip oli aga metsateedel ning asulate servades oma vaenlasi passides muutunud eriti visaks ning järjekindlaks ega kaotanud ka nüüd lootust . Oma ohvreid varitsedes oli tal tihti tulnud päevade kaupa asjatult oodata . Küll ta ükskord ikka tuleb , lohutas ta ennast . Ja Edgar tuli . Kolmanda päeva õhtul , kui Sakrise perepoeg parajasti talli lakka puhkama kavatses minna , kuulis ta võssakasvanud karjakopli jalgrajal mingit kobinat . Jah , ta polnud eksinud . Mööda auklikku teed astus Suureõue Edgar . Ta tuli komistades ja pomises aeg-ajalt vandesõnu . Ilmselt oli ta purjus . Kaelas rippus automaat , vööl nahktaskus uhkeldas revolver . Roland ei pidanud kuigi arukaks temaga praegu sõprust sobitada . Purjus inimene on tasakaalutu ning otsustamisvõimetu , kontrolli alt väljas ning võib mõne arutu teoga hakkama saada . Seepärast jättis Sakrise perepoeg ta praegu rahule ja vaatas talle järele , kuni naabripoiss sauna uksest sisse astus . Roland tõusis hommikul vara ning asus taas oma peidikusse , lepavõssa varitsema . Varsti astus ka Edgar saunast välja ning seadis sammud tuttavat rada mööda üle heinamaa . Et teda mitte väga üllatada , tõusis Roland juba aegsasti püsti , et tulija teda märkaks . Kuid laskeriista hoidis ta käes valmis , sest mine tea . Polnud ta ju pikki aastaid Edgariga silm silma vastu seisnud , seepärast ei osanud ta ka arvata , kuidas viimane nende kohtumisse suhtub . Järsku ei tunne teda äragi ning tulistab , võimalikku hädaohtu kartes , naabripoisi surnuks . Aeg oli teinud inimesed araks , ettevaatlikuks , aga ka julmaks . Edgar sammus aeglaselt üle heinamaa ega paistnud olevat eriti valvas . " Edgar ! Siin olen mina , Sakrise Roland ! " hüüdis ta , sõrm revolvri päästikul . Tulija võpatas ning kiskus vöölt nagaani . " Ära tulista ! See olen tõesti mina , kas sa häälest ei tunne ! " Naabripoisid astusid aeglaselt teineteisele vastu , laskevalmis relvad käes . Vahemaa võis olla vaid paar-kolm meetrit , kui Edgar lõpuks veendus , et tegemist on tõesti Sakrise Rolandiga , sest mõni nädal tagasi oli ta nägu piiranud punakas-ruuge täishabe , nüüd aga seisis ta ees palja lõuaga , karmide näojoontega mees , keda vaevalt võis pidada selleks , keda ta naaberasula kaupluse järjekorras seismas nägi . " Kust sa siia said ? " " Sedasama võiksin mina ka sinu käest küsida . Passin sind juba mitu päeva . Eile õhtul oleksin sulle peaaegu külla tulnud , kuid nägin , et sa olid viina võtnud , seepärast lükkasin visiidi edasi . " " Kus sa mind näha võisid ? " imestas Edgar . " Aga eks ikka siinsamas karjamaal . Sa oled halb metsavend . Nii ettevaatamatu ei tohiks olla . Ma imestan , et sind pole veel tabatud . " Edgar jättis ütlemata , et ta on juba kord julgeolekumeeste käes olnud , sest sellega oleks ta enda reetnud . " Astume siit kõrvale , mulle ei meeldi see lage heinamaaserv , " tegi Roland ettepaneku ning sammus kuusiku poole . " Kas sind taga ei otsita ? " " Kust mina seda tean . Ma pole kellegagi kohtunud , " vastas Sakrise perepoeg . " Kas sa metsast välja mineku plaani pole pidanud ? " " Ei . " " Miks ? Ega sa siis igavesti mööda padrikuid hulkuda ei saa . " " Seda nüüd küll , aga mul pole kusagile minna . " " Kuidas nii ? " " Lihtsalt pole ja kõik . Aga sina ise ? " " Mina küll kavatsen varsti sellele redutamisele lõpu teha . Mul pole mingit veresüüd , miks ma peaksin ennast varjama . " " Kas siis muud enam süüks ei pandagi kui ainult verevalamist ? " " Vist mitte . Nii on kuulda , et kelle käed on puhtad , võivad metsast välja tulla ning rahulikult tööle asuda . " " Ei mina usu . Selle nõksuga võivad nad ainult naiivseid lollikesi meelitada , täie taibu ja kaine mõtlemisega mehi aga mitte , " arvas Roland . Edgar otsustas panna naabripoisi proovile ja küsis : " Oled sa midagi kuulnud salapärasest metsavennast , keda julgeolek väga intensiivselt taga otsib . Olevat keegi mõrtsuka-tasemele laskunud mees , kes saadab täiesti süütuid inimesi peaaegu ilma valikuta surma . Peamiselt just miilitsamehi , julgeolekutöötajaid , partorge ja valla täitevkomiteede ning külanõukogude esimehi . " Edgar jälgis pingsalt oma vastas kuusekännul istuvat naabrimeest , püüdes ära arvata , millist mõju küsimus avaldas , kuid Roland Piibu näos ei liikunud ainuski lihas ja tema silmade ilme ei peegeldanud midagi niisugust , mis oleks võinud teda reeta . " Tema elusalt tabamise ja võimudele kättetoimetamise eest olevat määratud isegi preemia . " " Kui palju ? " oli ükskõikne küsimus . " Olen kuulnud kümnest tuhandest rublast . " " Siis nii vähe maksabki üks inimelu . " " On seda siis nii vähe ? " " Minu arust küll . See peab siis küll ise üks väga odav inimene olema , kes niisugusele liimile läheb , " arvas Roland . Rohkem Edgar sellel teemal ei rääkinud , sest talle paistis , et naabripoiss talle otsekoheselt vastata ei taha . " Miks sa ikkagi metsa läksid ? " " Põhimõtete pärast . " " Ja need on , kui see pole saladus ? " " Pole mõtet sõdida ühe supervõimu eest teise samasuguse vastu , kui nad mõlemad sulle ühesugused vaenlased on . Minu arust on praegu kõige õigem oma elu hoida , sest seda võib vaja minna kogu meie maale ja rahvale . Ei ole midagi totramat kui surra mitte millegi eest . Ja ega sinagi muidu ühe peremehe juurest teise juurde ei jooksnud , kui ikka selle pärast , et tahtsid veenduda , kumb etem on . Ja tuleb välja , et kumbki ei sobinud sulle . Ega sa muidu minuga koos mööda metsi ja mahajäetud maju ei hulguks . " " Kus sa peatud ? " küsis Edgar järsku . " Kus juhtub . Täna siin , homme seal , oleneb olukorrast . Üks peatuspaik ikka metsas on ka , aga seda kasutan harva ja lühikest aega korraga . Kui tahad , et su jälgi ei leita , siis ära liiga kauaks ühe sõnniku peale lesima jää . Need on minu põhimõtted . Ja nüüd , kui tahad , peame omavahel tihedamat sidet ning käime koos . Ma kardan , et niisugune pidev üksiolek mõjub lõpuks mõistuse peale . " " Minugipoolest , " oli Edgar nõus , kes vaatamata sellele , et naabripoiss midagi ei reetnud , kuidagi lahti ei saanud sellest mõttest , et salapärane metsavend , kelle pea kohal kümme tuhat rubla kõlkus , polnud keegi muu kui Sakrise Roland . Sellest päevast alates jäid nad kokku . Edgar jälgis Rolandi igat sammu , püüdis igast tema vihjest välja lugeda seda , mida tal vaja oli . Oli päevi , kus nad käisid ja tegutsesid lahus , mõlemad omaette , ilma teineteisele nendest käikudest aru andmata . Roland jäi vahel ära isegi paariks-kolmeks päevaks . Tagasi tulles oli ta alati väsinud ning lesis siis punkris või ka Sakrise tallilakas nagu puhkust vajav inimene kunagi , kes rasket tööd teinud . Vahetevahel käisid nad isegi naaberküla rahvamajas tantsupidudel . Mõistagi oli see väga ohtlik , võiks öelda , isegi hulljulge tegu ning seotud suure riskiga . Kuid noor mees , kes vastassooga suhelda tahab , unustab tihti valvsuse ning järgneb ürginstinkti vastupandamatule kutsele . Edgarile ei jäänud märkamatuks Rolandi eriline valvsus avalikku kohta ilmumisel . Paistis , et ta kahtlustas peaaegu kõiki . Igaühes nägi ta enda jaoks surmavaenlast . Ja ta ei salanudki seda Edgari ees . Ja kui sinna ilmus mõni niisugune inimene , keda ta ei tundnud , lahkus ta sealt otsekohe . Kõigest sellest tegi Suureõue perepoeg järelduse , et Rolandil on midagi väga suurt ja salapärast hingel , mis sunnib teda alatasa valvel olema ning iga pisimagi kahtluse korral relva haarama . Ja kui nad kord metsavaheteel täiesti juhuslikult miilitsameeste villisele sattusid , tõstis Roland ilma pikemalt mõtlemata automaadi palge ning tegi sõiduki koos vormikandjatega kahjutuks . Seekord pääsesid nad suurte raskustega tagaajajate käest . Kui Edgar pärast Rolandi käest küsis , miks ta seda tegi , vastas naabripoiss : " Tõotasin endale isa ja õe surnukeha juures , et maksan nende eest kümnekordselt kätte . Nüüd on nendele lisandunud ka veel ema , kes jumal teab kus Siberi sunnitöölaagris vaevleb . " " Oled sa oma lubaduse siis juba täitnud ? " " Ei ole arvet pidanud , kuid arvan siiski , et olen selle mitmekordselt ületanud . Minu vähesed sõbrad , kellega ma vabaduses sidet pean , teavad rääkida , et minu pea eest on NKVD lubanud suure rahasumma sellele , kes mind elusalt nendele kätte toimetab . " Roland vaikis süngelt , ega rääkinud terve õhtu jooksul enam ainsatki sõna . Ka Edgar oli vait , sest nüüd oli talle kõik selge . Enam ta ei kahelnud . Mees , kelle seltskonnas ta praegu viibis , ongi see , keda tal vaja läheb ning kelle elust ja surmast oleneb tema enda elu ja surm . Madala , pajupõõsastesse kasvanud heinamaa kohal seisis sügavsinises septembritaevas täiskuu . Tuuletu öö tõotas halla laskumist maapinnale . Pikas põlvini ulatuvas niitmata heinas sahlasid teineteise kõrval kaks meest taamal mustava metsa poole . Kaua kõndisid nad , ilma et oleksid sõnakestki vahetanud . Siis alustas pikem : " Mulle tundus , et täna õhtul oli rahvamajas mitu kahtlast tegelast . " " Millest sa seda järeldad ? " " Ma ei tea isegi , miks , aga mingi sisemine hääl ütles mulle , et seal oli paar niisugust meest , kelle maskid mulle ei meeldinud . Näiteks see , kes sinu kõrvale ilmus , kui ma parajasti tantsisin . Seepärast ma poole tantsu pealt ajama paningi . Kui ma nii kähku jalga poleks lasknud , oleksid mul praegu käed raudus ning oks ja silmus minu jaoks valmis . Kes ta niisugune oli ? " " Seda meest sul küll karta ei maksa . Ta on linnast , minu ammune tuttav . " " Ja mida see sinu ammune tuttav linnamees seal rahvamajas töllerdas ? " " Eks temagi tulnud meelt lahutama , nagu meiegi . " " Mulle paistis , et ta luuras minu järele . Ma võin ilmeksimatult öelda , et ta tundis minu vastu huvi . Seepärast ta sinu kõrvale istuski , et minu kohta järele küsida , kuna nägi , et olime koos . " " Ma ei imesta põrmugi , et sa niimoodi mõtlesid ja tundsid , sest sa näed ju alati tonti seal , kus teda tegelikult ei ole , " püüdis teine kaaslast rahustada . " Mitte ainult mingit süütut tonti , vaid päris reaalset ohtu kohe . Meiesugused peavad iga pisimagi kahtluse korral olema valvsad , kui tahame , et hing sisse jääb . Mina igatahes tahan elu ja tervisega ükskord metsast välja tulla ning inimväärset elu elama hakata . Mitte nii nagu praegu , et iga krõbina või oksa praksumise puhul automaadi järele haarad . " " Mis sa ise arvad , millal see niisugune aeg võiks tulla ? " " Siis , kui venelased läinud on . " " Kui sa sellist aega ootad , jääb sul küll see inimväärne elu nägemata . " " Miks ? " " Mõtle mõistusega , siis saad isegi aru , et niisugust aega ei tule . Kui sakslane venelasest jagu ei saanud , kui ta juba Moskva väravate taga istus , kust peaks see jõud siis nüüd tulema , mis neid Eestimaalt välja ajaks . Ei lähe nad kusagile . Seepärast oleks meil praegu kõige targem metsast välja tulla ja ennast vabatahtlikult üles anda . " " Parem siis juba kõmmutan enda ise maha , kui seda venelastel teha lasen . " " Miks sa arvad , et nad su maha kõmmutavad ? Eks neilegi lähe tööinimesi vaja . " " Ma mitte ei arva , vaid tean . Ma mäletan liiga hästi seda päeva , kui nad isale ei millegi eest automaadivalangu keresse kihutasid ja peaaegu veel lapseohtu õe surnuks vägistasid . Sellest momendist peale ei ihka ma muud , kui nendele mõrtsukatele kätte maksta . " " Vaevalt et sa neid mõrtsukaid enam leiad . " " Ma ei tee vahet , on nad needsamad mehed või mõned teised , ükskama kõik . Peaasi , et nad on samast kambast . " " Sul on vale seisukoht . Ega siis kõik mõrtsukad pole . Sa tapsid ju sakslasi ka , nagu ma kuulnud olen . Olid ka nemad sinu arvates mõrtsukad ? " " Meile eestlastele on vallutajad kõik ühesugused vaenlased , nii sakslased kui venelased . Ja ega sa isegi parem ei ole . Vahe seisab ainult selles , et mina tapsin ja tapan omal algatusel , sina aga organiseeritud korras . " " Ega sa kõiki ikka maha lasta ei jõua . " " Mis sest . Hävitan niipalju kui suudan , siis pole mul hiljem vaja endale etteheiteid teha , et liiga vähe tapsin . " " Vaevalt et sa niisuguse suhtumisega vallutajatesse kunagi inimväärset elu elama saad hakata . Siin , kodukandis igatahes küll mitte . Siin teab iga poisipõnn , mis mees sa oled . " " Mis mees ma siis sinu arvates olen ? " " Vilets mõrtsukas , kes selja tagant ründab . " " Kas sõjas ei rünnata selja tagant ? Ja ometi on just need selja tagant ründajad kõige suuremad kangelased . " " Sõjas rünnatakse riigi ja rahva huvides , sina teed seda aga oma isiklikel kaalutlustel , seepärast oledki sa vaid mõrtsukas , liiatigi veel , tapad süütuid inimesi . " Pikem mees seisatas ning kiskus automaadi kaelast . " Kas sa ei leia , et räägid liiga julgelt ! " " Rääkisin ma liiga julgelt või mitte , kuid tõtt rääkisin ma kindlasti . " " Kuule , ütle mulle , miks sa üldse metsa tulid ? Kas selleks , et minu järel luurata ? " " Ei . Ma ei oska seda põhjust sulle tõesti päris täpselt öelda , kuid ma arvan , et see oli ikka seesama kõhklus ja kahevahelolek , mis paljusid teisigi metsa ajas . " " Milline kõhklus ja kahevahelolek ? " " Eks ikka see , et keegi ei teadnud , mis meist saab . Kuidas meisse suhtutakse . Mida süüks pannakse , mida mitte . Mul ei ole ju tegelikult mingit süüd praeguste võimukandjate ees . Et ma poisikesena skaudiorganisatsiooni kuulusin , see ei tohiks olla mingi kuritegu . " " Aga kas see ei ole süü nõukogude võimu ees , et sa venelaste juurest sakslaste juurde üle jooksid . Minu arust ei saa rängemat eksimust enam ollagi kui väejooks . " " Ka sealt tulin ma ära . See peaks korvama eelmise süüteo . " " Ja nüüd varjad ennast koos mõrtsukaga metsas ? " " Nojah , teised hirmutasid , et saksa sõjaväes olemise eest pannakse vangi . Nii hakkasingi kartma , et mine tea . Nüüd aga tunnen , et olen selles süüdi , et metsa tulin . Võib-olla karistatakse just selle pärast . " " Kui sa nii puhas poiss oled , nagu sa mulle siin ette liristad , mis sa siis minusuguse mõrvari seltsis punkris kükitad ? Mine metsast välja . Ja kui sa venelastele teeotsa minu asukohta ka veel kätte näitad , võib-olla saad nende käest selle eest veel autasugi . Olen kuulnud , et niisugusel korral ei olevat nad maksmisega kitsid . " " Aitäh soovituse eest ! Kuid ma arvan , et oskan ise otsustada , kas lähen metsast välja või hallitan punkris edasi . " Mehed vaikisid . Madal pajuvõsa lõppes ning mõlemad astusid vaevumärgatavat teerada mööda metsa varjava sügavuse poole . Korraga seisatas Roland . " Kuuled ! " " Mida ? " Kaugusest kostis veomasina undamine . " Ma ei kuule midagi kahtlast . " " Aga mina kuulen . Veomasin sõidab külast siiapoole . " " Mis selles siis imelikku on , mida kuulata tasub . " " Aga mina ütlen , et tasub . Mis on veomasinal asja öisel ajal siiapoole sõita ? " Mõlemad mehed kuulatasid pingsalt . Ja tõepoolest . Veomasina undamine lähenes . " Haarang ! Kurat ! " karjatas Roland järsku . " Mine nüüd ikka oma jutuga . Mis haarang see siis nüüd öösi . " " Mis öösi ! Paari tunni pärast hommik käes ja valge väljas . " Mehed kuulatasid uuesti , sest auto undamine katkes järsku , nagu oleks masin seisma jäänud . " Kas võib külas keegi meie punkri asukohta teada ? " " Minu arust mitte keegi . " " Tuleta hästi meelde , ehk oled kellelegi midagi lobisenud , " nõudis Roland ning silmitses Edgarit kahtlustavalt . " Kümme tuhat minu pea eest on küll väike summa , aga ehk hakkas raha lõhn sulle siiski ninasse . Ja kui rüssad vähegi sõnapidajad on , oled metsast välja minnes korrapealt rikas mees . " Rolandi hääles helises tigedus . " Selle asemel et mind praegu niisuguse totra jutuga usutleda , võiksime parem jalga lasta , kui sa tõesti haarangut kardad , " arvas Edgar . " Kuhu ? Kui sa tõesti haarangu korraldasid , siis kindlasti punkrile . Nii jah , et venelased mind sealt nagu karu koopast välja tiriksid . Ei lähe läbi . " " No lähme siis kuhugi mujale . Kaua me siin külmakahmas rohus sahlame . All jõe ääres on küünid heinu täis , oma paar kilomeetrit punkrist eemal . " Roland mõtles viivu , saatis Edgari poole veel kord umbusaldava pilgu ning hakkas siis mööda metsa serva jõe poole liikuma . " Kõnni mu kõrval , " käsutas ta kaaslast , kes praegu nagu vastu tahtmist paar sammu tagapool lonkis . " Kas kardad , et võin sind millegagi üllatada või ? " " Peale automaadivalangu kuklasse ei üllata sa mind mitte millegagi . Aga esialgu aitab sellestki . " Edgar tegi , mis kaaslane nõudis , ja mõlemad mehed sammusid taas vaikides teineteise kõrval hahetavas hommikuvalguses jõeäärsete heinamaade poole , et võimaliku haarangu korral venelastele mitte näppu sattuda . Oleks Roland korraks Edgari näkku kasvõi ainsagi pilgu heitnud , oleks ta sealt kindlasti märganud salakavalat , õelale irvitajale omapärast muiet , kuid ta tegeles momendil oma süngevõitu mõtetega ning ta kõrval sammuv kaaslane tundus talle praegu ohutu . Ta oli harjunud kõiki kahtlustama ja kartma . Kuigi nad Edgariga koos juba mitu kuud ennast metsas varjasid , ei usaldanud Roland teda mitte põrmugi , eriti veel nüüd , kus NKVD-mehed tema pea eest kümme tuhat rubla sellele peo peale olid lubanud laduda , kes tema elusalt neile kätte toimetab . Ja Roland teadis , milline võim on rahal . See on ikka imet teinud ja teeb edaspidigi . Raha sunnib valetama , reetma , sõpru hülgama ja isegi tapma , kui teda muidu kätte ei saa . Momendiks unustas ta valvsuse enda kõrval sammuva mehe suhtes , kes oli samuti inimlikkude nõrkustega lihtsurelik nagu ta ise ja kõik teisedki . Sõbraks polnud ta Edgarit kunagi pidanud . Ikka oli ta teda vaadanud kui võimalikku äraandjat . Mis Edgari metsa tõi , seda ta ei teadnud. Oli ka temal mingi veresüü , mis sundis teda mööda metsi hulkudes ennast avalikkuse eest varjama , mine tea . Ta polnud seda tema käest rohkem küsinud kui esimesel kohtumisel , kuid vastus , mis Edgar talle seekord andis , teda ei rahuldanud . See oli ebamäärane siia-sinna vingerdamine , millel puudus konkreetne sisu ja mõte . Miks ta ise metsa puges , seda ta teadis . See oli kättemaksuiha eeskätt nende vastu , kes olid tema perekonnale ülekohtused , kuid ka kogu Eestimaale ja rahvale . Ikka ja jälle viirastusid talle surnuks piinatud õde ja õues punaseks värvunud lumel vereloigus püssikuulidest läbipuuritud isa . Nende kahe laiba juures oli ta tõotanud : maksan kätte kümnekordselt . Ta ei pidanud nende mahalastute kohta täpset arvet , keda tema automaadivalangud olid tabanud , kuid ta tundis , et mõõt ei olnud täis . Veel ei olnud ta rahul . Ja seepärast ta tappiski . Tappis neid , kelles haistis vaenlast . Pajuvõsa lõppes ja mehed astusid ööhallast kahutatud paksus ädalaheinas kalda ääres lömitavate küünimügerikkude poole . Tihe looklev piimvalge udukangas lohistas ennast pikkamisi jõekäärude kohal mere poole . Vaskpunane idataevas kuulutas uue päeva sündi . " Vali ise küün , " lausus Edgar ja seisatas . Roland arutles mõttes . Kui venelased tõesti haarangut plaanitsesid , siis kust ilmakaarest nad võisid tulla ? Kõik olenes sellest , kas nad punkri olemasolu teadsid või mitte . Kui nad teadsid , siis suunduvad nad kõigepealt metsa ja võivad sealt liikuda ka heinamaade suunas , seega läänest . Tulevad nad aga täiesti juhuslikult , huupi , siis võivad nad sattuda just heinamaadele enne metsa jõudmist ja tulevad idast , see tähendab küla poolt , sealt , kust äsja kostis veomasina undamine . Esimene küün oleks seega ründajatele liiga kättesaadav , kohe paksu pajuvõsa ääres . Pealegi tuleks temal ja Edgaril põgenemise korral ületada lage jõekäär . Ka teine küün ei sobinud , sest selle suu oli otse idasse ja teist ava küünil polnud . Jäi üle veel kolmas , mis asus lagendiku lääneservas , metsale ja ka jõele võrdlemisi lähedal . Ka oli sellel küünil kaks väljapääsu , üks lõuna- , teine põhjapoolses otsas . Suure hädaohu korral võis isegi üle jõe ujuda ning vastaskalda lepapadrikus varju leida . Kõik need kaalutlused olid muidugi ennatlikud , sest tegelikult polnud ju veel ei haarangut ennast ega ka mingit märki tema võimalikust tulekust . Ja ega Roland seda isegi tõsiselt kartnud . Oleks tal kasvõi üksainus konkreetne niidikene selle kohta , et haarangut tõesti võib oodata , oleks ta sellest piirkonnast otsekohe jalga lasknud . Nüüd oli aga see ettevaatus pigem tühine demonstratsioon Edgari õrritamiseks kui tõsise hädaohu vältimiseks . Nõnda omaette aru pidades seadiski Roland lõpuks sammud kõige viimase küüni poole . Mehi võttis vastu meeldivalt lõhnav heinavirn . Millegipärast tegi Edgar endale magamisaseme otse küünisuu kõrvale , väljapääsule võrdlemisi lähedale . Rolandis äratas see pisut võõristust , sest kaaslane ei tundunud olevat just eriti julgete meeste killast , pigem vastupidi . " Küllap loodab hädaohu korral kohe jalga lasta , " mõtles Roland ning valis endale heinavirna kõige kõrgema osa , kust kaaslane hästi näha oli , sest taas meenus talle rahvamajas nähtud võõras tundmatu mees , kes Edgari kõrvale istus ning temalt midagi küsis . Kuigi Roland ei näinud meest palgest palgesse , tundis ta instinktiivselt endal tema luuravat pilku . Liiga palju oli ta oma eluea jooksul kohanud salakavalaid inimesi , et mitte ohtu õiges kohas ja konkreetses inimeses ära tunda . Ja kui ta poleks selle mehe ebasõbralikku pilku endal tundnud ning otsekohe , sekundi pealt jalga lasknud , oleks ta võib-olla praegu juba arreteeritud . Roland ronis heinavirna otsa ja võttis laskevalmis relva kätte , et ootamatuse korral mitte hilineda . Veretav päikeseketas ronis vaevaliselt madala pajuvõsa tagant välja ning piilus heinaküüni poollagunenud katusepilbaste vahelt sisse . Roland ei saanud uinuda , kuigi väsimus oli suur . Edgar aga paistis magavat . Kuidas ta küll nii rahulik suutis olla , imestas Roland . Kas ta siis võimalikku haarangut sugugi ei kartnud ? Minutid venisid ning uni sai väsinud organismi üle võimuse . Rolandi tukastus katkes mingi sahina peale üsna enda lähedal . Ta avas silmad ning nägi , kuidas Edgar tasahilju heintest välja puges ning pingsalt tema poole vaatas . Et Roland oli küüni kõige kõrgemas ja pimedamas nurgas , ei võinud Edgar tema avatud silmi näha , seevastu aga oli ta ise küüni avatud suu ees oma kaaslasele heaks märklauaks . Roland oli valvel , sõrm relva päästikul . Mida kavatses Edgar teha ? Miks ta tõusis ja miks ta praegu niimoodi madala küüniava ees põlvitab ning pajuvõssa kasvanud luha poole vaatab . Vaevalt jõudis Roland selle mõtte lõpuni mõelda , kui Edgar käe tõstis ning võsa poole viipas , nagu kutsuks ta sealt kedagi . Nüüd ei olnud enam kahtlust , ta oli Edgari poolt seatud lõksu läinud . Oli ju tema see , kes soovitas punkri asemel heinaküüni magama tulla . Samal silmapilgul haaras küüni suu ees põlvitaja automaadi ning tahtis heinavirnast alla hüpates põgeneda , kuid Roland oli kärmem . " Äraandja ! Sure , raisk ! " karjatas ta ning vajutas päästikule . Kõlas mitu lasku üksteise järel ning reetur veeres jahukotina unkaaugust välja , ööhallast kahutatud lopsakale rohule . Pajuvõsast kõlasid hüüded : " Anna alla ! Tule välja ! Küün on ümber piiratud ! Me jätame sind ellu ! " Roland viskus jõepoolse unkaaugu juurde , et sealt välja hüpata ning põgeneda , kuid parajasti väljusid teiselt poolt jõge kolm vormikandjat , automaadid käes . Roland tulistas . Üks meestest langes silmili vette , ülejäänud põgenesid . Uuesti kõlasid metsast hüüded : " Anna alla ! Me kingime sulle elu ! Tule välja ! " " Kus mul elukinkijad väljas ! Mõrtsukabande ! " Automaadivalang häälte suunas sundis hüüdjaid vaikima . Järgnes mitmeminutiline vaikus . Nähtavasti pidasid ründajad nõu , mida ette võtta . Ilmselt taheti metsavenda elusalt kätte saada . Roland saatis pilgu üle jõe vastaskaldale . Et seal kedagi näha polnud , üritas ta uuesti unkaaugust välja hüpata , kuid samas ilmusid võsast taas automaatidega mehed , valmis teda kaldapervel vastu võtma . Jälle ragises metsavenna automaat . Kui palju ründajaid nüüd langes , kui palju ellu jäi , ei olnud Rolandil aega vaadata . Ta kuulis vaid vihast sõimu ja karjatusi . Uuesti kostsid padrikust alistumise keelitused , millele rünnatav automaadivalanguga vastas . " Ei näe te mind elusalt , raisakullid ! " kiristas ta seesmise vihaga . Päev kiskus juba keskhommikusse , kuid metsavend väikeses küüniuberikus ei alistunud . Lootuse eluga pääseda oli ta juba kaotanud , kuid ta tahtis viimase hingetõmbeni võidelda , tahtis omaste eest kätte maksta , kuni soe veri ta enda soontes veel voolab , kuni süda tuksub ja teda relva tõstma käsutab . Ründajad oleksid võinud ju küüni tormijooksuga ära võtta ja kindlasti oleks see neil ka õnnestunud , kuid keegi ei tahtnud oma eluga riskida . Pealegi ootas seda , kes Roland Piibu elusalt kinni võtab , suur rahaline tasu . Aga ka sellest kõige viimasest ihaldatud suutäiest jäid haarangu korraldajad ilma . Ründajate read olid juba üsna kõvasti hõrenenud , kui ohvitser lõpuks käsu andis küün tormijooksuga vallutada . Esimesed mehed , kes võsast nina pistsid , niitis metsavenna automaadituli maha . Jälle olid ründajad nõutud , sest ohvitser ei taganenud oma nõudmisest : Roland Piip tuleb elusalt kinni võtta . Kui Rolandil viimane laeng automaadist välja oli tulistatud , sest enam rohkem tal laskemoona ei olnud , surus ta läbi hammaste : " Ilma jääte kümnest tuhandest rublast ! " Viimane pilt , mis ta silme eest mööda libises , olid kaks surnukeha . Üks verest punaseks värvunud lumel koduõues ja teine toas , häbistatud ja piinatud . Ning viimane mõte nende laipade juures antud tõotus : maksan kätte kümnekordselt ! Siis heitis ta tühja automaadi kõrvale ning kiskus vöölt nagaani . Võsas kükitavad julgeolekumehed kuulsid üksikut lasku ning vaatasid küsivalt üksteisele otsa . Kui nende alistumiskeelitustele keegi enam ei reageerinud , käsutas ohvitser mehed küüni . Lõhnavatel heintel lamas avasilmi Roland Piibu laip , metsavend , kes oli kätte maksnud kümnekordselt oma perekonna hävitamise eest . Haarajad kogusid langenud seltsimeeste surnukehad kokku ning kandsid autodesse . Edgari laip aga jäeti küüni ette vedelema . Tema kägardunud elutut keha tõukas ohvitser jalaga ning lausus tema vahakollasesse näkku vaadates põlastusega : " Vilets lupard ! " Tükk aega peeti nõu , mida Roland Piibu surnukehaga peale hakata . Siia , heinavirna otsa lebama jätta ei oleks kuigi tark tegemine , sest olid nad ju oma langenud seltsimeeste näol maksnud küllaltki kõrget hinda . Vähemalt ümbruskonna kohalik elankkond peab oma silmaga nägema , et seda ohtlikku mõrtsukat enam elavate kirjas ei ole . Ja kui lõpuks keegi geniaalsele mõttele tuli , et vaja oleks metsavenna laip kusagile avalikku kohta teatud ajaks üles riputada , kus iga möödakäija teda imetleda ja haletseda võiks , kiideti see tore ettepanek üksmeelselt heaks ning Roland Piibu surnukeha löödi risti telefoniposti külge Nõmme külasse viiva tee äärde . Ja tõepoolest , ümbruskonna elanike jahmatusel polnud piire . Surnukehaga niimoodi ümber käia ! See ei mahtunud lihtsate külainimeste pähe . Laiba lähedale seadis NKVD sisse pideva valve , et seda mitte ära ei varastataks , kuna teati , et Roland Piibul oli , vaatamata tema verisetele kätele , igal pool palju sõpru ja pooldajaid , sest ta ei puudutanud kunagi omasid . Ka lootsid võimukandjad seal tema laibaga hüvasti jätma tulnud teisi metsavendi tabada . Kuid ei juhtunud seda ega teist . Küll aga asetasid möödujad Jeesus Kristuse kombel üles riputatud Roland Piibu risti alla hulgaliselt lilli , mis pidi olema lugupidamise märgiks mehele , kes temale tehtud ülekohtu eest veriselt kätte maksis . Kaua kõlkus metsavenna laip telefoniposti külge kinnitatud ristil ja iga päev ilmusid sinna alla värsked sügisõied . Siis , ühel ööl , oli juba lagunema kippuv surnukeha kadunud . Kas õnnestus tõesti teistel metsavendadel NKVD pidevast valvest hoolimata see ära varastada või toimetasid võimukandjad ise korjuse varjulisse võssa ja matsid maha , seda ei saadudki teada . Edgari laiba aga leidsid karjalapsed tükk aega hiljem küünisuu eest ja kõigile jäi mulje , et ta haarangul julgeolekumeeste poolt maha lasti . Hirm , et pärast talude ühistamist ka maju kolhoosikeskuse juurde kokku hakatakse vedama , osutus vähemalt esialgu ülearuseks . Kõik jäid elama sinna , kuhu keegi oma eluaseme kunagi oli rajanud . Kuid elu ise dikteeris inimestele nii mõndagi ette , mis alguses tundus olevat vastuvõtmatu . Seoses taluinimeste massilise küüditamisega jäid paljud piirkonnad peaaegu inimtühjaks . Eesti vabadussõjast osa võtnud asunikud , kellele Selivere mõisa südamest suured talud kätte olid mõõdetud , viidi ära viimaseni . Lisaks nendele tunnistati kulakuteks Kõrvenurme põlistalunikud , kes kodanlikul ajal võõrast palgalist tööjõudu pidasid . Kulaku nimest ja küüditamisest ei pääsenud ka keskmise suurusega talud ning koguni väikekohapidajad , peaasi , et neil majapidamine korras oli ja jõukust rohkem kui mõnel niisugusel peremehel , kes kodanlikul ajal tööst lugu ei pidanud , vaid niisama lulli lõi . Ühesõnaga –kõigil vähegi jõukamatel tuli oma päriseks ostetud isatalu maha jätta ning puupaljana loomavagunites suure kodumaa idapiirkondadesse rännata , kuna vastasel korral oleksid nad võinud nõukogude võimu tugevasti kõigutada . Küüditatute seas leidus ka inimesi , kel ei olnud suurt majapidamist ega ka muid rikkusi , kuid kes oma arvatava poliitilise meelsuse tõttu sotsialistlikku ühiskonda ei sobinud . Piisas vaid kellegi kättemaksuhimulise napisõnalisest vihjest kas valla täitevkomitees või julgeolekus ja inimene oli kadunud . Aeg oli avanud hiilgavad tegutsemisvõimalused pealekaebajatele ja võimu ees lipitsevatele närustele hingedele . Keegi ei uurinud kaebealuste süüd , keegi ei takistanud ülekohut , omavoli oli piiramatu ja absoluutne . Näis , et inimesed olid sel ajal väljaspool seadust . Neil koledail hirmu- ja õudusepäevil ei võinud ükski inimene õhtul magama minnes kindel olla , et ta hommikuni oma voodis rahulikult puhata võib . Iga automürina peale ärgati hirmunult ning piiluti südame kloppides õue , sest keegi ei teadnud , millal kellegi tund käes on . Seega jätkus külade inimestest tühjenemine ka veel pärast suurt massiküüditamist . See tõi endaga kaasa mitmeid negatiivseid nähtusi . Kõigepealt hariduselus . Paljudes maakoolides langes õpilaste arv järsult niivõrd madalale , et koolid läksid likvideerimisele . Üksteise järel suleti õppeasutused , kus õpilasi oli ainult neli-viis või veelgi vähem . Nende laste vanemad seisid probleemi ees , kuhu lapsed õppima saata , sest lähim kool asus tihti kümme-viisteist kilomeetrit eemal , kas linnas või mõnes muus suuremas ning rahvarikkamas keskuses . Üks selline lapsevanem oli Sooaluse Leeni , kes kolhoosi astumisega alguses kuidagi ei tahtnud nõustuda . Kuid et valla partorg talle kõvasti peale käis ning riigivastaseks lubas tunnistada , andis ta lõpuks avalduse . Leeni lapsed käisid alguses Saaremetsa algkoolis , mis kuulus küll naabervalda , kuid oli kõige lähem õppeasutus Sooalusele , ainult kolm kilomeetrit läbi metsa . Et aga Saaremetsa piirkond küüditamise tagajärjel peaaegu inimtühjaks jäi , langes seal ka õpilaste arv peaaegu nullini ning kool suleti . Lähim , Kõrvenurme algkool asus Sooaluselt seitsme kilomeetri kaugusel . Liiga pikk maa kaheksa-üheksa aastaste laste jaoks ning Leeni hakkas piiluma küla poole . Hobust ei olnud , põllutööriistu ei olnud , kevadised ja sügisesed porid ning talvised tuisanud teed ajasid Leenile hirmu peale . Lisaks kõikidele muudele hädadele ilmusid ei tea kust maailmaotsast veel hundid . Neid liikus küll üksikult ning paarikaupa ja vahel veel suuremalgi hulgal metsavahelistel teedel , heinamaadel ja põldudel , hirmutades inimesi ning murdes kariloomi . Ühel südasuvisel lõunatunnil , kui Leeni kolhoosi heinamaalt koju lehma lüpsma tuli , saatis ta lapsed koplisse , et nad loomad koju laseksid . Lehm ja üks lammas jooksid aga lastele juba poolel teel vastu . Lapsed pöördusid koju tagasi ega mõistnud asjast midagi arvata . Et aga kaks lammast vajaka olid ja ka hiljem enam koju ei tulnud , läks Leeni koplisse vaatama , kuhu lambad jäid . Karjamaa lähedalt , üsna mulgu juurest leidis ta ühe tapetud ute , teine oli aga koplis maha murtud ning ära söödud . Ainult väike ristluu-konditükk vedeles maas . Nüüd oli Leenil asi selge . Hunt oli käinud tema karja külastamas . Ilmselt oli lehm kiskjaga vihast heitlust pidanud , sest maakamar oli mitme ruutmeetri ulatuses mustale mullale sõtkutud ning madal lepavõsa ära räsitud . Loomi välja lasta Leeni enam ei julgenud , vaid jättis lauta ning niitis põllupeenralt rohtu ette . Kui ta juhtumisi õhtupoolikul heinaloogu võttes teistele naistele rääkis , ütles Künka Minna : " Sa pead sealt Sooaluselt ära tulema . Kauaks sa enam sinna jääda ei saa . Varsti sügis käes , lapsed vaja kooli saata , ega need maimukesed sul seitset kilomeetrit kaks korda päevas ära ei jõua käia . Nüüd hundid ka veel . Praegu murravad koduloomi , talvel jäävad nälga , murravad lapsed maha . " Seega oli Minna välja öelnud mõtte , mida Leeni ise juba tükk aega endas oli kandnud , kuid sellega teiste ees lagedale tulla ei julgenud . " Aga kuhu ma tulen . Kogu elamine jääb ju metsa . " " Praegu tühje maju külas küll , kust elanikud ära viidi . " " Ei mina julge , mis siis inimesed ütlevad . " " Mis neil öelda . Ega sa või ometi oma lapsi huntidel lasta maha murda . Meie lähedal Sakrise ja Suureõue tühjad . Räägi esimehele , ega ta keela . Mis need majad niisama tühjalt seisavad . Tänavotsa Indreku talusse kolis Liivamäe August , keegi ei ütle midagi . " " Aga mis siis , kui Sakrise ja Suureõue omad Siberist tagasi tulevad ? " " Ei nad enam tule , vähemalt niipea mitte . Ja kui ka ajad peaks muutuma , nii et nad tagasi lastakse , eks sa siis või Sooalusele tagasi kolida , " arvas Minna . " Kui sa niimoodi soovitad , siis tasub asja tõesti kaaluda . Ma mõtlesin ise juba ammu sellele , aga ei julgenud kellelegi iitsatada . Kartsin , et kõik vaatavad , et näe , kus suur punane , ronib võõra varanduse otsa , " rääkis Leeni . " Sakrise maja sobiks sulle paremini kui Suureõue , on nagu rohkem omaette , lehma söömamaa ligemal . Suureõue jääb liiga küla keskele , " arvas Minna . " Ma mõtlen ise sedasama . Sakrise omad mulle kaugelt sugulasedki , vast ei pane nii pahaks , kui nende majja sisse kolin . " Ja Sooaluse Leeni oli esimene , kes oma talu vabatahtlikult maha jättis ning kolhoosikeskusele lähemale kolis , ilma et keegi teda selleks oleks sundinud . Muutunud elulaad külas dikteeris ise ette , mida inimestel teha tuli . Siitsamast Kõrvenurme külast oli ta abiellumise puhul Sooalusele , mehekoju läinud , nüüd tuli tagasi . Ja Leeni ei kahetsenud , kuigi äratulek alguses oli raske . Sooaluse põllud ja heinamaad unustati õige pea . Paar aastat tegi majand sealt veel heina , kui aga niidetud loog tööjõu nappuse tõttu maha jäi ning sinna mädaneski , ei tundnud järgmisel kevadel Sooaluse põldude ja heinamaade vastu keegi enam huvi . Kui aga poisikesed mahajäetud talu aidapõranda alt suvel kümmekond hundikutsikat leidsid , ei julgenud isegi marjulised enam Sooaluse umbrohtunud põllulappidele ega võssakasvavatele heinamaadele liiga lähedale minna . Pingeline olukord Pajanõmme soos metsavendade vahel kestis edasi . Pealtnäha tundus olevat kõik korras , kuid tegelikult valitses punkris äikese-eelne rõhuv atmosfäär . Räägiti omavahel vähe , hoiduti üksteisele silma vaatamast . Armin viibis nüüd peaaegu alati punkri läheduses ega lasknud Jaaku ja Lindat silmist . Seepärast ei tulnud põgenemine päise päeva ajal kõne allagi . Jälle tõi Ülo ühel õhtul teate , et Sagadi kandis olnud suur haarang , kus mitu meest tabatud . Üks mõrtsukatasemele laskunud metsavend , nimega Piip , teinud endale aga ise otsa peale , kui nägi , et pääsu pole . Nendele aga , kes ise välja tulevad ja ennast üles annavad , ei tehtavat midagi . See innustas ning Jaak otsustas järgmise päeva hommikul proovida , öelgu Armin , mida tahab . Mingu asi kasvõi kakluseks . Ega ta automaati kasutada ikka julge . Punkris oli veel pime ja teises seinas vennaste poolel magati alles , kui Jaak koos naisega välja hiilis . Ilm oli sombune , kuid metsaalune hõredas männikus juba päris valge . Kiirustades astuti mööda vaevumärgatavat jalgrada sinnapoole , kus Jaagu arvates pidi olema jõgi ja heinamaadele viiv vankritee . Vaevalt paarsada meetrit punkrist eemal ilmus järsku puutüve tagant Armin , automaat rinnal . Linda kiljatas ning haaras Jaagul käest kinni . Kõik kolm seisatasid . " Kuhu te lähete ? " küsis Armin . " Koju , " vastas Jaak . " Ma ju ütlesin sulle , et me läheme kõik koos , või ei keegi meist . " " Ja mina ütlesin sulle , et meil pole teie pattudega asja . Me pole kellelegi kurja teinud ja meil pole põhjust siin punkris hallitada . Nüüd aga astu kõrvale ja lase meid minna . " " Mitte kusagile sa ei lähe , kuulsid ! Sa kipud selleks välja , et meid üles anda , " ning Armin kiskus automaadi rinnalt . " Pane relv ära , see pole mänguasi . " " Ega ma temaga mängima ei hakkagi , " vastas Armin ning suunas laskeriista Jaagule . " Sa ei tohi lasta ! Sa oled mõrtsukas , kui sa Jaaku tulistad ! " karjatas Linda ning astus mehe ette , et teda oma kehaga kaitsta . Kuid oli juba hilja , sest Arminist oli saanud verejanuline kiskja . Inimlikkude tunnetega inimene oli temas surnud ja asemele oli asunud ürginstinktidega kannibal , kes nägi voolamas sooja punast verd , kannibal , kes tundis oma sõõrmeis selle hunnitu vedeliku joobnuks tegevat hõngu . Miski ei suutnud teda enam peatada . Ta vajutas päästikule ning poolhämara metsaaluse sünget vaikust katkestas lühike automaadivalang ja kaks inimest vajusid surnult teineteisele . Kuuseladvas kükitanud üksik ronk kraaksatas hirmunult ning tõusis okste vahel tiibu kobistades lendu . See suurendas õudu veelgi . Taas valitses sombuses metsas vaikus ja rahu , nagu poleks juhtunud midagi iseäralikku . Automaadivalangust üles hirmutatud Enn ja Verner haarasid relvad ning tormasid trussikute väel punkrist välja , sest nad arvasid , et metsas toimub haarang . Paanilises hirmus põgenesid nad kuuldud laskudest vastassuunas , nii kuidas jalad võtsid , et aga ohtlikust paigast võimalikult kaugemale saaks . Teravad okkad ja männikäbid torkisid ja veristasid nende paljaid jalgu , oksad kriipisid reisi ja sääri , kuid seda nad ei tundnud . Surmahirm oli suurem kui füüsiline valu . Kuuldud automaadivalang ragises ikka veel põgenejate kõrvus ja puhuti näis , et tagaajajad on neil otse kannul . Lõpuks taipasid nad , et jälitajaid siiski ei ole ning automaadivalanguidki polnud rohkem kui vaid see , mida nad punkri lähedal kuulsid . Mõlemad peatusid lõõtsutades ning istusid tuulest murtud pehkinud kasetüvele ja kuulatasid . Mets ümberringi oli aga hääletu ja vennaksed kuulsid ainult teineteise erutatud südamelööke . Kes siis lõpuks laskis ? Keda ? Miks ? Ja kas üldse lasti ? Nad ehk nägid unes . Kuid ei ! Nad ju mõlemad kuulsid , kuidas automaat ragises , kuivalt ja valusalt keset hommikuhämaruses tukkuvat metsa . Isegi ronga pahaendelise kraaksatuse oli Ennu kõrv ära tabanud . Ja järsku vaatasid vennaksed teineteisele otsa , pikalt ja mõistvalt . Nad mõlemad mõtlesid üht ja sama mõtet , kuid ei julgenud seda välja öelda . See oli nii hirmus , et halvas kõnevõime . Lõpuks kogeles Enn : " Kui ehk . . . " Verner noogutas : " Kindlasti . " Ja nagu kokkuleppe kohaselt tõusid mõlemad ning hakkasid väsinult tuldud teed mööda punkri poole tagasi astuma . Teel selgus , et nad olid surmahirmus ligemale paar kilomeetrit punkrist eemale jooksnud . Mida lähemale nad oma asukohale jõudsid , seda rõhuvamaks muutus ängistus nende hinges . Nad ei vahetanud ainsatki sõna , sest see olnuks ülearune . Pinevil meeled ootasid oma kahtlustele kinnitust . Armin seisis keset punkrit , automaat kaelas , ja põrnitses süngel ilmel ümmargustest lattidest laotud põrandat . Venda lävel nähes võpatas ta ning haaras laskeriista järele . Tükk aega valitses vaikus . " Kus Jaak ja Linda on ? " küsis Enn ja vaatas venna tuhakarva nägu . " Seal , punkri lähedal , " mühatas Armin ja tegi pealiigutuse laipade suunas . " Kas mõlemad ? " " Mõlemad . " " Kas sina ? " " Jah . " " Miks sa seda tegid ? " " Mul polnud teist valikut . " " Aga kui inimesed teada saavad ? " " Kui te oma suud kinni peate , siis ei saa keegi teada . " " Mis sa Ülole ütled , kui ta küsib ? Ta pidi täna tulema . " " Ütlen , et ei tea . " " Kas matsid maha ? " " Ei . " " Miks ! Mõni võib metsa tulla ja näeb . " " Nähku . Mulle on see vastik . " " Kas siis ei olnud vastik , kui sa nad maha kõmmutasid ? " " Mis see sinu asi on . Tahad kohut mõistma hakata või ? " Armini hääl värises ja silmis peegeldus ohjeldamatu viha . " Mis kohtumõistja mina olen , kuid sa ise peaksid taipama , et oled vilets mõrtsukas . " " Vaiki , kutsikas ! " karjatas Armin ja haaras automaadi . " Eks tapa siis mind ka , kui sa muud ei oska . " Väljast kostsid sammud . Tulija oli Verner . " Mis siin toimub ? " küsis ta , kui nägi Arminit nooremale vennale suunatud automaadiga . Mõlemad vaikisid ja üle Armini nurgelise näo valgus mingi inetu grimass . Kolm venda seisid keset kitsast punkrit nii lähestikku , et nad üksteise hingeõhku tundsid . Siis langetas Armin relva ja astus punkrist välja . Enn ja Verner vaatasid talle järele , kuni vanem vend , automaat rinnal , hall sonimüts silmile tõmmatud , pikkade sammudega mööda õitsvasse kanarbikku tallatud jalgrada pruunikashallide männitüvede vahele ära kadus . Kui teda enam näha polnud , küsis Enn : " Kuhu ta läks ? " " Ei tea , " kehitas teine õlgu . Alles nüüd märkas Verner , et Jaak ja Linda on vajaka . " Kus ? . . . " Kuid enne veel , kui ta küsimust suutis lõpetada , lausus Enn : " Pane riidesse , läheme ja matame nad maha . " " Siis ikkagi Armin . Ja meie arvasime , et haarang . " " Tema . " Mööda kastemärgadesse sookailudesse ja sinikavartesse tallatud jalgrada sahlas , raske seljakott seljas , üksik mees metsasügavuse poole . Oli näha , et ta kiirustas . Heinamaalagendikul oli juba päris valge , kuid metsa all alles hämar . Peaks ta ikka ennem kohale jõudma , kui punkrielanikud ärkavad ning metsi mööda laiali valguvad , mõtles Ülo endamisi . Ta pidi minema küll alles õhtul , aga eilsed halvad uudised oli vaja juba hommikul üle anda . Peagi asendus madal , võssa kasvanud rabaserv hõreda kõrge männikuga , kus liivane pinnas kõva ja tasane . Jalgrada tegi käänaku ja viis mööda liivaseljandiku nõlva otse edasi punkri poole . Korraga märkas Ülo enda ees puude vahel kolme inimest . Kähku tõmbus ta männitüve varju ning piilus sealt , nii hästi kui hämarus seda lubas , inimkogude poole . Näis , et nad millegi üle sõnelesid , sest Ülo kuulis erutatud hääli , kuid ei eraldanud sõnu . Ta tegi mõne kiire hüppe edasi , et paremini näha ja kuulda , mis seal toimub . Kuid siis karjatas naisehääl : " Sa oled mõrtsukas , kui sa Jaaku tulistad ! " Ülo tardus paigale , sest samal momendil ragises automaat ja kaks teineteise ees seisvat inimest vajusid pikali maha . Tulistaja laskis relva langeda ning eemaldus . See oli Armin . Ülo tundis ta ära pisut vimmaka rühi ja lüheldase kasvu järgi . Ka kandis Armin kogu aeg silmile tõmmatud halli sonimütsi ning luitunud tumesinist pintsakut . Kuid keda ta tulistas ? Ainukene naine punkris oli Linda , Jaagu naine . Kuid mees ? Ega ometi Jaak ! Ülot valdas hirm ja õudus . Miks olid nad hommikul vara oma peiduurkast välja viival teel ? Ta teadis , et Jaak ja Linda tahtsid juba ammu metsast välja tulla ning ennast üles anda , kuna ei teadnud endal olevat mingit süüd . Armin oli aga selle vastu , sest ta kartis , et Jaak punkri asukoha välja annab ning venelaste haarangu temale kaela sokutab . Kõike seda kokku võttes tegi Ülo loogilise järelduse , et Jaak ja Linda tahtsid hommiku hämarat metsa ära kasutada ja põgeneda , kuid sattusid Armini peale , kes juhuslikult või koguni sihilikult neid metsas passis ning abielupaarile otsa peale tegi . Kus olid aga nooremad vennad ? Ilmselt siinsamas lähedal . Ülo kükitas madalate põõsaste vahele maha ega julgenud ennast liigutada , sest ta kartis , et teda nähakse . See oleks aga tähendanud seda , et ta oleks saanud vastu enda tahtmist selle mõrtsukatöö kaasteadjaks . Aga mis siis , kui vennaksed , eesotsas Arminiga , rohkem kaasteadjaid ei taha ? Siis võib nii juhtuda , et ka tema automaadivalangu keresse saab ning siinsamas rohelisel samblal lamab , hambad itsakile , nii nagu Jaak ja Lindagi . Kunagi tulevad ju kõik metsast välja , sest ega nad siia igavesti jääda ei saa . Ja kui Jaagu ning Linda kadumist uurima hakatakse , siis on tema kaasteadja ning koguni kaassüüdlane . Ning hirmunud Ülo lösutas põõsaste vahel edasi , oodates , millega see ebameeldiv olukord lõpeb . Kui Armin nendele otsa peale tegi , küllap tuleb ta siis neid ka matma . Vaevalt et ta laipu niimoodi vedelema jätab . Kuid aeg venis ning ühtki inimolendit ei ilmunud kusagilt lagedale . Ülo oli juba tõusmas , et lähemale hiilida ja oma oletuses Jaagu ja Linda suhtes lõplikult veenduda ning siis jalga lasta , kui puude vahele ilmusid Enn ja Verner , labidad käes . Rohelisel samblal mändide all lamasid kaks verist laipa , mees ja naine , isa ja ema . Lebasid teineteise kõrval , tardunud pilgud kaharatesse männilatvadesse sihitud . Keegi ei tulnud nende silmi sulgema , keegi ei laotanud nende peale surilina . Täis hirmu ja õudust oli mõrtsukas sündmuspaigalt põgenenud . Kas ta tundis südametunnistuse piina ? Kas ta kahetses ? Vist mitte . Kas ta püüdis oma mõrtsukatöö jälgi varjata , neid segada ? Ka seda mitte . Ta jättis rohelisel samblal lebavad laibad sinnapaika ja läks kuriteokohalt tõtates , tagasi vaatamata , nagu peaks see niimoodi olemagi . Miks oli inimene Armini maha jätnud ? Või oli ta selliseks sündinudki ? Ehk oli selles süüdi aastaid kestnud sõda , mis õpetas inimest relva tõstma inimese vastu , õpetas tapma , et ise ellu jääda . Enn ja Verner vaatasid ringi ning olles surnukehad leidnud , asusid sinnasamasse lähedale liivaseljandiku nõlvale hauda kaevama . Kalmukünka tegid nad maaga tasaseks ning kandsid sammalt , männikarpeid ja käbisid peale , nii et juhuslikult metsa sattunu midagi ei märkaks . Viivuks seisatasid poisid värske kääpa juures , seejärel aga lahkusid mõlemad oma peidiku suunas . Nüüd oli Ülole kõik selge . Jaagu ja Linda mõrvas Armin ning käsutas nooremad vennad hauda kaevama ning laipu matma , et kuritöö jälgi hävitada . Ise pidas ta ilmselt valvet , et keegi juhuslik metsa sattuja vendi nende töös ootamatult eksitada ei saaks . Kui Ülo hommikul selleks metsa tuli , et Arminit ja tema kaaslasi võimaliku haarangu eest hoiatada , mis kõigi kuulduste kohaselt lähematel päevadel pidi toimuma , ei olnud tal praegu tuju ega tahtmist kellegagi neist kohtuda . Langegu või lõksu , mul ükskõik , otsustas ta ning lahkus metsast , hirm ja õudus südames . Koha aga , kuhu vennaksed Jaagu ja Linda laibad matsid , jättis ta hästi meelde . Mine tea , ehk läheb elus kunagi vaja . Oli juba lõuna paiku , kui Ülo metsast lahkus . Ilm oli selginenud ning siit-sealt paistis hallide pilvesagarate vahelt sinist taevast . Männilatvade kohal , kurva sündmuspaiga lähedal tiirlesid kraaksudes mustad rongad , suurendades veelgi jubedusetunnet . Paari päeva pärast tulid külasse Enn ja Verner ning andsid end üles . Kui julgeolek nendelt küsis , kus nad end varjasid , viisid poisid nad Põhjanõmme soosse , mahajäetud punkri juurde . Asi tundus igati tõenäone , sest punker nägi niimoodi välja , et seda alles üsna hiljuti elamiseks oli kasutatud . Oma vennast Arminist , samuti Roopalu Jaagust ja Lindast ei teadnud Enn ja Verner midagi . Esimene kolhoosisuvi möödus kirgede , emotsioonide ning vastandlike meeleolude virvarris. Talurahvas polnud ikka veel lahti saanud küüditamise hingenöörivast surmahirmust . Ja see oli üks peamisi põhjusi , miks esimesel kolhoosisuvel kõik püüdsid olla kuulekad ning vastuvaidlematult täita igat käsku ja korraldust , vaatamata sellele , et need käsud ja korraldused tihti olid otse kisendavalt totrad ning nõmedad . Kuid tööd tehti . Tööarmastus polnud veel ununenud , kuigi oma lehmamullikas ja põllusiil olid südamelähedasemad kui ühismajandi omad . Ka loodeti hea töö eest saada suuremat tasu , seda enam , et saak paistis olevat hea . Kui aga sügis tuli ning kolhoosnikutele palka hakati maksma , oli pettumus suur ja üldine . Ka kõige suuremad optimistid ei julgenud enam suud lahti teha . Kaks-kolm grammi teri normipäeva kohta ning neli kopikat raha , see oli töötasu , mida kolhoosnikud esimesel ühismajandi suvel palgaks said . Alatalu Piret võttis kolhoositallist hommikul hobuse , et suvist palka ära tuua . " Võta aga kotte rohkem kaasa , muidu pead veel kaks korda käima , " soovitas ema ning ladus uusi viljakotte tütrele istme alla . Ema imestusel polnud aga piire , kui Piret lõunapaiku ilma hobuseta koju tuli , kaks kotipusakat kokku seotud , üks rippus üle õla visatult ees , teine tagapool ja tühjad kotid käeotsas . " Kuhu sa hobuse viljakoormaga jätsid ? Mõni varastab veel ära . Või juhtus teel midagi ? Ma vaatasin hommikul , et hobusel olid rakmed na räbalad . Räägi siis ometi ! " nõudis ema , kui tütar süngelt vaikides keset õue seisis . " Siin on kogu aasta teenistus , saad kanadele paar korda ette visata – ja taskus kaksteist rubla raha . " Ning Piret viskas kotipusakad õuele . " Kas sa tõtt räägid ? " küsis ema peaaegu hääletult . " Ikka tõtt . Ise oled mind tõtt kõnelema õpetanud . " " Issand jumal ! Millest me nüüd elama hakkame ! " lõi jahmunud ema käsi kokku . " Ma ei tea , " vastas Piret ning pühkis põskedele veerevaid pisaraid . " Terve aasta tööpalk ! " ei suutnud ema ikka veel aru saada . " Kas siis kõik nii vähe said või oli mõnel ka rohkem ? Sa ju käisid päev-päeva kõrval , tegid kõik normipäevad ära , ei puudunud kunagi . " " Noh , kus tööjõulisi inimesi kaks või enam , eks seal olnud siis pisut rohkem ka palka . Aga normid on kõigil ühesuurused . " Ema võttis kotipusakad , kus ühes sopis oli paar peotäit nisu , teises samapalju rukist ning viis need aita . Sel päeval ei räägitud Alatalu tubades peaaegu ainsatki sõna . Ema ning vanaema morne ja vaikivaid nägusid nähes vaikis naer ja muretu lobisemine ka laste huultel . Tujutult söödi kehv õhtueine – odratangupuder ning pool kruusi piima igaühele ja mindi magama . Jah , Alatalu Piret oli esimene , kes astus kolhoosi . Kas ta seda ühismajandit nii väga tahtis , et ta ilma pikemalt mõtlemata avalduse kirjutas ? Küllap vist . Eemalt lähenes mööda teed pikk hobuste voor , viljakotid vankril . Voori esimesel hobusel istus kes teab kust ilmaotsast kolhoosi tulnud umbkeelne venelane , Baskirovi Janka , karmoska põlvedel . Ülal pea kohal teivastega vankri külge kinnitatud punane riidekangas tekstiga : " Esimene uudsevili riigile ! " Janka kiskus lõõtsa mis jaksas ning laulis ise täiest kõrist kaasa . Tee äärde kogunes lapsi ning vanemaid inimesi . " Punavoor ! Näete , punavoor tuleb ! " kisasid lapsed ning ronisid aiale . " Issand , näete , Stalini pilt on teiba otsa torgatud ! Mis nad hullud ometi teevad ! Selle eest võidakse ju Siberisse saata ! " hädaldas vanem naine . " Ei selle eest lähe kusagile . See olevatki nüüd moes , kohe niisugune käsk , et suurte isandate pildid teivaste otsa aetakse . Mida suurem saks , seda pikem teivas , " seletas teine . " Või kohe käsk , et teiba otsas ! " ei suudetud oma imestust varjata . " No ütle , kus on sindritel aru peas ! Keset ilusat tööpäeva jäetakse viljakoristamine seisma ning mängitakse külavahel kometit ! " " Kui see hullumajavärk niimoodi edasi kestab , saab ikka veel imet näha ja kuulda . " " Ei tea , kuhu nad selle vilja siis nüüd kokku veavad ? " " Eks ikka linna , kuhu mujale . Seal pidavat seisma kohe terved rongid , kuhu vili peale laaditakse ja kõik viiakse suurematesse linnadesse edasi , et linnarahvas olevat näljas . " " Mina kuulsin jälle , et kõik minevat Venemaale . Seal pidavat olema kohe puhta nälg . Kolhoosid olla veelgi suuremad kui meil . Aga keegi ei tahtvat tööd teha . Inimesed valguvad linnadesse , külad rahvast puha lagedad . Põllud söötis , umbrohtu täis , malts ja lustjad üle pea . Lehmad olla nii armetud , et seisavad tugede najal püsti . " " Miks siis ? " " Pole midagi ette anda . Ei ole inimesi , kes suvel heina teeb . Kolhoosnikud istuvad teede ääres ning müüvad õunu ja sibulaid , sellest elavadki . Juba Pihkva tagant pidi hakkama niisugune olukord peale . " Niimoodi arutasid vanemad inimesed teede ääres linna poole sõitvat punavoori vaadates , mis nende arvates oli lausa kometimäng , ei midagi muud . Tulid sügisesed vihmad pilvise taeva ja hommikuududega . Külavaheteed muutusid porimülgasteks . Laste jalad riidest õmmeldud sussides said juba kooli minnes läbimärjaks . Koju jõudes lirtsus must porivesi varvaste vahelt üles . Esimese kolhoosiaasta sügisel ilmus külasse kuri nakkus – sarlakid , mis ennegi oli lapsi ohvriks nõudnud . Kui Künka Minna ühel õhtul kartulivõtmise ajal kolhoosipõllult koju tuli , oli kõige vanemast tütrest Ainast järgmine õde , ainult aasta noorem Marju , voodis haige . Ema ei osanud alguses midagi tõsist karta , sest eks ole lapsed ennegi haiged olnud , kuid ikka jälle toibunud . Arstiabi said mitte ainult Künka omad , vaid kõik külalapsed harva . Alles siis , kui midagi tõsist oli karta , pöörduti Kunda arsti poole . Seepärast ei muretsenud siis ka Minna Marju haigestumise pärast eriti , vaid keetis pärnaõieteed ja sundis tütart seda jooma , et selle abil palavikku maha võtta . Peagi ilmus kehale punane lööve , ainult suu ümber oli kolmnurgakujuline valge laik . Minna sõitis hobusega Kundast arstiabi tooma . See vaatas haige üle ning leidis , et Marjul on sarlakid . Arst soovitas haige tervetest eraldada , kuna tõbi on kergesti nakkav . See polnud aga võimalik , sest Künkal oli ainult üks saunakamber kõigi jaoks . Ja lapsed jäid ühte , tulgu mis tuleb . Minna käis endiselt kolhoosis tööl , läks hommikul ja tuli õhtul . Marju tervis halvenes ja ema küsis vaba päeva , et taas Kundasse arsti järele minna , sest vahepeal olid haigestunud ka juba teisedki lapsed . Kuid mida suutis arstki teha , kui polnud arstimeid . Ka olid Künka kitsukeses saunakambris niisugused tingimused , kus haige lapse olukorda väga raske oli kergendada . Arst andis Marjule nii palju abi , kui see momendil tema võimuses seisis ning soovitas haige järgmisel päeval Kunda haiglasse toimetada . Kuid seda polnud enam vajagi . Terve öö ahastas õnnetu ema palavikus soniva tütre voodi juures , kuid ei suutnud aidata . Hommikuks rauges haige Marju jõud ning surm sai võimuse . Minna laskis Rogandiku Mardil laudadest lihtsa puusärgi kokku lüüa ning kutsus naabrid appi , et tütart surnuaiale viia . Minna ei nutnud ega halisenud , vaid seisis vaikides tütre puusärgi juures . " Küll on inimeseloomal ikka süda sees ! Matab oma last , aga tilka silmavett ei vala . Kuidas võib üks ema nii kivikõva südamega olla . Kui minu laps praegu sureks , ma nutaksin oma silmad pimedaks , " sosistas Saarevälja Marta naabrinaistele . " Küllap Minna on oma nutud juba nutnud . Ega silmavettki inimesele ülearu pole antud , " arvas keegi . Minna ise seisis kivise sambana oma tütre lihtsa puusärgi juures . Ta tuhkjashall nägu ning tumesiniseks paelaks kramplikult kokku surutud huuled kõnelesid tema hinges toimuvast valust rohkem kui momendil pisaratest nõretavad silmad , mida naabri-Marta nii väga näha oleks tahtnud . " Ei tea , mis tal siis nii häda on , rohkem kui kellelgi teiselgi . Seakari kasvab kolhoosi põhukuhjas . Ise nägin , kui ta kapsalehtedega sinna läks ja kuulsin selgesti , kui kesikud põhuvirnas ruigasid . Pärast käisin vaatamas . Tõsi mis tõsi . Kui ma praegu paha tahaksin olla ja üles annaksin , aga ta siis saaks , nii et aitab . Ta on mind küll närinud , " lõpetas Marta . Naised vaikisid . Kellegi polnud tuju ega tahtmist Martaga ühineda , sest Minna olukord oli selline , mis sundis talle isegi tema surmavaenlastel kaasa tundma , mitte aga tagant parastama . Üks tütar kirstus , teised kaheksa voodis haiged , pluss veel Roopalu Linda ja Jaagu kolm last , samuti palavikus , kõik väikeses toauberikus , kus ei leidunud jalatäitki vaba pinda . Momendil , kui tütre kirst hauda lasti , vankus Minna jalgadel ja tema suust kostis korisev ohe . Värisev käsi langetas kolm peotäit kruusakrobelist liiva lihtsale puusärgile . Piinatud ema kõrvus kostis kivikeste langemine kirstukaanele äikese mürinana . Kui haud kinni aetud ja mõned lihtsad sügislilled liivasele kalmukünkale asetatud , hakkasid peielised lahkuma . Minna seisis kivinenud raidkujuna valgeksvärvitud risti taga ja vaatas üksisilmi tagasihoidlikke sügisesi leinalilli tütre haual . Kogu ta elu libises silme eest mööda . Tutvumine Arturiga , meheleminek , laste sünd , siis mehe õnnetu surm , kõik see oli alles nagu eile , kuid ometi oli abiellumisest ja Künkale tulekust möödas juba kuusteist aastat . Ta ei märganud omaste ja naabrite surnuaialt lahkumist , ei kuulnud nende vaiksel häälel lausutud hüvastijätte ega lohutussõnu . Ta seisis ja vaatas vinges sügistuules värelevaid narmasastreid , avatud huuli meenutavaid lillherneid ning lõvilõugu . Alles siis , kui kõik juba oma teed olid läinud , ärkas ta nagu unest . Minna saatis viimase hellitava pilgu kalmukünka poole , päästis hobuse lasipuu küljest lahti ning asus koduteele . Ja nüüd , varjatud võõraste uudishimulike pilkude eest , vallandusid pisarad . Nendesse valas ta kõik , mis hingele oli kogunenud : südamevalu , ahastus , mure , meeleheide ja armastus . Kõik laskis ta silmavee kaudu välja voolata . Kui ta koju jõudis , oli ta jälle tõsine ja vaikiv , nagu hommikul teele asudes . Keegi ei tohtinud tema pisaraid näha , keegi ei tohtinud kuulda tema suust ainsatki kurtvat sõna . Kellele oli neid vaja . Tema suudab oma muret ja südamevalu üksindagi kanda . Ei hakka tal sellepärast kergem , kui ta oma südant võõraste ees puistab . Kodus istus ta viivuks Marju voodiservale puhkama , et siis õhtuste toimetustega alustada . " Issand , missugused matused ! " ei suutnud Saarevälja Marta oma imestust varjata , kui peielised surnuaia väravas hobuseid lasipuu küljest lahti päästsid . " Mine kuiva suu ja tühja kõhuga koju nagu mingilt asjaajamiselt . Isegi laadal võid viinanapsu alla võtta ja suslamoori käest praetud kotletti peale süüa . Ei ole mina veel niisugust asja varem näinud . " " Millest see Minna veel seda matuselauda pidi korraldama , kui tal kümme suud kodus süüa ootavad . " " Käskis keegi tal neid fašistide lapsi enda juurde korjata , nüüd häda käes , et pole midagi süüa anda . Tirinud seakesik põhuvirnast välja ning lasknud ära veristada . Keetnud või paar kausitäit sültigi matuselistele . Aga niimoodi – justkui koerakutsika ajas auku . See on ju lausa solvav . Näitab lugupidamatust heade inimeste vastu , kes lapse maamulda aitasid viia . " Võib-olla et mõni teinegi mõtles praegu Martaga ühiseid mõtteid , kuid välja ei öelnud seda keegi . Liiga masendav tundus Minna olukord . " Leidub selle seakesiku jaoks tal endalgi suid rohkem kui vaja . Kui sul samasugused päevad käes oleksid , ei võtaks sa niisuguseid sõnu suhu . Sinul see üks lapseräbal , hellitatud ja pillitatud , mida taipad sina Minna olukorrast . " " Ega ta minulgi iseenesest ei kasva . Ja kui palju vaeva ma Juhani lapsi kasvatades nägin , " nähvas Marta vastuseks , kes kuidagi sellega ei tahtnud leppida , et kõik Minnale rohkem kaasa tundsid kui temale . " Juhani lapsed olid peaaegu täiskasvanud inimesed , kui sina Saareväljale läksid ja needki küütisid sa õige pea välja . Tüdrukud ja vanem poiss olid sulle pigem abiks ja toeks kui tülinaks . " " Aga noorem poiss , see püsti kurat ! Milliseid ohtupäevi ma temaga nägin , " vihastas Marta . " Kui sa temaga niimoodi ümber käisid , et ta püstikuradiks läks , siis muidugi , " arvas keegi . Ärritatud Marta oleks tahtnud niisuguste solvavate sõnade eest samaga vastata , kuid ei pidanud seda surnuaia väravas sündsaks ja vaikis , kuid jättis ütleja meelde , et esimesel parajal võimalusel seda tasa teha , mida temale praegu anti . Ning Marta andis kolhoositallist võetud hobusesetukale ohjaotstega tubli nähvaka , et teistest peielistest ette jõuda . Kuid Minna kannatuste mõõt polnud veel kaugeltki täis . Juba nädala pärast seisis taas vihmast ligedal õuel taburettidele asetatud uus valgeks värvitud kirstuke . Seekord oli surm võtnud keskmise poja – Eriku . Kuri sarlakihaigus oli ka tema ohvriks nõudnud . Ta pidas lastest kõige kauem nakatumisele vastu ja ema lootis juba , et Erik sellest ehk koguni pääseb . Kuid siis , mõni päev pärast Marju matust , ühel õhtul töölt koju tulles , leidis Minna kõrges palavikus sonija poisikese eest . Teiste laste käest kuulis ta , et Erik olevat õe matusepäeval välja läinud ning tulnud tagasi alles mitme tunni pärast , külmast lõdisedes ja läbimärg , olevat pidanud Saarevälja Ahtiga oja ääres veesõda . Küll keetis ema kohe pärnaõieteed ja sundis Erikut seda kuumalt jooma ning tõi järgmisel päeval Kundast ka arsti kohale , kuid miski ei aidanud . Kehatemperatuur aina tõusis ning poisikene oli paari päeva pärast surnud . Ja nüüd lamas ta puusärgis nagu õdegi nädal aega tagasi , kummaliselt õnnelik naeratus veel praegugi roosakal näol . Jälle tulid naabrid kokku kolhoositallist võetud hobustel , sületäis läpatanud põhku logiseval töövankril , et Künka Minna poega Haljala surnuaiale viia . Ka seekord lükkas Minna Rogandiku Mardi pakkumise tagasi , kes tahtis puusärgi oma vankrile asetada . " Olen ta maailma kandnud , küllap viin ka surnuaiale , " vastas ta ning istus põhusületäiele puusärgi kõrval . Kuigi Saarevälja Marta endale oli tõotanud , et ta Minna poja matusele ei lähe , mis tema arusaamist mööda polnudki mingi matus , ilma viinanapsuta , ilma söögisuutäieta , murdis ta ometi endale antud lubaduse matusepäeva hommikul ja ilmus Künka õuele , suur kimp tumepunaseid daaliaid käes , sest uudishimu oli Marta tunnetest kõige võimsam ja püsivam , mille vastu tema tahtejõud , meelekindlus ning antud tõotused ei lugenud . Ja Marta valas Künka õuel naabripoisi puusärgi juures seistes isegi pisaraid , sest Erik oli tema poja Ahtiga ühevanune ja viimase igapäevane lahutamatu mängukaaslane . Kuid Ahtit ta välja tuua ei julgenud , sest kartis , et haigus ka tema lapsele külge hakkab ning hauda viib . Minnal pole asi kaugeltki nii hull , sest talle jääb neid veel oma kuus tükki järele , kui aga tema ainukene kaob , on ta lastest sootuks ilma . Ja uut peale tulemas pole ka enam kusagilt , sest ta oli juba niisugustes aastates , kus lapsesaamist vaevalt võis loota . Nõnda tohtis siis Saarevälja Ahti ainult läbi akna vaadata , kuidas tema mängukaaslase valgeks värvitud puusärgi juures tädid ja onud , lilled käes , seisid ja aeg-ajalt laulsid . Üldse taipas ta sellest asjast üpris vähe . Ja kui poleks ema talle öelnud , et Erik , kes veel möödunud nädalal temaga oja ääres veesõda pidas , selles valges kastis lamab ja sealt enam mitte kunagi välja ei tule , poleks ta seda uskunud . Aga et ema seda ütles ja teda tuppa luku taha pani , et Eriku kuri haigus ka temale külge ei saaks hakata , pidi ta seda uskuma . Minna seisis ka seekord oma lapse haua juures kuivade silmadega , sest hingevalu oli suurem kui pisaratest saadav leevendus . Tal oli tunne , nagu kisuks ta oma südame küljest tükikesi ning pilluks neid ükshaaval kirstu valgele kaanele , kuhu mehed labidatega kiviklibust kruusa heitsid . Puusärgi kaas ragises , kuid keegi seda ei kuulnud ega näinud , keegi seda ei taibanud . Seda tundis ja teadis ainult tema ise , ema , kes poja ilmale oli kandnud ja seitsmeaastaseks kasvatanud . Kuigi Künka Minnale kõige vanema tütre Aina abi ja jõud koduses majapidamises hädasti ära oleks kulunud , läks tütar siiski külanõukogusse tööle , sest sealt sai Aina mõne kopika raha , mida neiuikka jõudval tütarlapsel nii hädasti vaja läks . Külanõukogu sekretäri palk oli tol ajal otse naeruväärselt väike , kuid töömaht ning vastutus küllaltki suur . Olukorra tegi raskeks ja keeruliseks veel see , et külanõukogu esimeeste kohtadel istusid kolhooside algaastail tihti täiesti ilma hariduseta , peaaegu kirjaoskamatud mehed . Tol ajal ei vaadatud niisugusel ametikohal mitte inimese võimeid ja teadmisi , vaid parteilist positsiooni ehk õigemini seda oskust , kuidas keegi suutis valitsevaid võimuorganeid oma poliitilises ustavuses veenda . Muidugi seadis niisugune suhtumine kõrgemalt poolt noored ja kogemusteta sekretärid eriti raskesse olukorda . Paljude küsimuste lahendamisel , kus esimehe abi ja tuge oleks vaja läinud , vaidlesid rumalad ja põikpäised juhid vastu , toetudes ainult antud eeskirjadele ning juhenditele , mis olid eluvõõrad ning vastuolus tegeliku eluga , seega praktilises töös rakendamatud . Tulid arusaamatused esimeeste ja sekretäride vahel , eriti finantsküsimustes ning viimased lahkusid töölt , sest sassiläinud rahaasjade pärast võis sissekukkumise korral vangi minna . Elu kolhoosis ei ahvatlenud ühtegi noort inimest , sest selles ei nähtud mingit perspektiivi ja seepärast püüdis igaüks kolhoosist välja saada . Algas kaadri voolavus , mis aastatega aina süvenes . Igasuguste ametimeeste ilmumine külasse ajas sel raskel ja keerulisel ajal hirmu peale . Kõikides võõrastes nähti kui mitte just lausa surmavaenlast , siis rahuliku elu häirijaid ometi . Alles see oli , kui külas ringi liikusid riigilaenu kogujad . See tundus olevat otse ebainimlik , et kolhoosnikutelt , kes kõik oma varanduse ühismajandisse olid andnud , nüüd veel ka raha nõuti . Kust pidid nad selle võtma ! Müüa polnud ju mitte kui midagi . Inimesed olid lausa meeleheitel . Riigilaenu-kogujad olid ranged ja kõigutamatud . Neil olevat käsk . Paljud suured pered olid probleemi ees , mida kolm korda päevas lauale anda , et lapsed nälga ei sureks , nüüd aga nõuab riik veel raha laenuks ja koguni teadmata aja peale . Üks sellistest oli Künka Minna , kellel majas polnud kopikatki . Valla partorg , Roodina , ning laenuvolinik , keegi noor neiu , ei läinud aga ära , sest nemad peavad raha saama . See olevat iga inimese aukohus , toetada riiki raskel sõjajärgsel ajal majanduse ülesehitamisel . " Ma saan kõigest sellest aru , aga mul ei ole raha . Ma ei saa seda anda , mida mul ei ole , saage aru . " Minnat häiris Roodina põikpäisus , kes teda mõista ei tahtnud . " Miks te inimesed paljaks tegite , talud kolhoosi ajasite . Terve maa põeb ju veel sõjahaavu . Lasknud meil kosuda , karja kasvatada , söötis maad üles künda ning vilja täis külvata ja varsti oleks igaühel süüa , nii linnas kui maal . Nüüd aga hävitasite sellegi tööjõu , kes sõjast järele jäi , võtsite maad ja varandused ning nõuate lisaks kõigele muule veel raha ! Püüdke natukenegi mõelda . Ma võib-olla läheksin vargile , et teie nõudmist rahuldada , kui ma ainult teaksin , kellelt varastada . " Ja Künka Minna käest ei saadud raha , sest tal polnud . Roodina läks aga külanõukogusse ning käis Ainale peale , kuni see ühe kuupalga enda eest laenuks andis , teise kuupalga aga ema eest . Riigilaenu kogumisele järgnes loomade loendus . Jälle olid külad ärevil , sest kõik kartsid , et loomad maksustatakse . Ja mis kõige hullem , nii mõnelgi oli mõni ülearune seakesik , lammas või koguni mullikas ning härjavärss rohkem , kui kolhoosi põhikiri pidada lubas . Neid aga ei tohtinud võõrale inimesele näidata . Mine tea , tehakse kulakuks ning küüditatakse Siberisse . Kuid häda õpetas , kuidas ülearuseid loomi ametimeeste eest varjata . Ööpimeduses kraabiti põhu- ja heinakuhjadesse avad ning viidi lambad , sead ja härjavärsid sinna peitu , sest karta ei tulnud mitte üksi võõraid , vaid ka oma lähemaid naabreid , kes suures kadeduses olid valmis üksteist ära andma . Üks sellistest oli Saarevälja Marta , kes pärast loomade loendust kuidagi rahu ei saanud . Teda piinas teadmatus . Kas Rogandiku Mart ikka pani oma lüpsma tulnud mullika lehmana kirja , või seisab ta endiselt noorloomana külanõukogu majapidamisraamatus . Sooaluse Leeni laudas on aga vähemalt kolm lammast ja mullikas rohkem , kui kolhoosi põhikiri seda ette näeb . Seda teadis Marta surmkindlalt . Küllap sellepärast sinna Sakrisele koliski , et metsa ääres , teiste külainimeste silma alt ära , kuigi Suureõue hooned olid uued ning elamiseks igatpidi etemad kui Sakrise vana talumaja . Ja Künka Minna ! Seda ei maksnud kohe mitte rääkidagi . Juba ammu kibeles Marta keel naabrinaise pärast , kuid ta ei teadnud , kellele oleks kõige otstarbekam sellest rääkida , millist sulatõtt ta Minna majapidamise kohta teadis . Tal kasvasid ju seakesikud lausa kolhoosi põhuvirnas . Oleks veel , et oma heinakuhi , aga ei . Teeb põrguline kohe majandi loomatoidu sisse endale seasulu ! Ja Marta otsustas , et niisugust undrehti asja ikka väga kaua ka enda teada pidada ei tohi . Ning pärast loomade loendust võttiski Marta nõuks külanõukogusse minna ning seal ääri-veeri välja uurida , kui ausalt naabrid kolhoosi ettekirjutusi täidavad . Ta pani käekotti paarkümmend muna ning tüki seapekki , et asjal oleks väärikam lõhn ning toon , sest mine tea , kui uhkeks ja upsakaks see Künka Aina seal kõrgel ametikohal järsku läinud ongi . Küllap on samasugune põikpäine ja otsast otsani valskust täis nagu emagi . Kuid külanõukogus polnudki nii lihtne Aina jutule saada , sest vooris seal igatsugu rahvast uksest sisse ja välja , kel kõigil näis olevat tuline kiire . Marta niheles toolil , nagu oleksid tal kirbud kintsude kallal , ega teadnud , kuidas niisugusest näotust asjast teiste kuuldes rääkima hakata . Lõpuks ometi tuli silmapilk , kus jutulesoovijate vool katkes ning Marta ja Aina kahekesi jäid . Naabrinaine nihutas oma tooli lähemale ja jäi ootama . " Kas sul on minu juurde asja või ootad sa esimeest ? " küsis Aina lõpuks . " Oh ei , mis mul esimehest . Ma tahtsin küsida , et ei tea , kuidas need loomaloenduse andmed ka klappisid ? " " Mis mõttes klappisid ? Mis seal siis viga peaks olema ? " " Ega muud , kui et loomi on ehk külas rohkem , kui üles anti ! " " Miks sa seda arvad ? Mina küll ei usu , et keegi mõne looma kirja panemata jättis . " " Aga minul on põhjust uskuda , et see nii on ja üsna kõvasti kohe . " Martat vihastas naabritüdruku tõrjuv vastus ja seda isegi kahel põhjusel . Esiteks : kuidas võis see plika nii naiivne olla ja kolhoosnikute aususesse nii kaljukindlalt uskuda , teiseks aga pidi ju Aina ka teadma , et ta oma emal kolhoosi põhukuhjas seakesikud nuumal on . " Eks sa lao siis välja , kui midagi oled märganud . " " Loe see minu märkamine siin midagi , aga ma võin kihvti võtta , et Sooaluse Leenil oma paar-kolm emalammast kirja panemata on , samuti mullikas , sest miks ta muidu suveks lepavõssa viidi , vana lehma aga söödi peal köietati . Ikka sellepärast , et naabritele silma ei paistaks . " Marta oli sügisel metsas seenel käies meelega läinud Sakrise alla lepavõssa , kuigi terve küla teadis , et seal eluilmaski seeni polnud kasvanud . Ta tahtis lihtsalt näha , kuidas Leeni seal elab ja on . Ja siis ta oligi märganud , et lepavõsas – Sakrise endises hobusekoplis , hulgub ilus rusket karva lehmmullikas , vana lüpsilehm aga konutab ketiotsas sööti jäänud põllulapil . " Kas sul rohkem tähelepanekuid veel on ? " küsis Aina kuivalt . " On , on , kus sa sellega . Rogandiku Mardil poegis noor lehm juba mardipäeva ajal , kuid seisvat ikka alles noorloomana külanõukogu kirjades . Ja Alatalu Piretil olevat heinakuhjas seasulg , nii nagu sinu emalgi kolhoosi põhuhunnikus . Vahe seisvat ainult selles , et Piret nuumavat heinakärbikus ühte , sinu ema aga koguni kahte siga . " Nüüd siis oli see lõpuks öeldud ja Marta tundis oma hinges suurt rahuldust . Vana Minna arvab vist , et keegi seda ei tea , kuidas ta puha sohi ning valskusega elab . Ja Marta oli surmkindel , et naabrinaine kolhoositallist ka piima varastab ning koju tassib . Endal sai lehm talvel poegimisega otsa , mullikas tuli lüpsma alles mais . Ei tea , mille muuga ta oma peret söödab kui vargusega . Ei ole tema kurt ega pime , et ei näe ega kuule , kuidas naabrid asju ajavad . Minna käib pea püsti ning rind kõrgel kummis ees , nagu oleks ta teab mis suur paruness , vastik vaadata . " Aitäh uudiste eest ! " lausus Aina ning tõusis . " Ehk vaataksid raamatust järele , saaksin teada , kuidas tegelikult on , " kogeles Marta ja tõusis samuti . " Ei , pealekaebajatele külanõukogu andmeid ei anna . " Kui Saarevälja perenaine juba ukse juures oli , hüüdis Aina : " Naabriema ! Sa vist unustasid midagi siia lauale ! " Marta seisatas , siis astus tagasi ning poetas kompsu , mis esialgu küll Ainale oli mõeldud , käekotti tagasi . Ütle , kus on kurjavaimu plika , või kohe silmile kargamas , siunas Marta koduteel . Ei põrmugi parem kui ema . Oleks ta seda teadnud , et talle heateo eest niimoodi tasutakse , ta poleks sinna läinudki . Külanõukogu on ju ometi vastutav loendusandmete õigsuse eest . Kui ta praegu kõrgemale poole kaebaks , saaksid kõik vastu päid-jalgu , nii et aitaks . Vaata , et Siberi-tee jalge all . Ja Saarevälja Marta jõudis äratundmisele , et õigust ei maksa maailmas taga ajada , võid ise naerualuseks jääda . Parem ole vait või ulu huntidega koos , kui sa nende keskel elad , siis peetakse sinust rohkem lugu . Kuid Marta polnud veel lõplikult alistunud , vaid haudus mõttes plaani , kuidas Künka omadele solvamise eest kätte maksta . Laisk ja lohakas Liivamäe Luise , kes Tänavotsa karjatalli esimeseks lüpsinaiseks määrati , viis asja peagi niikaugele , et ta juhatuse otsusega kohalt maha võeti . Luise , kes kodanlikul ajal talu pidades oma majapidamise olukorrast põrmugi ei hoolinud , ei teinud tööd ka kolhoositallis paremini , pigem vastupidi . Aga et Liivamäe August valla täitevkomitee poolt kehvtalupidajaks tunnistati , kes kulakute rõhumise pärast elus palju kannatada oli saanud , anti nendele vastse ühismajandi juhatuse otsusega alguses ka pisut paremad töökohad . Ja niisugused poliitiliselt küpsed seltsimehed nagu Liivamäe Luise ja August olid esimehe , Vareselja Jaani arvates otsekui loodud nendele töökohtadele : lüpsja-karjatalitaja , kelle tublist tööst olenes kolhoosi rahaline sissetulek , ning tallimees , kes pidi varustama põllumajandust tugevate tööloomadega . On vanasõna , mis ütleb : lase inimene võimu juurde , siis näed , kes ta on . Kuigi ei Luise ega ka August saanud võimu inimeste üle , olid nendele alluvateks ühismajandi veised ja hobused . Kuid piisas nendestki , et ennast oma pahupoolelt näidata . Ja nendega nad siis omavolitsesid . Karjatallis poegis mitu lehma enneaegselt , sünnitades surnud vasikaid , sest Luise jagas jala- ning teibahoope oma hoolealustele , kuhu juhtus . Tujukas karjatalitaja ei pidanud kinni mingisugustest kellaaegadest , ei lehmade söötmise ja jootmise ega lüpsmise korrast . Tihti jättis ta loomad terveks päevaks talitamata ning lüpsis ainult üks kord päevas . Loomatoiduga ei osanud ta üldse ringi käia , vaid andis ette nii nagu juhtus ja nii palju kui heaks arvas . Selle tagajärjeks oli äärmiselt madal piimatoodang , kõige väiksem kogu külanõukogu majandites . Luise kutsuti juhatuse koosolekule aru andma , millest niisugune asi on tingitud . Arenemata ning vähese mõistusega lüpsinaine sõimas kõige ropumate sõnadega juhatusemehed läbi ning lahkus koosolekult , saates kõik sinna , kuhu keegi minna ei saa . Ilmselt ta ei taibanudki , mida temalt nõuti . Seekord jäeti asi niisama , sest kuidas siis ikka niisugust kõrge poliitilise teadlikkusega seltsimeest kohe paugupealt karistama hakata , kuid et karjatallis olukord ei paranenud , vaid üha hullemaks läks , lasti Luise lahti ning määrati põllutööle . Vastutasuks juhatuse ebaõiglasele otsusele virutas raevuhoogu sattunud Luise ühele noorele , äsja poeginud õhvakesele , kes lüpsta ei lasknud , pingiga puusakondi otsa , kuid nii õnnetult , et puusaliiges paigast ära läks . Lehm prakeeriti ning viidi tapamajja . Liivamäe Luise asemele määrati lüpsinaiseks Künka Minna . Otsekohe hakkas karjatallis asi paranema , mida näitas piimatoodangu pidev tõus . Kuigi poliitiliselt täiesti kasvatamata , oskas ta ühismajandi tööd paremini teha ja organiseerida kui niisugune äraproovitud proletaarlane nagu Liivamäe Luise . Minna prestiiž juhatusemeeste silmis kasvas . Saarevälja Marta südant täitis aga naabrinaise niisugune ametialane ülendamine põletava vihaga . Väikese Kõrvenurme külanõukogu territooriumil asus viis kolhoosi : " Kindlus " , " Julgus " , " Ühendus " , " Jõud " ja ranna ääres " Kalur " . Valla põllumajandusosakond andis alla – nii nimetati käskude ja korralduste saatmist külanõukogule – külviplaani , mille pidi sekretär majandite vahel ära jagama ning esimees oma allkirjaga kinnitama . Kuid mida teadis nooruke , alles koolipingist tulnud ja ametisse pandud neiu külviplaanist üldse , veel vähem selle jagamisest kolhooside vahel . Tal polnud ei vastavat haridust , ega ka praktilises töös omandatud kogemusi . Kuid kes sellest küsis . Künka Aina , kes oli pooleldi väevõimuga külanõukogu sekretäriks määratud , tuli nuttes koju ema käest nõu ja abi saama . Kuid mida enamat oskas Minnagi öelda . Oleks tegu olnud ainult oma majandiga , oleks ta mingisuguse plaani tõesti võinud koostada , sest kohapealse elanikuna tundis ja teadis ta igat põllulappi ning oskas ka seda umbkaudu välja arvutada , kuhu ja kui palju kusagile külvata ning mida , aga et tegemist oli kogu külanõukogu territooriumil asuva külvipinnaga , tuli ka temal selles asjas tarkusest nappus kätte . Ema ja tütar pusisid ning arutasid poole ööni – lõpptulemus oli ikkagi see , et asjast ei tulnud välja midagi mõistlikku . Siiski võttis Aina selle soperdise kaasa ning läks suure murega külanõukogusse tagasi . Seal võttis teda vastu maruvihane esimees , Rahapõllu Raul , Venemaa eestlane , kes oli koolis käinud ainult aasta või paar ning oskas hädavaevu oma nime kirjutada . " Kus on külviplaan ? Sa pidid selle majandite vahel ära jagama ! " käratas ta Ainale . " Ma ei oska , " vastas sekretär õnnetult . " Kuidas ei oska ! Peab oskama . Ma pean hiljemalt täna õhtuks plaani majanditele ära andma . " " Mis ma sinna parata võin , et ma sellega toime ei tule . Õpetage mind , kuidas , eks ma teen siis ära , " seletas Aina , endal nutt kurgus . " No kui sa , kurat , nii vasikas oled , ole siis pealegi ! " karjus vihane esimees ning tormas uksest välja . Aina võttis käekotist paberi , millele nad emaga öösi kogu oma tarkuse olid pannud , ning asetas esimehe lauale . Peagi kostis õuest valju sõnelemist ning räuskamist . Lärmakas esimees astus uksest sisse . " Mis inimesed siin on ! Keegi midagi ei oska , keegi midagi ei tea ! Töö veeretatakse teiste kaela . Nagu mul muud teha poleks kui majandite külviplaaniga jännata . Kutsusin kaupmeest , et kulla mees , tule aita plaan ära jagada , kus kukkus karjuma , et see asi ei puutu temasse . " Nähes laual paberit , võttis selle kätte ning olles pisut silmitsenud , lausus leplikumalt : " Noh , tegid valmis – ja kui ruttu veel ! " " Paremini ma ei oska , aga midagi ma sinna soperdasin , " vastas Aina . " Käib see neile , kuraditele , küll . Seal ju ka puha oinad koos , " arvas esimees juba üsna sõbralikult . " Kui jörisema hakkavad , saadan kõik sooja koha peale ja tulen tulema . " Seda öeldes pani ta jopi selga ning mütsi pähe ja läks . Kuidas Künka Minna ja Aina jaotatud külviplaan kolhoosides vastu võeti , sellest esimees hiljem ei rääkinud . Kuid külanõukogusse tuli ta alles paari päeva pärast ja võrdlemisi sünges meeleolus . Kui Künka Minna kuulda sai , et Roostepõllu poisid , Enn ja Verner , metsast välja tulid ning vabaduses viibivad , läks ta ühel sügisõhtul Roostepõllule , et poiste käest Jaagu ja Linda kohta teateid saada . Minnat nähes muutusid vennad kuidagi kohmetuks , nagu oleks Jaagust ja Lindast rääkimine nendele vastumeelt . " Kas te siis koos , see tähendab ühes punkris ei olnud ? " küsis Minna . " Olime . " " Kuhu nad siis jäid , kui teie välja tulite ? " " Sinna . " " Miks nemad teiega koos ei tulnud ? " Sellele ei vastanud Enn ja Verner midagi , kehitasid ainult õlgu . " Ja kuhu sai Armin ? " " Ka sinna . " " Kas teised teadsid , et te välja tulete ? " " Teadsid küll . " " Imelik ! Lapsed ootavad minu juures ema ja isa , nemad aga istuvad Pajanõmme soos ega tee lastest asjagi , nagu poleks neid maailmas olemaski . Ja Armin ? " " Keelas meid , et me välja ei tuleks . Kartis vist , et me punkri asukoha venelastele üles anname . " " Kas andsite ? " " Muidugi , kus me parata saime . " " Ja punker oli siis tühi , kui te venelastega läksite ? " " Tühi . Kõik kolm olid kadunud . " Minna oli Roostepõllult tagasi tulles sama tark kui sinna minneski . Kuhu nad ometi võisid põgeneda ja miks ? See oli küsimus , mis ei andnud Minnale hetkekski rahu . Ehk polegi enam elavate kirjas , mõtles ta vahetevahel . Aga kuidas võivad ikka kaks täiskasvanud inimest siinsamas , mõne kilomeetri kaugusel Pajanõmme soos nii jäljetult kaduma minna , et nendest enam mingit märki järele ei jää . Sellest ei saanud Minna aru . Ja kui Venemaa põhjastki mehed tagasi tulid , või kui ei tulnudki , siis teadsid vähemalt elusse jäänud sõbrad ja tuttavad rääkida , mis nendega juhtus . Nüüd aga kaovad inimesed vaata et kiviviske kaugusel rabaservas , nagu oleks maavärisemine nad neelanud . Ja Minna ootas oma venda ja vennanaist veel kuni detsembrini . Siis aga läks piirivalvekordonisse ning rääkis seal asja ära , mainides ka seda , et Roostepõllu poisid , kõik kolm , tema venna ja vennanaisega koos olid . Enn ja Verner kutsuti ülekuulamisele , kuid poisid väitsid nagu ühest suust , et nemad midagi ei tea . Armin , Jaak ja Linda jäänud punkrisse ning vanem vend keelitanud neidki jääma , kuid nendel olnud sellest asjast villand ning nemad tulnud Armini keelust hoolimata metsast välja . Kuhu teised Pajanõmme rabast minna võisid , ei osanud poisid öelda . Vendade seletus oli tõepärane ja usutav ning nad jäeti rahule . Minnat aga vaevas endiselt Jaagu ja Linda salapärane kadumine ning ta hakkas ikka kindlamini uskuma , et neid enam elavate kirjas pole . Ja kui siis ühel novembripäeval keegi Tallinnast tuli ja rääkida teadis , et tema näinud linnas Roostepõllu Arminit , kadus Minnal viimane lootus venda ja vennanaist elusana näha . Siiski otsustas ta veel kord Roostepõllul ära käia ning Ennu ja Vernerit põhjalikult usutleda , sest millegipärast tundus talle , et poisid seekord , kui ta nende jutul käis , kuidagi imelikult õigetest ja otsekohestest vastustest kõrvale põiklesid . Võib-olla usaldavad teda nüüd rohkem ja ütlevad talle vähemalt sedagi , kes neid toiduga varustas . Ehk teab see mees Jaagu ja Linda kohta midagi enamat kui Roostepõllu vennaksed . Kuid nii nagu esimene kordki ei avanenud ka seekord Ennu ja Verneri suud rohkemaks kui vaid selleks , et nemad midagi ei tea . Seda aga , et Jõekalda Ülo nendele metsa toitu tõi , nad ei salanud , sest see asi oli ju nüüd möödas ning seda nii suures saladuses hoida polnud enam nagu mõtet . Peaasi et Minna ära läheks ning neid rahule jätaks , sest tema küsimused Jaagu ja Linda kohta olid vendadele vastumeelt . Ja Minna läks Jõekalda Ülo jutule . Kuid Jõekaldal kordus sama mis Roostepõllulgi . Avameelse ja siira jutu asemel põikles Ülo oma siia-sinna vastustega kõrvale , just nagu Roostepõllu poisidki . Minna taipas , et siin pidi midagi varjul olema , mida kas temale või üldse mitte kellelegi ei tahetud rääkida . " Kuule , Ülo , ole nüüd ikka inimene ja räägi , mida sa tead . Ega mul kerge ei ole venna lapsi hoida ja kasvatada , nendele on vaja riideid ning toitu muretseda , ühesõnaga kõike , mida kasvajad lapsed vajavad . Kui ma teaksin , et Jaaku ja Lindat enam tulemas ei ole , katsuksin sugulastega kokku leppida , et võtaksid ühe tüdruku ja poisi minult ära . Kolme kasvatamine käib mul üle jõu . " Minna vaikis ning vaatas veekalkvel silmil Ülole anuvalt otsa . Ülo ei teadnud , mida teha . Kas pühendada Minna saladusse ja öelda , et Jaaku ja Lindat pole enam tulemas , või jätta see asi siiski ainult enda teada . Kuid kas see on ikka õige , lasta inimesel teadmatuses piinelda , asjatult venna ja vennanaise jälgi otsida , aega raisata ning närve rikkuda . Ja seda kõike sellepärast , et mõrtsukal oleks rahu ning julgeolek tagatud ja temal endal samuti . Inimene , kes kord teisi inimesi on tapnud , võib seda teha ka edaspidi . Kord valatud veri nõuab mõrtsukalt , et ta seda veel valaks . Kuid Enn ja Verner ! Poisid on praegu kindlas usus , et keegi peale nende kolme asjast midagi ei tea . Tegelikult pole ju nemad Jaagu ja Linda tapmises otseselt süüdi . Nad on ainult mõrva kaasteadjad . Kuid eks ole seegi kuritegu , kui nad roimarit ei paljasta . Millised olid vendade omavahelised suhted ja kas nooremad vennad Arminiga ühel nõul olid , seda Ülo ei teadnud . Ta teadis ainult seda , mida ta oma silmaga nägi . Ning Ülo otsustas , et räägib Minnale esialgu siiski ainult poolikut tõtt , seda , et Jaaku ja Lindat pole enam kusagilt tulemas , jätab aga Ennu ja Verneri nimed esialgu mainimata . " Jaaku ja Lindat ei maksa sul oodata , neid ei ole enam , " lausus Ülo lõpuks . Minna ei saanud tükil ajal sõna suust . " Seda ma kartsin , " pigistas ta vaevaliselt kipitavast kurgust . " Ma aimasin seda kohe , kui Roostepõllu poisid metsast välja tulid ja neid ei tulnud . Neid polnud siis enam elavate seas . " " Ei . " " Juhtus see ammu ? " " Mõni päev enne Verneri ja Ennu metsast väljumist . " " Ega nad ometi ise ? Ma mõtlen , ega Jaak ja Linda endalt ometi ise elu ei võtnud ? " " Mine nüüd ikka . Miks nad seda ise pidid tegema ? Minu teada polnud nendel ju mingit süüd , et selle eest karistust oleks maksnud karta . " " Seda minagi . Siis Enn ja Verner . Sellepärast nad vingerdasid minu ees , suud kõverad , et südametunnistus polnud puhas . " " Ei , mitte nemad . Armin , " vastas Ülo lõpuks . Ning ta jutustas Minnale otsast otsani selle koleda päeva sündmused , kõik , mida tema nägi ja kuulis . " Mida sa nüüd kavatsed teha ? Kas annad meid kõiki üles ? " küsis Ülo , kui oli lõpetanud . " Ei . Mis kasu sellest enam oleks ? Surnuid sellega ellu ei ärata , küll aga võib nende elu säästa , kes veel elavad . Ehk karistab jumal ükskord Arminit selle eest , et ta süütud inimesed tappis . Nüüd ma siis tean , mida mul teha tuleb . Kas sa oskaksid mulle juhatada , kuhu nad maetud on ? " " Juhatada seda vaevalt saab , kuid ma jätsin selle koha täpselt meelde ja võin sind sinna viia . " " Kas sa ei karda ? " " Ei . Mida sa kavatsed teha ? " " Laibad üles kaevata ja korralikult maha matta . " " Mine tea , kuidas piirivalvekordonis sellele vaadatakse . " " Mis nendel selle vastu peaks olema . Ega nad mõned riigivastased ei olnud . Nad on lihtsalt valepropaganda ja oma rumaluse ohvrid . Ma ei saa enne rahu , kui nad on surnuaiale maetud nagu kõik muudki inimesed . See oleks minu poolt ülekohus , kui ma nad sinna rabasse nagu koeraraiped kõdunema jätaksin . " Ning Minna muretses kaks puusärki , võttis ühel hägusel ja vihma uitsetaval detsembripäeval kolhoosist hobuse , kutsus kaks julgemat meest labidatega ning Jõekalda Ülo teejuhiks kaasa ja tõi venna ning vennanaise laibad Pajanõmme soost ära ja mattis nad nagu kord ja kohus Vainopea surnuaiale . " Ju see ikka jumala karistus on , ei muud midagi , " sosistas Saarevälja Marta naabrinaistele , kui Minna , leinarätik peas , tööle ilmus . " Kes teab , mis pattu noorest peast tegi , et nüüd muud polegi kui üks matus teisele otsa . " " Sellepärast siis mingit pattu . Mõnel inimesel on kohe niisugune saatus , " arvas keegi . " Miks siis kellelgi teisel niisugust saatust ei ole ? Ikka õel süda , ei midagi muud , " ei lasknud Marta ennast teistest naistest segada . " Kui mina Saareväljale tulin , räägiti kohe , et Minna on igavene madu . Aina keel pikal , muudkui salvab , kes ette jääb . Ja ega see vale polnudki . Ma olen tema pärast küll ja küll kannatada saanud , " laskis Marta edasi . " Juhani esimese naisega olevat Minna väga hästi sobinud . Keegi ei kuulnud pahandustest midagi . " " Kes seda teab , mis neid ühendas . Võib-olla olid mõlemad ühesugused tulehargid , seepärast sobisidki . " " Kaks kõva kivi pole kunagi head jahu jahvatanud , ära niisugust juttu nüüd küll rääkima tule . " " Olgu kuidas on , aga mina temaga läbi saada ei oska . Kohe esimesel päeval , kui ma Saareväljale tulin , kiskus riidu . Alguses ei teinud ma väljagi , kannatasin ära , kui silmile kargas , sest mehed vennad ja aupärast seetõttu nagu sugulasedki , aga kui nägin , et asi ei parane , hakkasin vastu . Kaua sa ikka ennast näägutada lased . Viimati kasvab nii üle pea , et on iga päev sul uksel , hambad paljad , " lõpetas Marta . Teised vaikisid ja töötasid edasi . Lähemad naabrid teadsid väga hästi , kuidas Marta ja Minna läbisaamisega lood on . Kuid Marta oli kaval ja oskas kõigile muljet jätta , et tema on hea , Minna aga lõpmata halb inimene . Minna ei kandnud naabritest midagi külapeale , vaid hoidis kõik enda teada . Ta lähtus seisukohast : milleks küla seda kuulma peab , kuidas meie omavahel nääkleme . Ja nõnda jõudsid naabriteni ainult Marta-poolsed jutud , mida ta lendu laskis ennast õigustades ning Minnat mustates . Inimesed , eriti naised , on kord juba niisugused , et usuvad meelsamini halba kui head . Ja et Marta Minnast kunagi midagi head ei rääkinud , jäigi naabritele mulje , et Minna on üks ääretult halb inimene , kellel pole südametunnistuse ega häbi raasugi , kui ta Martaga niimoodi ümber käib . Ühel päeval kutsuti Minna kolhoosi kontorisse . Seda juhtus harva , et tööinimesi sinna nõuti ja seepärast astus ta põksuva südamega , mitte just eriti julgel sammul endise Rea talu suurde peretuppa , kust talupidaja Siberisse oli küüditatud . Esimehe sünget nägu nähes aimas Minna halba . Kuigi ta endal mingit süüd ei teadnud , tundis ta praegu ennast esimehe ees siiski teolt tabatud kurjategijana . " Minuni on jõudnud kuuldus , et sa ei tunne kolhoosi põhikirja ja pead lubatust rohkem loomi . On see tõsi ? " Minna vaikis . " Kas sa tead , kui palju tohib kolhoosnik loomi pidada ? " Ei mingit vastust . " Tead või ei tea ? Vasta ! " " Tean , " pitsitas Minna suuri vaevu kuivast kurgust . " Aga miks sina neid rohkem pead ? " " Ma ei saa muidu elatud . " " Kuidas teised saavad ? " " Teistel pole nii palju lapsi . " " See ei loe . Seaduses on kindlalt öeldud : igal kolhoosiperel tohib olla ainult üks lehm , üks noorloom , kolm lammast ja üks siga . Aga kui palju sinul on ? " Minna viivitas vastusega . " Noh , kui palju , vasta ! " " Mul pole rohkem kui ainult üks lehm , seegi esimest korda poeginud mullikas . " " Aga sigu ? " " Üks . " " Miks sa mulle valetad ? Kellele kuuluvad need sead , keda sa põhukuhjas kasvatad ? Kolhoosile , jah ! " Minna nägi , et enam polnud põhjust salata . " Ei , ka need on minu . " " Kui palju ? " " Kaks . " " See tähendab , et kokku kolm . " Minna noogutas . " Tähendab , oledki kolhoosi põhikirja rikkunud . Vägisi tungib kulaklik element ühismajandisse ja külasse tagasi . Kas sa ka tead , milline karistus sind ees ootab , kui ma juhatusele ette kannan , et sa kolhoosi põhikirja rikud ja rohkem loomi pead kui lubatud ? " Minna vaikis . Ta vaatas esimehele julgelt silma , sest protestihääl tema sisimas lõi lõkkele . " Eks te siis kandke ette , kui see nii suur kuritegu on , et ma oma lastele süüa tahan anda . Ilma toiduta nad ju ei kasva . Te teate ise väga hästi , kui palju te sügisel iga väljatöötatud normipäeva eest maksite . Mõni gramm teri ja neli kopikat raha . Millega ma oma lapsi toidan ! Ega nad linnukesed ei ole , et ühest terast päevas elavad . Nad on inimeselapsed , tulevane täiendus ühismajandi tööjõule . " Minna hääl värises , ta suutis suuri vaevu nuttu tagasi hoida . Ta oli meeleheite piiril . Miks peaks see olema kuritegu , kui ta oma lastele toitu muretseb . Ta pole siiasaadik veel kelleltki midagi varastanud , vaid kõik , mis tal on , oma tööga saanud . Neid kahte seakesikut on ta põhiliselt rohuga toitnud , sest muud tal nendele ette anda ei ole . Kolhoositöölt pole ta tundigi puudunud . Ta ei saanud tõepoolest aru , milles teda praegu süüdistatakse . On siis tema selles süüdi , et on olemas niisugune totter seadus , mis ei tee vahet perekonna suuruse vahel . Üksik vanainimene võib pidada samuti ühe lehma , ühe noorlooma , kolm lammast ja ühe sea nagu temagi . Ühele inimesele sellest jätkub . Mis peab aga tema tegema , kui tal on vaja kümnele inimesele kolm korda päevas laud katta . Ja Minna tundis , et ta peab sellest esimehele rääkima , peab püüdma talle selgeks teha , et selle töötasuga , mida kolhoos maksab , ei suuda ära elada ka üksik inimene , rääkimata kümneliikmelisest perekonnast . " Esimees , miks te siis maksate inimestele nii vähe , et nad on sunnitud kolhoosi põhikirja rikkuma . Neli kopikat raha ja paar-kolm grammi vilja ühe normipäeva kohta ei ole ometi mingi töötasu , ka siis mitte , kui kõik perekonnaliikmed töötaksid . Aga mida pean mina tegema , kui ma seda kümne inimese vahel jagama pean . " " Aga lehm , aga null koma kuus hektarit põldu , see teeb ka midagi sisse . " " Mida ? Lehm sai veebruaris otsa , suri poegimisse . Teda oleks saanud päästa , kui loomaarst oleks õigel ajal kohale tulnud . Mullikas poegis alles mais . Mitme kuu jooksul ei näinud lapsed piimatilkagi . Piimanorm tuleb aga surnud lehma pealt ikkagi tasuda , sest norm oli enne lehma surma juba määratud . Võõrad lapsed kusagil peavad piima saama , minu lapsed mitte . Ja te räägite mingist sissetulekust . Lapsed söövad päevast päeva ainult soola sisse pistetud kartuleid . Silku , mida kodanlikul ajal kõik vaesemad inimesed kartuli ja leiva kõrvale sõid , pole olemaski , sest ei ole niisugust seadust , mis lubaks kaluritel räimi rannast müüa . Kevadel oli muinasjutuline räimesaak , kokkuost ei jõudnud nii palju kala vastu võtta , kui mehed kakuamidest välja tõid , kuid inimestele müüa ei lubatud . Kala lasti kümnete tonnide viisi raisku minna , kaevati kraavid ja maeti maha , kuid inimestele andmiseks puudus seadus . Lehmaheina teha ei tohi . Kui kolhoos ei jõua , võib see jäädagi niitmata , las mädaneb metsas , kuid oma kolhoosiliikmetele anda ei luba majandi põhikiri . Niisugune suhtumine inimestesse käib üle mõistuse . Miks meid koheldakse nagu kurjategijaid ! Kõigepealt tuleks luua kolhoosiliikmetele elamiseks vajalikud tingimused ja alles siis võib hakata temalt tööd nõudma . Meie töö on nagu nälgiva orja töö , mis pole tootlik . Ja niisuguse sunnitööga tahate põllumajandust üles ehitada . " " Sinus räägib kodanlik natsionalist , nagu ma asjast aru saan , tahad kolhoosikorda õõnestada ! " " Kuidas mina teda õõnestada saan , ta on juba algusest peale õõnes . Ja pole ma mingi natsionalist , vaid lihtne tööinimene , kes võitleb ihust ja hingest kümne küünega oma igapäevase musta leiva eest , et koos lastega mitte nälga kõngeda . Ma andsin kõik kolhoosi , mis mul oli . Kõik loomad , hobused , viljaseemne , kogu põllumajandusliku inventari . Adrad , äkked , vankrid ja reed , kartulimutid . Praegu vedelevad kõik Tänavotsa talli juures vanarauahunnikus , nagu poleks neid enam kellelegi vaja . Mul ei ole aga mingit põllutööriista , et oma kartulimaad harida lasta . Hobusekronu ehk veel saaks kolhoosi tallimehe käest , aga mis sa talle järele paned . Palja hobusesetukaga ei tee midagi . Ma andsin kõik ära heas usus , et majand mind aitab , põllutööriistu kasutada laseb , aga võta näpust ! Kõik lõhuti esimese suve jooksul ära või tassiti laiali , sest puudub peremees , kes neid hooldab . Keegi ei hoolinud , keegi ei kontrollinud , keegi ei vastutanud . Mulle paistab , et juhtida ja teiste üle valitseda tahavad kõik , vastutada millegi eest aga mitte keegi . Te ise ju soodustate sulitegemist ning vargust . Minu seakesikuid põhukuhjas te näete , kuid seda mitte , kuidas viljakoormad sügisel rehepeksu ajal metsa rändavad ning puskaripudelite näol sealt tagasi tulevad . Kas see ei ole kolhoosi põhikirja rikkumine ! " Hoogu sattunud Minna erutus oli kasvanud viimase piirini . Ta tundis , et ta enam ei suuda ning jooksis kontorist välja . Hea , et ta niigi palju esimehele öelda suutis , kui ta praegu ütles . Paari päeva pärast kutsuti ta uuesti kontorisse . Kolhoosi juhatus istus laua taga ning näis väga tähtsa asja pärast nõu pidavat . Minna tundis neid kõiki nägupidi . Kõik nad olid sellised mehed , kes kodanlikul ajal tööst suuremat ei hoolinud ning oma talud unarusse jätsid . Neljakümnendatel aastatel hakati neid kohtlema kui süütuid kannatajaid , kes kulakute rõhumise tagajärjel vaeseks jäid . Nii mõnigi neist oli sunnitud oma talu käest ära andma . Lisaks omaküla meestele istus laua taga ka keegi võõras , ilmselt mõni tähtis isand rajoonist , kelle heast toitumisest ning veelgi paremast tervisest rääkis selget keelt lõua all paks roosatav rasvalott . Kohe selgus ka põhjus , miks Minna kolhoosi juhatuse koosolekule kutsuti . Esimees , Vareselja Jaan , tõusis püsti ja luges talle ette juhatuse otsuse , mis olevat ühel häälel vastu võetud ning heaks kiidetud . Kuna kolhoosiliige Minna Pedak on rängalt eksinud kolhoosi põhikirja vastu sellega , et ta ebaseaduslikult kasvatas ühismajandile kuuluvas põhukuhjas salaja kahte siga , toites neid majandi maa pealt niidetud rohuga , otsustas juhatus : Minna Pedak vallandada karjatallist lüpsja kohalt ning määrata ta ajutiselt põllutööle . Ühismajandi kraamiga toidetud seakesikud aga konfiskeerida ning viia nad kolhoosi seafarmi . Otsuse teatavaks tegemise kohta nõuti Minnalt allkiri . Kuidas ta selle andis või kuidas ta kontorist koju tuli , seda ei suutnud ta hiljem mitte kuidagi meenutada . Kogu ta sisimas mässas ja kees , sest ülekohus , mida talle tehti , oli liiga suur , et seda rahulikult taluda . Järgmisel hommikul tuli aga üks juhatuse meestest põllule Minna juurde ning teatas , et sigu siiski ei konfiskeerita ning ta võib neid aasta lõpuni pidada . Põllutöölisena vähenes Minna sissetulek veelgi , sest vihmased ilmad , kui väljas tööd teha ei saanud , ei toonud ka midagi sisse . Kuid ta ei kurtnud ega kaevanud . Mida ta oma südames tundis , seda teadis vaid tema ise . Pärast väikese Eriku surma ei jätnud haigused ja hädad Künka peret veel rahule . Peale sarlakite liikusid ringi muudki tõved : nohu , läkaköha , angiin ja kopsupõletik . Jälle haigestus peaaegu kogu lastepere . Polnud midagi parata , tõbised lapsed jäid koju , puudusid koolist . Lõpuks tuli õpetaja vaatama , miks Künka lapsed koolikohustust ei täida , vaid puuduvad . Ta oli juba üht-teist selle perekonna raskest olukorrast kuulnud , kuid seda , mida ta oma silmaga nüüd nägi , poleks ta osanud elueas ette kujutada . Väike toapugerik oli otsast otsani kahekordseid narisid täis . Peaaegu igas koikus lamas haige laps . " Kus ema on ? " küsis õpetaja . " Kolhoosis tööl , " vastas Miia , kes küll ise terve , kuid pidi haigete õdede-vendade eest hoolitsema . " Miks sa kooli ei tule ? Sa oled ju terve . " " Aga teised on haiged , kuhu ma nad jätan . Ema ütles , et kopsupõletikuga ei tohi voodist välja tulla , " seletas Miia , lastest kõige vanem , surnud Marjust paar aastat noorem . Õpetaja ees avanes masendav vaatepilt . Vooditest vaatasid vastu kõhnad nälginud näod , palavikust hõõguvate põskedega . Üksteise vastu asetatud kahekordsete naride vahel oli vaid niipalju ruumi , et seal üks inimene korraga võis liikuda . " Millal ema koju tuleb ? " " Õhtul , siis kui juba pimedaks läheb . " " Kas arst on haigeid vaatamas käinud ? " " On . Paar päeva tagasi . " " Ja mis ta ütles ? " " Et lastele peab paremini süüa andma . " Õpetaja taipas , et järgmine küsimus olnuks ülearune . " Kas ta mingeid arstirohte haigetele ei andnud ? " " Natuke andis , kuid need said kohe otsa . Mõni on veel järel . " " Näita mulle , millised ? " Miia tõi purgikese ihtüoolsalviga ning mõned aspiriinipulbrid . " Rohkem ei ole ! " " Kas sina annad väiksematele süüa või teeb seda ema ? " " Kuidas juhtub . Mina keedan kartulid valmis , kui ema tuleb , siis vaatab midagi kõrvale . " " Kas teil piima on ikka lastele anda ? " " Õige pisut . Mullikas lüpsab vähe . Ruske sai talvel otsa , aga selle pealt tuleb norm ikkagi tasuda . " " Kelle pealt ? " ei saanud õpetaja aru . " Surnud Ruske pealt . " " Miks siis surnud lehma pealt veel ? " " Seadus on niisugune . Varumisvolinik käis meil ja ütles , et lehma surm ei loe , piimanorm tuleb ikka ära viia , kuna lehm siis elas , kui norm määrati . Muidu tuleb trahv , " seletas Miia tõsiselt . " Mida te selle ihtüooliga teete ? " viitas õpetaja kirbelt lõhnavale salvipurgile . " Määrime kaela peale , kui kahepoolsed üleval on . Viinakompressi peaks ka veel panema , kuid emal ei ole viina jaoks raha . " " Hea küll , Miia . Ma tulen homme tagasi ja toon nii viina kui ka muid arstirohte . Ütle emale . Nüüd aga kata haiged lapsed tekiga kinni ja tee aken lahti , lase värsket õhku tuppa . " " Ema ei luba , ütles , et aken kukub eest ära . Ta pole hingedel . Rogandiku Mart torkas ainult niisama ette . " " Tee siis uks . Toas on sumbunud õhk , see takistab laste tervekssaamist . " Ning õpetaja läks . Õues ootas teda Saarevälja Marta . Ta oli näinud , et keegi noor naisterahvas Künka uksest sisse volksatas , nagu ta pärast Rogandiku Leidale ütles . " Noh , kuidas siis Minna virtsahvt oli ka ? " ei suutnud Marta oma uudishimu varjata . Õpetajale tundus naabrinaise familiaarses toonis esitatud küsimus pisut kohatu ja ta mõtles juba vastamata jätta , kuid lausus siiski : " Siin majas on olukord küll enam kui masendav . Ma pole niisugust viletsust veel oma elus näinud . Nagu laatsaret . " " Eks ole . Ja kui mustalt nad sindrid elavad . Toas on niisugune hais , et lööb hinge kinni . Ta jätab ju lastekarja terveks päevaks üksinda . Mis ema see niisugune on ! Mul on üksainus , aga ma ei julge teda mõneks tunnikski üksinda jätta , sest mine tea , mis võib juhtuda . Tema aga läheb hommikul ja tuleb alles õhtul . No küll on ikka inimesel süda sees . " " Aga ta peab ju lastele ülalpidamist teenima . " " Päh , mis teenistus see on ! Paar grammi teri ja mõni kopikas raha päevas . Parem tehku tööd , mis ka midagi sisse toob . Lapsed poolnäljas . " " Aga minu teada ei tohi kolhoositöölt puududa . " " Või veel ! Kesse nii loll on , et seal iga päev jõlgub , nii nagu tema . Ta lasti ju karjatallist lüpsinaise koha pealt lahti , " jahvatas Marta edasi ning piilus kartlikult ringi , kas ehk keegi tema jutuajamist pealt ei kuula . " Mõelge ometi , mida ta tegi ! Ta kraapis kolhoosi põhuhunnikusse suure augu , nii et mine või sisse elama . Siis tegi sinna seasulu ja viis kaks põrsast kasvama . Aga eks esimees saanud teada . Ju ikka keegi kaebas . Siis kutsuti Minna juhatuse koosolekule aru andma , miks ta kolhoosi põhikirja rikub ning lubatust rohkem loomi peab . Küllap ta seal ikka suule voli andis . See keeleke tal ju nagu vedruga käima pandud . Olla juhatusemehed läbi sõimanud , nii et need ei osanud mitte piuksatadagi . Selle eest lasti aga karjatallist lahti ning määrati põllutööle . Sead aga lubatud ära võtta ja kolhoosi seafarmi viia . Pärast muudetud otsus ringi , et pidagu kesikuid jõuluni . Seda ikka rohkem laste kui ta enese pärast . Eks ta poolenisti karistuseks nüüd põllutööl jõlgubki . Karjatallis oli tal ikka päevasüda vaba , mitte nii nagu praegu , et päevatõusust õhtu pimedani . " " See on ju ülekohus ! Nii lasterikka pere ema ja lasti töölt lahti ! " ei suutnud õpetaja sellest aru saada . " Kuidas ülekohus ! " imestas Marta . " Kui inimene ikka seadusest üle astub , ei ole see mingi ülekohus . " " Kas teie ise ei astu seadusest üle , kui kolhoositööst kõrvale hoiate , sellepärast , et vähe teenib . Keegi peab ometi ka ühismajandi töö ära tegema , " vastas õpetaja ning pöördus minekule , jättes silmi pungitava naabrinaise Künka õuevärava taha . Marta vaatas minejale järele ega saanud tükil ajal sõna suust . " Küll on ikka harakas ! Või kohe mulle silmile ! Ega ma loll ei ole , et kolhoosi kartilipõllul terve päeva muda sees ukerdan , " siunas ta südametäiega . Nagu õpetaja lubas , nii ta ka tegi . Järgmisel päeval külastas ta Saaarevälja Marta suureks meelepahaks ja imestuseks Künka peret uuesti . Ta tõi kaasa kompressi jaoks viina ning muidki arstirohte . Minnat ei näinud ta ka seekord , kuna see oli tööl . Naabri Marta ei julgenud ennast enam näidata , sest eilne solvang täitis veel praegu tema hinge kurku nööriva vihaga , kuigi keel sügeles , sest ta oleks tahtnud õpetajat põhjalikult valgustada , milline võlts inimene see Minna ikkagi on . Kuidas ta neljakümne neljandal aastal nende hobuse venelastele maha kupeldas ning teda , nõtra naisterahvast , soldatitega teab kuhu ilmaotsa kaasa minema sundis . Küllap lootis vist , et sõjaväelaste abiga temast lahti saab . Niisugune madu ! Kuid tänu Marta enda taibukusele pääsis ta soldatite käest , vaata et lausa surmasuust kohe , ning jõudis elu ja tervisega koju tagasi . Ei ole ta seda verist ülekohut veel Minnale andestanud ega ka unustanud ja küllap jõuab ta sellest veel rääkidagi , kui mitte sellele õpetajavuhvale , kes talle eile õhtul silmile kargas , vaid mõnele muule koolitatud inimesele , kes teda , Saarevälja Martat , ära kuulab ning ka mõistab , kui raske on niisuguse sobimatu naabriga kõrvuti elada , nagu seda on Künka Minna . Õpetaja läks kolhoosi kontorisse ning palus esimehega kokkusaamist . Ta püüdis Vareselja Jaanile Künka pere rasket majanduslikku olukorda selgitada , mis ületavat igasugused inimlikud piirid . " Miks kolhoosi juhatus niisuguse lasterikka perekonna ainukese toitja töölt vallandas ? See on täiesti lubamatu , seadusevastane tegu . " " Ta rikkus kolhoosi põhikirja . " " Kas teie ei riku kolhoosi põhikirja , kui te inimestele nende töö eest ei maksa ? See on ebainimlik teguviis . Mida peab see õnnetu ema siis peale hakkama ? Lapsed surevad ju niimoodi lausa nälga . " " Kolhoosidel on ranged ettekirjutused , millest me üle astuda ei tohi . Seadus jääb seaduseks , " vastas Vareselja Jaan kannatamatult . " Kas inimesed ei peaks jääma inimesteks isegi kolhoosikorra tingimustes ? " küsis õpetaja vastu . " Kumb on teie arvates tähtsam , kas mingit jäika seadust täites juuksekarva lõhki ajada ning inimeselapsed lasta nälga surra , või seaduserikkumine , kui ta üldse seaduserikkumine on , tähele panemata jätta , et lapsed ellu jääksid . See on ju majandi sisemine asi , juhatuse otsustada , ja öelge , kes sellest kasu saab , et Künka laste ema põllul tööl käib . Kas kolhoos või ? Ma olen kuulnud usaldusväärsetest allikatest , et majandi piimatoodang just tänu Künka perenaisele pidevat tõusu näitab . " " Me ei saa ühelegi kolhoosnikule seepärast erandit teha , olgugi et majand tema tööst tulu saab . Siis hakkavad kõik varastama . " " Miks nad varastavad ? Kas te sellele pole mõelnud ? " " Olen küll . Inimesed on poliitiliselt kasvatamata , kodanliku korra igandite küljes kinni . Seepärast nad ei oskagi ühistööd hinnata . " " Kas see ikka on nii ? Kas ka tühi kõht on teie arvates kodanliku korra igand ? Tühja kõhu pärast nad seda ju teevadki . Ja nüüd öelge mulle , mida Künka Minna konkreetselt varastas ? Kas tõesti peate varguseks seda , et maast rohtu katkus ja sigadele ette viis . " " Ta kiskus rohtu kolhoosi maa pealt . " " Aga ta on ju ise ka kolhoosnik . Ja kas tema põllud ja heinamaad ei liidetud kolhoosiga , nii nagu kõigi teistegi omad ? " " Liideti küll . " " Ja teie arvates on see nüüd karistatav kuritegu , kui ta sealt rohtu katkub ja sellega oma seakesikuid toidab . Kas te ei leia , et see on rohkem kui ebainimlik teguviis ? See on mõistust ületav nõmedus . " " Ma ütlesin teile , et kolhoosil on oma põhikiri , mida rikkuda ei tohi , " väitis Vareselja kangekaelselt . " Kas te arvate , et mina ei tea , kuidas ühismajandis elatakse , põhikirja rikutakse ning selle täitmisest kõrvale hiilitakse . Ma ju töötan kolhoosnike lastega , puutun nende vanematega peaaegu iga päev kokku ning tean väga hästi , mis majandis toimub . Ja ma julgen öelda , lugupeetud esimees , et te pigistate suurte kuritegude ning põhikirja rikkumise juures silmad kinni , mängite kurti ja pimedat ning urgitsete lihtsate tööinimeste pisiasjades , mida tegelikult üldse ei maksaks tähele panna . Ma luban teile , et ma võtan järgmisel parteikoosolekul selle asja üles ning tulen välja tõendusmaterjalidega , mis nii mõnelegi mehele ebameeldivusi võib valmistada . " " Kas te olete parteilane ? " küsis Vareselja ning silmitses kohkunult enda ees seisvat noort naisõpetajat . " Jaa . Lõpetuseks ütleksin teile veel niipalju , et Minna Pedakale tuleb anda tagasi endine töökoht karjatallis ja seda üsna varsti kohe . " Ning õpetaja läks . Jahmunud Vareselja Jaan vaatas talle tükk aega järele . Ütle , kus on kurivaim ! Laob sõnu , nii et ole mees ja kuula ära . Õpetaja oli uus inimene , alles sügisel tööle tulnud , keegi ei teadnud temast midagi . Milliseid tõendusmaterjale tal võiks olla ? Vareselja mõtles hirmuga asjadele , mille avalikuks tuleku korral tema jalgealune kõikuma võiks lüüa . Juba see , et ta majandi karjatallist endale lehma võttis , pärast aga akti koostas , nagu oleks lehm otsa saanud , ajas talle praegu hirmu nahka . Siiani oli ta arvanud , et sellest laiemad ringkonnad ei tea ja kui teavadki , siis vähemalt lugupidamisest esimehe vastu oma suud kinni hoiavad . Nüüd aga tuleb see plikaohtu õpetaja ning lubab koosolekul tõendusmaterjalidega välja tulla . Hoopis hullem lugu on aga Aru kuusikust võetud metsaga , mille müügist saadud raha nagu poolkogemata esimehe tasku pidama jäi ega tahtnud mitte kuidagi kolhoosi kassasse jõuda . Kui aga Vareselja Jaani vaim lõpuks nii valmis oli , et ta raha kolhoosi kassasse oleks võinud panna , polnud sellest enam kopikatki järel . Ja kui poleks neid neetud kuusekände seal metsa kaugemas servas asitõenditena , võiks isegi arvata , et teised juhatusemehed kogu loo ammu unustanud on . Siis veel mitu head koormat vilja ning kartuleid , millest vana Vaksali Mart nii kuradima head puskarit oskas ajada , et kui kortlitäiega kõri loputad , siis ka istuli oled . Ja veel palju muudki oli esimehe hingel , millele mõeldes ta ennast praegu üpris ebakindlana tundis . Kui see õpetaja-niru need asjad parteikoosolekul kõik lagedale laob , on tema karjääril kolhoosi esimehena tõesti lõpp . Kui ta vaid teaks , kes tema peale keelt on kandnud , laseks ta selle lurjuse mõnel ustaval mehel otsemaid ära koristada . Niisuguste raskete mõtetega jätkas Vareselja Jaan alustatud tööpäeva . Kuid et õpetaja parteikoosolekule ei ilmunud , muutus Jaan julgemaks ning püüdis ebameeldivatele asjadele mitte mõelda . Künka Minna asja kandis ta aga koosolekul juhatusele ette , sest teist korda ta selle õpetajaga enam rääkida ei tahtnud . Ja ta uskus surmkindlalt , et kui Minnale tema kohta karjatallis tagasi ei anta , tuleb see plikanähvits taas tema kukile ning mine tea , millega ta esimeest siis üllatada võib . Juhatusemehed otsustasid Künka Minna kasuks , sest piimatoodang Tänavotsa tallis oli jällegi langust näitamas . Laisk ja lohakas Liivamäe Luise , kes pärast Minnat uuesti lüpsma hakkas , tegi oma tööd niivõrd hooletult ning juhuslikult , et juba paari nädala möödudes kõik Minna saaavutused nullini viis . Üks juhatuse liikmetest pidi otsuse juba järgmisel päeval Minnale teatavaks tegema , et ta karjatalli tagasi on võetud . Kuid Minna ütles lahke pakkumise ära . " Mis hüpiknukk ma siis teie arvates olen , et kord siia , kord sinna . Kui olete mind karjatallist lüpsja kohalt maha võtnud , olgu siis pealegi . Palka ma nagunii rohkem ei saa , teen ma tööd lehmalaudas või põllul , " vastas Minna . " Kooliõpetaja oli esimehe jutul käinud , et sulle on ülekohut tehtud , seepärast siis juhatus otsustaski , et hakkad uuesti lüpsjaks . " " Ei ma vaja kellegi eestkostmist . Oskan enda eest ise seista . Kui ma karjatalli varem ei kõlvanud , ei kõlba ma sinna ka nüüd . " Ja Minna jäi oma otsuse juurde kindlaks ning käis põllutööl edasi . Kolhoosikord tõi kaasa igasuguseid veidrusi , mida maainimesed varem polnud kuulnud ega näinud . Ka kõnepruuki ilmusid väljendid ja mõisted , millega oli raske harjuda . Tekkisid uued ametikohad veidrate nimetustega , mille vajalikkust keegi ei taibanud . Tulid zootehnikud , brigadirid , agronoomid , raamatupidajad , arveametnikud , veise- , sea- ja lambafarmid , igaühel oma juhataja , kes alluvatele käske ja korraldusi jagasid . Lehmadele , mullikatele , härjavärssidele ning vasikatele taoti musta värviga numbrid selga , sigadele ning lammastele aga augud kõrvadesse . Ei tea kust ilmaotsast sigines ühismajanditesse vigast eesti keelt purssiv plikanähvits – zootehnik , asjatundja loomakasvatuse alal . Suurt võõristust äratas lihtsate taluinimeste seas veiste kunstlik paaritamine . Püha jumal ! Kes seda enne näinud ja kuulnud on , et sihukest loomulikku asja mingisuguste pulkade abil inimene läbi viib ja mis kõige imelikum , et sellest häbiväärsest teost lehmad tiineks jäid ning täiesti normaalseid vasikaid sünnitasid . Olevat tõuaretus , nagu veiste kunstlik paaritaja ehk seemendaja seda nimetas . Ka eesti ajal viidi tõuaretust suurtes ja eesrindlikes taludes läbi , kuid siis toodi tõupullid kohale küll Saksamaalt , Hollandist ja Soomest . Nüüd aga hulkus selektsionäär spermakastiga ühest karjatallist teise ning pidas lüpsinaiste arvates ilma piinlikkust tundmata oma roppu ametit . Kõik loomad olid rangelt arvel , ka kolhoosnike omad . Iga lõpnud looma kohta , oli ta siis äsjasündinud põrsas või vasikas , tuli koostada hukuakt , millel pidi olema mitu allkirja . Kõik see oli iidsetele talupidajatele võõras ja harjumatu ning tundus tühise kometimänguna . Alalised koosolekud , miitingud , nõupidamised ja seminarid tüütasid , nendest püüti kõrvale hiilida , kui aga vähegi võimalus avanes . Kuigi partorgid kinnitasid , et ideoloogiline kasvatustöö omab rahvahulkade poliitilise teadlikkuse tõstmisel tohutu suurt tähtsust , ei taibanud lihtsad tööinimesed selle kasvatustöö sügavat mõtet ja tähtsust , ega tundnud selle järele ka mingit vajadust . Pigem oli see kalli tööaja raiskamine kui mingi ülitõhus kasvatusvahend . " Eluaeg oleme ilma poliitikata tööd teinud ja kõike oli küll . Nüüd topitakse seda rämpsu sisse eest ja tagant , aga majandus hakkab vägisi allamäge kiskuma . " " Käigu kus kurat oma ideoloogiaga ! Andku talud tagasi . Praegu oleks veel õige aeg . Hobusesetukaid on veel alles , kariloomi samuti , põllutööriistu oskab iga talumees korda seada , kuigi suurem osa on juba lõhutud , ja kõigil oleks süüa , nii linnas kui maal . Aga ei ! Vaja põllumehed Siberisse küüditada , allesjäänud talud käest ära võtta , maainimestest kerjused teha ! See ju ette näha , kuhu niisugune tobe juhtimine viib . " " Jah , ega talumees ei ole vabrikutööline , keda vilega tööle käsutatakse ning ka vilega tööpäevale lõpp tehakse . " " Suurte ja jõukamate talude peremehed viidi ära , et kulakud , töörahva kurnajad . Keda nad kurnasid ? Iseennast ja oma peret . See oli ainult ettekääne , et inimesed siis surmahirmus kolhoosi astuksid . Kes muidu sinna oleks läinudki . Leht kirjutas , et rahvas astus kolhoosi suure vaimustusega . No öelge nüüd , mehed , mis vaimustusest saab juttu olla , kui sa oma talu ja kogu varanduse käest ära annad . See peab olema mõistuseta , kes niisuguse röövimise juures vaimustust tunneb ja " hoosianna " laulab . Julgevad ometi rääkida , nagu me ise ei teaks , mida me sel ajal mõtlesime ja tundsime , kui meid paljaks rööviti . " " Mul oli tunne , kui ma hobuse kolhoositalli jätsin , nagu oleks keegi mu südame ribide vahelt välja koukinud . Ja nemad räägivad vaimustusest ! Need , kes valitsemisohjad enda kätte said , need muidugi juubeldavad ja on rahul , talumehed mitte . " " Aga katsu sa rääkida , siis oled sa rahvavaenlane või kontrrevolutsionäär ning Siberi tee jalge all . " " Mina ei saa ühest asjast aru . Miks on vabrikutööline suurema au sees kui see , kes põllul tööd teeb ? Muud ei kuulegi kui töölisklass ja töölisklass . Et töölisklass peab valitsema . Ajakirjanduses räägitakse küll , et töölisklass liidus kolhoositalurahvaga , aga tegelikult pole see sugugi nii . Kus see liit on ? " " Miks peab töölisklass üksinda valitsema ! Ta ei oska ju . Miks meid valitsemisest kõrvale jäetakse ? " " Ega sind jäetagi kõrvale . Sa kuulsid , et töölisklass valitseb liidus talurahvaga . " " Mismoodi ma seda teha saan , kui mul hääleõigust ei ole . " " Kuidas ei ole . Koosolekutel tõstad kätt . " " Mis valitsemine see on . Tõstan või jätan tõstmata , üks ja sama teeb välja . Kõik otsused juba enne koosolekut parteimeeste poolt valmis tehtud . Meie nagu viimased tolad , kuulame suud ammuli peas , mis vana Roodina ette plaksutab ning ajame nõusoleku märgiks käe püsti . See on kometimäng , mitte midagi muud . " " Eks võta siis sõna ja vaidle vastu ning jäta käsi tõstmata , kui mõni asi ei meeldi . " " Miks sa ise ei vaidle . Ise oled samasugune kohioinas , ainult kuulad ja annad käega märku , et oled asjaga päri . " " Ma ei taha Siberisse minna . " " Mina vist tahan . Ja kui ma ka ennast sinna küüditada laseksin , ega miski sellepärast ei muutu . Iseasi , kui kõik üle maa vastu hakkaksid . " " Ei muutu ka siis . Nendel on oma programm ja ettekirjutused kõrgemalt poolt , millest nad lahti öelda ei tohi ega saa . " " Sellest ma räägingi , et nende programmid on tööliste jaoks , maarahvast seal ei arvestata . Sellest tulebki , et põllumajandus käib allamäge . Nad ei oska valitseda . Kui paljukest nende seas on haritud inimesi ? Samasugused harimata matsid nagu meiegi . Mida kuradit see ilma hariduseta inimene valitseb ! Ta näeb ainult oma rahakotti ning mõtleb , kuidas selle täis saab , see on kõik . Haritlaskond ja peaga inimesed tapeti neljakümne esimesel aastal maha või küüditati Siberisse , järele jäi harimata mass , kes riigi juhtimisest sama palju teab kui siga pühapäevast . Peaasi , et nõukogude võimu poolt karjuda oskaks , rohkem polnud vaja . " " Saab imet näha , kuhu nad niisuguse juhtimisega küll ükskord jõuavad . " Nõnda arutasid mehed , kui nad töö juures või kusagil mujal kokku said . Mõistagi ei võetud niisuguseid julgeid sõnu suhu seal , kus suurem seltskond koos ning selliseid mehi lähedal , kelle kahekeelsust kardeti . Seda räägiti kahekesi olles , sõprade vahel , keda võis usaldada . Aeg oli karm ja keeruline ning inimesed ülekohtu , surmahirmu , Siberi ning vanglatega hellaks ja araks tehtud . Kuid selline meeleolu püsis lihtsate taluinimeste seas visalt edasi , ei suutnud ühegi partorgi ega propagandisti ideoloogiline kasvatustöö välja rookida . " Mögisegu nii palju kui tahes , mina jään selleks , kes ma olen . Kui mulle ikka ülekohut on tehtud , kuda kurat ma sellega leppida saan , " arvasid kolhoosnikud . Kuidas ka kolhooside juhtorganid , kohaliku kommunistid , partorgid , propagandistid ja muudki asjamehed , keda lihtsate taluinimeste arvates oli otse tüütuseni palju , kolhoosnikke intensiivsele tööle õhutada ei püüdnud , ei tulnud sellest midagi välja . Seati sisse sotsialistlik võistlus , mis pidi olema trump number üks ja ka kõige passiivsema unimütsi tööd tegema tiivustab . Kontoriseintele ilmusid autahvlid , tööülesannete täitmise graafikud , stendid ja loosungid , ühesõnaga , kõik võimalikud ja võimatud ergutusvahendid pildis ja kirjasõnas , kuid oma talust ja varandusest ilma jäänud kolhoosnikud ei reageerinud millelegi . Tuimalt ja ükskõikselt tegid nad oma igapäevast tööd , seda , mida neil teha kästi . Ja mida parasjagu ei kästud , jäeti tegemata , kuigi nii mõnigi nägi , et just seda olekski kõige kiiremas korras teha tulnud . Kolhoosnikute deviisiks hakkas kujunema paruniteaegne hüüdlause : mõisa köis , las lohiseb ! Et aga hoolsast ühismajandi tööst ka nende eneste aineline heaolu teatud määral olenes , sellele ei mõelnud keegi . Asi oli liiga värske , uudne ning omaseks saanud harjumuste vastu . Ei saa ju inimest paugupealt ümber lülitada , nagu mingit masinat , et vajutad nupule ja juba ta pöörlebki vastassuunas . Inimene jäi inimeseks ja niisugune vägivaldne , surmahirmust aetud kolhoosidesse minek oli loomuvastane . Inimesed õppisid valetama , salatsema , oma tõelist mina varjama . Vargus , mida aus ja lihtne maainimene varem ei tundnud , sai õige pea lausa möödapääsmatult vajalikuks ning lõpuks ka omaseks . Kui alguses nii mõnigi ühisvara külge kätt pannes oma hinges sellepärast kannatas , ei tundnud mõne aja möödudes südametunnistuse piina enam mitte keegi . Tühi kõht , viletsus ja vaesus sundisid tagant ja inimesed võtsid , võtsid kõike , mida võtta andis ning mida vajalikuks peeti . Varguseks ei pidanud seda keegi . Vist taipasid parteitöötajad ka ise õige pea , et nendel puudus maainimestega vajalik side . Kolhoositalurahvale lähenemine polnudki nii kerge . Igale katsele nendega usaldusväärseid suhteid luua vastasid kolhoosnikud jaheda , võiks öelda , isegi vaenuliku ükskõiksusega . Kuulati partorg või propagandist küll vaikides ära , kuid nende südametes ei pannud ametimeeste agiteerivad sõnad küll mitte midagi liikuma . Linnamees jäi linnameheks , kelles maamees nägi pigem vaenlast kui head nõuandjat . Et asja pisutki parandada , tuldi mõttele hakata ideoloogilise töö tegijaid kolhoosiinimeste eneste seast värbama . Just nende hulgast , kes seisavad talumeeste lähedal . See oli ühel vihma rabistaval keskhommikul , kui Künka Minna köögis toidunõusid pestes aknast välja vaatas , kas sadu juba lõppenud pole . Kuid enne veel , kui ta selles veenduda jõudis , nägi ta kahte meest õueväravat avamas . Tulijad olid seekord kolhoosi esimees Vareselja Jaan ja rajoonist parteikomitee instruktor Luhaäär , keda Minna näo järgi tundis . Mõlemad mehed astusid tuppa , kus Minna nendele istet pakkus . Külalised olid kuidagi ebalevad ega leidnud kohe paugupealt sobivat jutuotsa kätte . Lõpuks lausus esimees : " Vaata , Minna , me tulime sinu jutule ühe väga tähtsa asja pärast . Sa oled osutunud kolhoosis väga tubliks tööjõuks . Sinu kunagine eksimus kolhoosi põhikirja vastu on ammu andestatud ja unustatud . Nüüd oled sa mitu korda autasustatud kui eesrindlik ja kohusetruu töötaja . Kui kõik inimesed majandis nii hästi ja ennastsalgavalt töötaksid , oleks meie kolhoos varsti rajoonis esimeste seas . Kahjuks on meil aga enamus kolhoosnikutest ikka veel kümne küünega omandi küljes kinni ja see takistab neid jäägitult ühismajandi kasuks töötamast . Rahva seas oleks vaja selgitustööd teha , teda kodanliku aja iganditest ära võõrutada . Rahvas tuleb panna teisiti mõtlema , siis muutub ka ühistöö viljakamaks . Selleks oleks aga vaja inimesi , propagandiste , kes rahva seas selgitustööd läbi viiksid . Kogemused on näidanud , et kõige paremini sobivad selleks rahva enda seast valitud eesrindlikud seltsimehed , kes oskavad lihtsatele inimestele sõbralikult ja veenvalt läheneda . " Esimees vaikis ja vaatas Minnale pingsalt otsa , kes kuidagi ei suutnud taibata , kuhu see Vareselja Jaan nüüd sihib . Seepärast ei osanud ta nii paugupealt vastata , kuid muutus valvsaks , sest esimees jätkas kohe : " Meil on suur puudus niisugustest inimestest , kes oma eeskujuga kolhoosi töötajaid innustaksid , neid ajaga kaasa tulema õhutaksid . See inimene peaks aga olema parteilane , kõrgema poliitilise teadlikkusega seltsimees , kes oma sõnaga teisi veenda suudab . Meie pilk jäi peatuma sinule , Minna . Mis oleks , kui sa astuksid parteisse ! Meie read vajavad täiendamist ja just niisuguste seltsimeeste näol nagu sina . Meil ei ole vaja niivõrd linna päritoluga seltsimehi , kes kolhoosi talurahvast kaugel seisavad , vaid just omainimesi , lihtsaid kolhoosnikke , kes omasugustele tööinimestele läheneda oskavad . Ma annan parteikomitee instruktorile sinu kohta kõige parema soovituse , nii et sinu kandidatuur kindlasti läbi läheb . Seega võid liikmekandidaadiks hakata kohe , kui soovid . Meie ei nõua , et sa kohe jaatavalt vastaksid , vaid me anname sulle nädala mõtlemisaega ja tuleme siis uuesti . " Ah siis sinna sihtis Vareselja Jaan , et teda parteisse värvata , temast propagandisti teha . Mis aitaks siin sellises olukorras mingi selgitustöö , kus asi igaühele niigi selge . Kui kolhoosnikul kõht tühi ning jalad paljad , ei suuda ükski propagandist teda uskuma panna , et tema laual rammusad liharoad auravad , või et vanade saksa tanksaabaste asemel uhiuued kingad jalas on . Ja Minna vastas : " Ei , kulla esimees ! Selle asja pärast ei maksa sinul ja su lugupeetaval seltsimehel küll enam minu juurde jalutada . Oma vastuse võin ma kohe praegu anda . Mina olen kodanlikul ajal sündinud ja kasvanud ning minusse on sellest ajast kindlasti ka midagi niisugust jäänud , mis parteiliinile on vastuvõetamatu . Mind on õpetatud ausalt tööd tegema , tõtt kõnelema , oma kodu ja perekonda armastama ning nende heaolu eest ennastsalgavalt võitlema , olen õppinud ka oma maast ja rahvast lugu pidama , tema rõõmudele , muredele ja hädadele südamest kaasa tundma ja ma kardan , et ma ei saa sellest kõigest mitte kunagi lahti . Kuidas ma astun teiste omasuguste ette ja kuulutan , et tehke tööd hoole ja armastusega , siis oleme peagi küllusesarve otsas , kui tegelik elu hoopis vastupidist näitab . Minu arusaamist mööda peaksid parteisse kuuluma ikkagi läbini ausad ja õiglased , kindlate põhimõtete ja veendumustega , väga hoolikalt valitud inimesed , mitte aga ükskõik kes , kes ainult sellepärast sinna lähevad , et parteipileti varjus endale positsiooni kätte saada . Ja ma kardan , et seda võimalust on juba nii palju kasutatud , et aga juhtivale kohale pääseda . Oma südames olen ma võib-olla rohkem kommunist , kui sina , Vareselja , ja ma usun , et seda on ka paljud teisedki , kes kehvemate turjal liugu ei taha lasta . Ja veel ütlen ma sulle seda , et mul ei oleks parteisse astumise vastu midagi , aga niikaua kui seal oled sina ja teised sinusugused , ma küll ei lähe . " Nähtavasti ei oodanud kolhoosi esimees ega ka parteikomitee instruktor selle lihtsa külanaise suust niisugust julget vastust , sest nad vaatasid Minnat nagu lummutist . Ja mõlemad mehed tõusid ning astusid Künka kehvast tarest välja , ilma ainsatki sõna lausumata ning Minnale meenutasid nad millegipärast peksa saanud koeri , kes sabad jalge vahel õueväravast välja marsivad . Jõekalda Ülo olukord muutus üha keerulisemaks ning raskemaks . Kuigi Roostepõllu poisid vabatahtlikult metsast välja tulid , Roopalu Jaak ja Linda ning Sakrise Roland ja Suureõue Edgar traagilise otsa leidsid , ei olnud metsavendade olemasolu Kõrvenurme kandi metsades veel lõplikult likvideeritud . Endiselt varjasid ennast Kalda vennaksed , sakslaste poolel Soomes võidelnud Tõnu-Hansu Egon ning veel paar Tagaküla noormeest , kes nii nagu Suureõue Edgargi alguses küll mobilisatsiooniga Nõukogude poolele läksid , hiljem aga hitlerlaste kätte vangi andsid ja sealt kuidagi imekombel elu ja tervisega kodumaale tagasi jõudsid . Kalda vennakseid toitis nende isa , teisi aga Jõekalda Ülo , kes oma metsavahiameti tõttu laantes ja rabades vabalt ringi võis liikuda . Kõike seda aimati piirivalvekordonis ning püüti nii Kalda Juljust kui ka Ülot teolt tabada , kuid Ülo oli leidlik ja kaval ning oskas metsavendade ja piirivalve vahel laveerida nii , et keegi temale külge hakata ei saanud . Ei tea , kas igavuse peletamiseks või mõnel muul põhjusel läks metsavendade seas moodi puskari ajamine . Kas see ka mujal niimoodi oli , ei tea , kuid Kõrvenurme kandis küll . Ööpimeduses rändasid kolhoosi kartulikuhjadest kotitäied väärtuslikku samagonni toorainet metsa ning jõudsid sealt puskaripudelite näol külasse tagasi . Kurjad keeled teadsid rääkida , et loosse oli segatud isegi kolhoosi esimees Vareselja Jaan , kelle sobitusel märjukese vabrikandid vilja hankisid . Ka seda teati piirivalvekordonis ning ikka sagedamini luusisid venelased mööda metsi , sest eks tahtnud soldatidki vahetevahel oma kõri loputada ning suud kasta . Ka puskarimeistrite ja küla vahel oli sidemeheks Jõekalda Ülo . Kuid nagu ütleb vanasõna : unustab hoidja , tabab püüdja . Ühel ilusal päeval , kui metsas parajasti uus laar keelekastet valmis sai , ilmus ka Jõekalda Ülo kohale , et hinnaline kraam külasse tarbijate kätte toimetada . Kõik oleks võinud ilusasti lõppeda , kuid keset keelekastme pudelitesse villimist kuulis valvet pidav metsavend järsku üsna lähedal kuivade okste praksumist , mis tähendas seda , et keegi metsas liigub . Kiiruga jooksis ta ebameeldivast uudisest teistele teatama . Puskaripruulijad pagesid hirmunult , võttes kaasa täidetud pudelid . Ülol oli käes parasjagu lüpsikutäis kirbelt lõhnavat rohekasvalget märjukest , millega ta kavatses hakata kodu poole astuma . Kuid juba olid venelased teda märganud ning karjusid : " Stoi ! Stoi ! " Ülo peas plahvatas geniaalne mõte . Ta teadis , et ta juba ammu piirivalvekordonis mustas nimekirjas seisab ning otsustas venelased ka seekord ära kavaldada , et oma mainet pisut tõsta . Ta jäi kohale , ega teinud mingit põgenemiskatset , nagu oleks ta piirivalvureid just oodanudki . Nähes piiritusega täidetud lüpsikut , tõmbusid soldatite näod rõõmsale naerule . " Noh , metsavaht , kas hakkad pidu pidama ? Kas pulmad , või ehk koguni varrud ? Kui soovid , tuleme vaderiks . Või on ehk isameest vaja . Saame ka sellega hakkama , " irvitasid venelased . " Ei ole mul endal selle värgiga midagi pistmist . Luusisin niisama juhuslikult metsas , sest mulle paistis juba ammu , et siin kandis midagi kahtlast toimub , ja sattusingi peale . Kallasin lüpsiku täis ja olin just kordonisse tulemas , et asitõendiga koos piirivalvet informeerida , " seletas Ülo . " Ära sa siin kudruta , vana rebane ! Kordonisse tuled sa nüüd küll ja selle asitõendi võtad sa ka kaasa , aga jutuajamine sinuga saab olema seekord hoopis teises toonis . Seekord sa meie käest enam ei pääse . Oled meid küllalt ninapidi vedanud . Nüüd oled sees . " Ülo oli kimbatuses ega teadnud , mida vastata . " Kes olid need mehed , kes ära jooksid ? " " Ma ei tea . Täiesti võõrad . Ma ju ütlesin , et sattusin juhuslikult peale . " " Ära mögise ! Sa tassid juba ammu puskarit metsast külasse . Ütle , kus on punker , me tahame neid mehi palgest palgesse näha . " " Ma ei tea punkrist midagi . " " Tead ! Ja tunned ka neid mehi . Me hoiame sul juba ammu silma peal ning teame su käikudest ning asjaajamistest rohkem , kui sa aimatagi võid . " Ülo vaikis . " Hea küll , kui sa praegu meiega sel teemal rääkida ei taha , siis läheme kordonisse . Küll sa seal tõtt kõnelema hakkad . Noh , marss ! Ja lüpsik võta kaasa . Sellest kraamist oskame ka meie lugu pidada , " irvitasid venelased . Kogu seltskond , Ülo puskarilüpsikuga kõige ees , hakkas piirivalve kordoni poole liikuma . Ülo siunas mõttes iseennast , et ta kohale jäi ega märganud teiste meestega koos põgeneda . Olukord paistis võrdlemisi lootusetu , sest venelased olid millegipärast üpris vaenulikult meelestatud . Ainuke pääsetee võis olla selles segases situatsioonis kordoniülem , kes siiani Ülosse oli suhtunud väga sõbralikult . Ülo oli võitnud tema usalduse kohe esimesel haarangul Arukuusikus juba möödunud aastal . Kuidas ta aga praegusesse loosse suhtub , ei osanud Ülo arvata . Kui sellest piirituse lüpsikustki kuidagi lahti saaks , poleks vähemalt asitõendit olemas . Kui õige prooviks , tulgu mis tuleb . Ja kohas , kus mööda metsasihti kulgeval teerajal kuusejuurikad pehmest rabapinnasest kõrgele välja ulatusid , komistas Ülo järsku ning kukkus silmili maha . Lüpsikutäis hunnitut keelekastet vajus aga kihisedes rohelisse samblavaipa . " Sa kuradi oinas ! " karjatas Ülo taga sammuv soldat ning virutas talle kõigest jõust püssipäraga selga . Teised tormasid rüsinal ligi . Kõlasid kõige koledamad venekeelsed sõimu- ja vandesõnad , kuid puskarit need tagasi ei toonud . Tühi lüpsik seisis küliti kuusejuurikate vahel , lamava Ülo kõrval , kes saadud löögist tõusta ei suutnud . " Ütle , kus on raisk ! Terve ämbritäie viina kallas maha ! Seda tegi ta , kurat , meelega . Selle eest me sulle veel anname ! " siunasid soldatid läbisegi . Ja vihane sõdurpoiss võttis maast tühja lüpsiku , tõstis üles ning andis sellele kõmatava jalahoobi , nii et see suure kolinaga metsa lendas . Kordoniülem , olles ära kuulanud meeste ettekande , võttis Ülo vastu võrdlemisi jahedalt , võiks öelda isegi vaenulikult meelestatuna . Tal olevat väga kahju , et nendevahelised head suhted katkenud on , mida on põhjustanud metsavahi enda , mitte piirivalve käitumine . Kuigi mehed talle juba ammu selgeks püüdsid teha , et Ülot ei maksa usaldada , ei tahtnud ta seda uskuda , sest Ülo jätnud temale alguses väga hea ning usaldusväärse mulje , ning ta lootnud temaga head koostööd teha . Kuid nüüd on ta sunnitud juurdlust alustama , et metsavahi kaudu välja selgitada , kes ennast ikka veel metsas varjavad , kus asuvad nende punkrid ning kes nendele toitu viib . Ülo seisis raske ülesande ees . Ühel pool tuttavad omakandi mehed , teisel pool valitseva võimu esindaja , kellega konflikti sattumine tähendanuks vanglat või koguni sundasumist Siberis . Ülekuulamine venis pikale , sest Ülo vaikis ega võtnud midagi omaks . Kordoniülem oli rahulik mees ning käitus metsavahiga nagu mees mehega . Ainult korraks vihastas ta ning raksatas rusikaga lauale . Nähes , et Ülo käest heaga midagi teada ei saa , vägivalda ta aga kasutada ei tahtnud , otsustas ta metsavahi üle anda julgeolekule , kes arreteeritu ülekuulamist oma meetodite kohaselt jätkas . Ülo kinnivõtmisest oli möödunud juba peaaegu nädal . Veel kord katsus kordoniülem metsavahti heaga rääkima meelitada , kuid Ülo vastas ainult kas vaikimisega või andis eitavaid vastuseid , mis piirivalve ohvitseri ei rahuldanud . Ühel õhtupoolikul kutsuti Ülo kartserist välja ning paigutati autosse . Kuhu poole tee viis , seda talle ei öeldud . Mustas autos istusid neli meest : sohver , vahialune ning tema saatjateks kaks püssimeest . Ülo süda aimas halba . Ta oli ülekuulamistest julgeolekumeeste poolt nii mõndagi kuulnud ning valmistas ennast ette kõige halvemaks . Kui näen , et pääsu ei ole ja piinamist enam taluda ei jaksa , võtan endalt ise elu , kuid oma mehi välja ei anna , otsustas ta . Jõekalda Lonni ootas Ülo sissekukkumise päeval poega asjatult koju . Ta teadis , milliseid toimetusi Ülo toimetas ning milliseid käike käis . Ei olnud need ilma riskita ega ohuta . Kuid poeg oli ikka nendest puhtalt välja tulnud . Kesköö jõudis juba kätte , kuid oodatavat ei ilmunud . Ema süda muutus rahutuks . Kas juhtus tõesti midagi niisugust , et teda polegi enam tulemas . Kuid Lonni ootas veel . Ei või ju lootust nii korrapealt maha panna . Kuidas siis elada , kui ei looda . Lootus ju elujõudu annabki . Kui aga poega ka järgmise päeva õhtuks lagedale ei ilmunud , taipas Lonni , et seekord teda tõesti ei tule . Mida teha ! Kellelt küsida ? Ta ei teadnud ühegi punkri asukohta , kuhu Ülo metsavendadele toitu viis . Ta teadis vaid nende meeste nimesid , tundis neid kõiki nägupidi , kes ennast varjasid , sest seda teadsid külas kõik . Oma poja suust polnud ta ainsatki sõna kuulnud . Kui ta vahel nende kohta midagi küsis , vastas Ülo lakooniliselt : " Mida vähem tead , seda vähem räägid . " Nüüd oleks aga mõni informatsiooni-killukene marjaks ära kulunud . Kasvõi seegi , kellega siis kontakti astuda , kui Üloga midagi juhtub . Ja nüüd oligi niisugune olukord käes . Lonni arvates pidi poeg lähemate päevade jooksul metsavendadele toitu viima , sest miks ta muidu emal terve teo leiba valmis laskis küpsetada . Kindlat päeva ei teadnud Lonni kunagi , sest ka seda hoidis Ülo tema eest suures saladuses . Ta teadis vaid , et ühel heal päeval olid leivad aidast kadunud ja see oli kõik . Ja Lonni arutles : kui sisse kukkus Ülo üksinda , siis tulevad ehk metsavennad ise Jõekaldale ning annavad endast märku . Kui kaua nad ilma söömata seal punkris ikka kükitavad . Kui aga haarangul kõik kinni võeti , pole kedagi tulemas . Kuid üldisest suurest haarangust oleks külas kindlasti teatud , ei saa ju metsas püsse paugutada niimoodi , et seda keegi ei kuule . Lonni tõttas kaupluse juurde , kus rahvast rohkem liikumas , ehk õnnestub seal mõnda niisugust inimest kohata , kes midagi näinud või kuulnud on . Kuid ka kaupluse juures ei saanud Lonni targemaks , kuigi kohtas seal isegi Saarevälja Martat , kelle kõrvust ükski külauudis niisama mööda ei läinud . Tähendab , üldist suurt haarangut ilmselt ei toimunud ja Ülo langes lõksu võib-olla üksinda . Õhtul loomi talitades märkas Lonni , et hobune kikitab võssa kasvanud jõe kalda poole kõrvu , nagu oleks seal keegi liikumas . Lonni ruttas vaatama . Ja tõepoolest , lepavõsas kükitas Tõnu-Hansu perepoeg , Egon . " Kus Ülo on ? Ta pidi meile juba eile õhtul süüa tooma . " " Sedasama küsin mina sinu käest , kus ta on ? " " Kas ta siis pärast esmaspäeva kodus käinud pole ? " " Ei . Nii nagu ta läks , nii jäi . " " Ega venelased teda ometi kordonisse ei viinud ! " " Nägite te neid siis kusagil ? " " Me panime parajasti viina pudelitesse , Ülo pidi kaasa võtma , kui piirivalvurid järsku metsa ilmusid . Meie katsusime , et saime lõikama . Ülo üksinda jäi puskarivabriku juurde maha , " seletas Tõnu-Hansu Egon . " Kas venelased viisid ta kordonisse ? " " Arvata võib , sest kus mujal ta siis ikka on . " Asi tundus täbaravõitu . Kui venelased Ülo ainult puskarivabriku pärast kordonisse viisid , oleks nad ta ammu vabaks lasknud , sest lõppude lõpuks polnud ju tema selles asjas süüdi . Ilmselt hoiti teda aga kinni hoopis sügavamatel põhjustel . Küllap tahavad Ülo käest andmeid metsavendade kohta . Ülo on mees , kes naljalt suud ei paota , kuid mine tea , kui kaua ta piinamise korral vaikida suudab . Ja mis kõige hullem , kui asi pikale venib , võidakse ta kordonist Rakvere julgeoleku kätte toimetada . Ning need mehed juba teavad , kuidas vangi rääkima sundida . Kõike seda teadis Lonni ise ning teadis ka Tõnu-Hansu Egon . " Teate , mida teil nüüd teha tuleb . " " Noh ? " " Kõigepealt uurige jalamaid välja , kas Ülo on veel kordonis või on juba julgeolekus . Kui ta on piirivalve käes , tuleb ta vabastada ! " nõudis Lonni , kelles võimsad ematunded lõkkele lõid . " Kuidas meie teda vabastame ? " " See on teie asi , kuidas te seda teete . Kas Ülo teid vähe on aidanud , oma elu kaalule pannes metsa toitu tassinud ning haarangute kohta teateid hankinud ja seda pätikarja hoiatanud . Nüüd oleks teil aeg ka tema heaks midagi teha , aga mitte jäneste kombel punkris kükitada . " Solvunud ema ei hoidnud midagi endale , vaid ladus välja kõik , mis ajapikku hingele oli kogunenud . Kas ta vähe on saanud hirmu ja muret tunda , ööde viisi üleval olla ja poja pärast silmavett valada , kui see kordoni ja metsahulkurite vahel kunskoppi mängides kodunt päevade kaupa ära oli . " Kui te Ülot kordonist venelaste käest ära ei päästa , lähen ma ise sinna ja teen asja selgeks , kes metsas on ja mispärast nad seal on . Ka punkri asukoha annan välja . Ärge arvake , et ma seda ei tea . Tegu leiba on praegu aidas , selle annan sulle seekord veel kaasa , kuid rohkemast pühkige suud puhtaks . Ja pea meles , kui Ülo paari-kolme päeva pärast kodus ei ole , lähen ma kordonisse ning siis teate , mis teid ees ootab . " Lonni resoluutne nõudmine ajas Tõnu-Hansu Egonile hirmu peale . Olles seljakoti leiba täis laadinud , kiirustas ta metsa , et teistele ebameeldivad uudised edasi anda . Käänulisel kruusatatud metsateel sõitis must auto . Süngelt enda ette põrnitsev vang ei paistnud tema saatjatele ohtlik ja seepärast olid mõlemad sõdurpoisid püssid käest ära pannud ning tukkusid mõnusalt . Paks tolmusammas auto taga lookles teekurvidel hiigellohena ning varjas nähtavuse . Iga sõidetud kilomeeter suurendas Ülos hirmu ja õudusetunnet . Nüüd ta teadis , kuhu teda viiakse . Selles polnud enam mingit kahtlust . Igasugused pääsemisvõimalused oli ta ammu maha matnud . Ja kes pidigi teda päästma . Vaevalt , et teised metsas tema sissekukkumisest teadsidki . Ainuke , kes tema olukorda taipas , oli ema . Kuid mida suutis tema oma nõdra jõuga . Ülo kujutas ette ahastust , mida ema süda praegu tundis . Muidugi oleks julgete meeste käes praegu isegi tema vabastamine võimalik , sest kaks relvastatud noort soldatit ei kujutanud endast rünnaku korral üldse mingit arvestatavat vastast . Kuid kahjuks mõtles seda ainult Ülo ise . Tema olukorda see aga ei parandanud . Iseasi , kui nõnda oleksid mõelnud need , keda tema juba üsna pikka aega oli aidanud , nende elu ja heaolu eest hoolitsenud . Ülo sünged mõtted katkesid järsku . Mingi tugev ragin raputas masinat . Auto tegi ebamääraseid hüppeid vasakule ja paremale ning jäi seisma . Kõik olid niisugusest ootamatusest sedavõrd jahmunud , et ei osanud paugupealt reageerida . Siis karjatas autojuht : " Bandiidid ! " Mõlemad sõdurid haarasid püssid ja hüppasid autost välja . Metsas , üsna lähedal ragises automaat . " Ülo ! Põgene , ruttu ! " hüüti võsast . Seda ei lasknud arreteeritu endale kaks korda öelda , vaid kargas teisele poole autot , nii et sõdurid teda ei märkaks . Vist taipas teine piirivalvur olukorda ning tahtis Ülo põgenemist peatada , sest ta ilmus järsku auto tagant välja ning sihtis põgenevale vangile järele . Kuid veel enne , kui ta päästikule vajutada jõudis , niitis metsast antud automaadituli ta maha . Ülo hüppas teeveersesse võssa ning andis jalgadele valu . Seekord oli ta päästetud . Muidugi mõista oli Lonni rõõm suur , kui poeg elusana ja tervena koju tagasi ilmus . Ülo jutustas emale oma pääsemisloo algusest lõpuni ning ka selle , kuidas ta üldse vahele jäi , kus tema kavaldamine enam miskit ei aidanud . Venelasi ärritanud eriti ümber läinud piirituselüpsik , nii et nad suures vihahoos talle peaaegu otsa peale oleksid teinud . Kordonis nõutud tema käest andmeid teiste metsavendade kohta . Teda hoitud kõik need päevad kartseris vee ja leiva peal ning ülekuulamine käinud iga päev . Et tema aga mingisuguseid teateid ei andnud , mis omaküla meestele kahju oleks võinud tuua , tiritud ta püssimeeste vahel autosse ning sõit läks arvatavasti linna poole . " Kas julgeolekusse ? " küsis Lonni . " Kuhu siis mujale . " " Kas nad ülekuulamisel sind peksid ? " " Ei . Kordoniülem oli vägagi viisakas ning kohtles mind sõbralikult . Ainult korraks vihastas , kuid ei löönud . Mis aga julgeolekus oleks toimunud , seda võid isegi arvata . " " Ega sa enam avalikkuses ringi liikuda ei tohi . Pead samuti metsa minema nagu teisedki , " arvas Lonni . " Eks vist jah . Kõige hullem on see , et üks piirivalvur surma sai . Seda nad andeks ei anna . Ma ise küll ei näinud , sest lidusin parajasti võssa , kuid teised pärast rääkisid . " " Kas sa ka tead , kes selle sinu päästmise korraldas , või õigemini , seda nõudis . " " Ei . " " Mina . " " Sina ! Kuidas ? " " Ütlesin Tõnu-Hansu Egonile , et kui te Ülot venelaste käest ei vabasta , annan teid kõiki üles . " " Kas tõesti ! " " Muidugi ! Mis see siis olgu . Sina söödad seda pätikarja juba oma paar aastat ja nüüd , kus sinul häda käes , istuvad nemad nagu hiired urus ega tee sinu vabastamisest väljagi . Ja kelle pärast sa sinna kordonisse sattusid ! Nende puskarivabriku pärast . Ajavad seda va solki ja varastatud kraamist pealegi ning sina muudkui tassid külasse . Ma taipasin juba ammu , et see asi heaga ei lõpe . Aga või sa minu juttu usud . " " Tead , ema , ega see pahandamine enam midagi ei aita . Parem pane mulle seljakott valmis , sest kauemaks kui täna ma koju jääda ei tohi . Ma kardan , et nad on juba öösi siin . Sina aga ütle , et pole mind peale seda näinud , kui esmaspäeval läksin . " " Ära minu pärast muretse . Küll mina juba tean , mida ma neile ütlen . Aga üht asja ma küll sulle praegu soovitan ja ma tahaksin , et sa vähemalt seegi kord mind kuulda võtaksid . " " Ja see oleks ? " " Ära teiste juurde mine . Ole üksinda . Praegu on veel soe aeg ja sa tuled üksinda suurepäraselt toime . Kui sa teistega koos oled , siis hakkavad võib-olla nõudma , et sina neid toiduga edasi varustaksid . See toob ainult muret ja tüli juurde . Kust mina selle kraami võtan , mida see meestekari seal metsas ära sööb . Ma kardan , et meie maja on nüüdsest peale pideva valve all , sest eks nad tea , et sa ennast kusagil mujal ei varja kui metsas või oma kodus . Ja et mina sind söödan ning sinu asukohta tean , seda taipavad nad samuti . " Ja Lonni seadis seljakoti valmis ning Ülo läks . Lonni ei eksinud oma arvestustes . Ta jõudis vaevalt uinuda , kui koer õues raginal haukuma hakkas . Samas klopiti ka uksele ning akendele ja nõuti sisselaskmist . Õu oli täis venekeelset lärmi . Lonni avas ukse ning maja valgus piirivalvureid täis . " Kus on metsavaht ? " käratas maruvihane kordoniülem . " Ma ei tea . Ta läks kodunt ära juba esmaspäeval ning pole mina teda pärast seda näinud . " " Kuidas ei tea ! Ta põgenes juba eile meie juurest . Ta on kodus . " " Põgenes teie käest ! Kuidas see võimalik oli ! " " See pole teie asi . " Ning meeste poole pöördudes andis kordoniülem korralduse : " Läbi otsida ! Kõik hooned ! " Mehed kuuletusid ning valgusid hooneid mööda laiali . Lonni seisis rahulikult keset kööki , sest ta teadis , et nad vähemalt täna öösi Ülot ei leia . Läbiotsimine ei andnud soovitud tulemusi ning venelased lahkusid maruvihastena . Lonni taipas , et see oli vaid algus . Ei jäta nad surma saanud seltsimehe eest kätte tasumata . Ka punkris valitses pärast Jõekalda Ülo vabastamist piirivalve käest ärev meeleolu . Oli selge , et venelased nüüd hoopis intensiivsemalt metsavendi kimbutama hakkavad . Asja arutati kaua ja põhjalikult ning üksmeelne otsus oli : praegune asukoht tuleb päevapealt maha jätta ning uus peidupaik leida . Kambast eraldus Tõnu-Hansu Egon , kes lubas hakata ennast omal käel varjama , kuna tal olevat sugulasi , kes teda toiduga varustada võivad . Lahkusid ka Kalda vennaksed . Nende kodutalu oli alles kolhoosi võtmata , sest isa oli tunnistatud rahvavaenlaseks , kes ei kõlba ühismajandisse ausate nõukogude inimeste keskele . Ülost ei teatud esialgu midagi enamat kui vaid seda , et ta koju lubas minna . Ja juba mitu aastat ühist saatust jaganud mehed valgusid laiali , igaüks ise ilmakaarde , et haarangu korral mitte koos lõksu langeda ja venelaste kätte sattuda . Peagi korraldas piirivalve ulatusliku haarangu , kuid peale mahajäetud punkri ei leitud midagi . Jälle oli venelastel põhjust vihastada . Kordoniülem sõimas autojuhti ja vahialust saatvat soldatit kõige koledamate sõnadega , kelle saamatuse tõttu metsavaht põgenema sai . Muidugi süüdistas ta ka iseennast ja kõiki neid , kes metsavahis õigel ajal sabotaažnikku ei osanud näha . Seepärast oli tema arvates praegu eriti tähtis metsavaht üles otsida ning oma tegutsemisest aru andma sundida . Ta ei suutnud Ülo põgenemist mitte kuidagi nendele andestada , kes tema julgeolekusse toimetamise eest otseselt vastutust kandsid . Ta oli ju nendel käes ja nad ei suutnud teda kinni hoida ega rääkima panna , vaid lasksid tal metsa tagasi lipata , kusjuures need kärnased koerad ühele vangi saatvale sõdurile isegi otsa peale tegid . See on ju rohkem kui ennekuulmatu asi ! Tuleb välja , et lõpuks võivad bandiidid ühel heal päeval ka kordoni tormijooksuga ära võtta ning kogu väeüksuse viimase pulgani maha kõmmutada . Ja kordoniülem tõotas endale : mitte järele anda ja käega lüüa , vaid niikaua seda neetud metsavahti taga ajada , kuni ta ükskord käes on . Juba teisel kevadel jäid kõrvaliste metsatalude põllud sööti . Nad nagu unustati ära , vaikiti maha , nagu poleks neid üldse kunagi olnudki , sest keegi ei tahtnud neid harima minna . Üksiktalude ajal künti iga põllulapp üles ning külvati täis , sest nende peremehed olid huvitatud saagist . Nüüd polnud aga õiget peremeest ja saakide suurus ei läinud enam maaharijatele korda . Tuimalt ja ükskõikselt läksid kolhoosnikud põllule tööle , mis polnud enam nende oma . Teadmine , et vili , mis seal kasvab , ei lähe enam tema aita ega salve , vaid kusagile võõraste inimeste toidulauale , ei innustanud kedagi . Maad ja talutööd armastav põllumees oli üleöö muutunud kiretuks käsutäitjaks , kes mõtles ainult sellele , kuidas päevakese võrdlemisi kergelt õhtusse saaks . Sooaluse ja Roostepõllu talud olid esimesed , kuhu teise aasta kevadel enam tööjõudu ei jätkunud . " Ei niimoodi jõua küll kuigi kaugele , kui põllud sööti jäetakse , nälg varsti majas ! " " Millal sa sinna Sooalusele veel kündma lähed , kui siin Mäemõisa ja Kivimäe suured kohad ilma tööjõuta on . Inimesed viidi minema , nüüd häda käes , et pole , kes töö ära teeb . Ma arvasin kohe , et küllap need metsatalud õige pea maha jäetakse . Teed kevadel auklikud ja põhjatud , mõtle , missugune aeg Sooalusele minekuks kulub . Iseasi , kui seal meesterahvas kohapeal oleks . " " Mis kasu sellest meesterahvast , kui hobused ja adrad-äkked kõik keskuse juures risus vedelevad . Neid peab ikka võtma tulema . Traktoristid sinna ka keegi sõita ei taha . Põllulapid väikesed ja laiali , muudkui keeruta . Ei saa õiget tööhoogu sisse . " " Ei tule maaharimisest niimoodi midagi välja , kui kõik nagu pea peale pööratud on . " " No on kuradi oinakari koos , " sülgas keegi vihaselt . " Vallneri Sass ja Vareselja Jaan kolhoosi eesotsas , mis head võibki seal tulla . Jaan ajas eesti ajal oma isatalu pudelisse , jõi ja prassis litsidega ringi , Vallneri Sass vahetas aasta jooksul mõnikord paar-kolm peremeest , mida teavad niisugused talutööst . " " Räägitakse , et esimees oli talvel Arukuusikust metsa maha võtnud ja rahaks teinud , küllap laseb terve kolhoosi kõrist alla . " " Ikka , ikka . See amet tal ju tuttav . Seda ta tegi ju oma isataluga ka . " " Terve talve ajas ringi , aina linna vahet , kolhoosi kõige paremad hobused saani ees , värvitud naistekari peal . Sinna nahka see Künka Minna noor hobunegi läks , Vareselja ajas surnuks . " " Mis lusti meilgi niimoodi tööd on teha , kui meie varandustega niimoodi ümber käiakse . " Mehed olid sünged ja tujutud , töömeeleolu langes pidevalt allapoole . Juba see , et väikesed kolhoosid õige pea kokku liideti , mõjus masebdavalt . Suure majandi juhtimine muutus raskeks ja keeruliseks , töötasu vähenes veelgi . Kõrgemalt poolt antud plaanilised ülesanded ning riigile antavad põllumajandussaaduste normid suurenesid . Kõige hullem lugu oli loomadega . Kõik vasikad , kes sündisid , tuli kasvama jätta , tappa ei lubatud ainsatki . Aga kust võtta niisugusele karjale toitu ? Kes jõudis heina teha , kui suur osa tööjõulistest inimestest neljakümne üheksandal aastal Siberisse küüditati . Nälja käes virelevate lehmade piimaand vähenes pidevalt . Madal toodang aeti lüpsjate süüks , sest keegi pidi ju süüdi jääma . Niimoodi nägi ette nõukogude kord . Juhtivad tegelased ei vaevunud sellele mõtlema , et piimatoodangu languses oli süüdi söötade nappus , mitte aga lüpsjate käed . Igasuguses juhtimises ilmnes mõistust nööriv nõmedus ja tobedus , nagu oleksid kõik inimesed koos kolhoosikorraga ka kaine ja asjaliku aru kaotanud . Juhatus kutsus kokku üldkoosoleku . Seal nõuti aru kõikidelt nendelt , kelle töösaavutuste näitajad olid madalad . Miks vasikad surevad , miks piimatoodang , selle asemel et tõusta , näitab pidevat langust , miks saab nii palju põrsaid sündimisel otsa , miks heinatöö venib , miks on mitmel alal plaanilised ülesanded täitmata ? Koosolekult ei puudunud ka linnast tulnud kõrgetel kohtadel seisvad ning põllumajandust juhtivad spetsialistid , parteitöötajad ja muudki asjamehed , kes aina püüdsid õpetada , suunata ning juhtida , et tootmine rappa ei jookseks . Kui brigadir püüdis heinatöö aeglast kulgu vihmaste ilmade süüks ajada , naerdi ta lihtsalt välja ning öeldi , et vihm kolhoosikorra tingimustes heinatööd ei sega . Kas te rajooni häälekandjat " Punane Täht " ei loe ? Seal seisab esimesel leheküljel artikkel , kus selges ja puhtas eesti keeles öeldakse , et ilmastikuolud heinatööd ei takista . Ja kui keegi sellele veelgi vastu vaielda püüdis ning selgitust palus , kuidas seda asja ikkagi niimoodi läbi tuleb viia , et niidetud värske rohi vihma käes kuivaks , või et sajuvesi kuiva heinaloogu märjaks ei teeks , käratati talle peale , et see on juba igaühe enda asi , kuidas ta seda korraldab . Kontrollorganite ülesanne olevat ainult selle järele valvata , kuidas partei ja valitsuse poolt vastu võetud ja majanditele saadetud otsuseid kohtadel täide viiakse , mitte aga juhtnööre jagada , kuidas tegelikke töid teostada . Koosolekult lahkuti täielikus segaduses . " No nüüd teevad maainimese ikka kohe päris lolliks . Kes seda enne on kuulnud , et vihmaga heina saab teha . Ja kui lehm piima ei anna , on see lüpsja süü . Mina arvestasin talude ajal ikka iga lehma peale üks tubli reekoorem heina iga talvekuu kohta , söödajuurikad , kartul ja jahu veel peale selle . Aga mis nüüd . Kõik vasikad , kes sünnivad , jäetakse järele , mingit valikut ei teostata . See on ju selge , et igaühest lehma ei saa . Need putukad õgivad lüpsikarja toidu ära , kust see piim siis veel tuleb , kui lehm vaevalt niipalju süüa saab , et hing sees seisab . Aga mine sa rääkima , siis lollitatakse sind nii , et küll saab . Meie oleme elupõlve loomi kasvatanud ning põldu harinud ja nüüd korraga oleme nii pururumalad , et maatööst midagi ei tea . Tema kurat istub linnas kontorilaua taga ja on põllumajanduses nii tark , et tuleb mind õpetama ja juhtima . " Kolhoosnikud olid solvunud ja vihased , et neid kuulda ei võetud , kuigi nendel enda arvates oli tuline õigus . " Pange tähele , selline parteiline juhtimine ajab kogu põllumajanduse tagurpidi . Tehku oma koosolekuid linnas ja lugegu oma raamatutest näpuga rida ajades õpetussõnu , mida üks või teine tark mees selle või teise asja kohta ütles , aga ärgu tulgu maale meie tööd surkima ning meid kamandama . " Pärast Ülo pääsemist kordoni venelaste käest elas Jõekalda Lonni pideva hirmu all . Ta teadis , et esimene läbiotsimine kohe Ülo kojujõudmise päeval oli vaid väikeseks sissejuhatuseks , millele oli oodata võimsamat ja põhjalikumat . Lonni kuulis ka nurjunud haarangust , mille venelased metsavendade tabamiseks korraldasid . Oli selge , et kõik need äpardused piirivalvet pigem ärritasid kui rahustasid . Ebaõnnestumised aga ergutavad intensiivsemale tegutsemisele . Kuid aeg läks ja et venelasi ei ilmunud , hakkasid Lonni ja Ülo oma esialgset valvsust unustama . Vihmastel öödel tuli poeg koju tallilakka puhkama , kuhu ema talle sooja toitu viis . Oli selge , tähistaevaga augustikuu öö , kui kordoni venelased kolhoosi esimehe , Vareselja Jaani juhtimisel Jõekaldale ilmusid . Ülo oli just tallilakka magama läinud , kuid mitte veel uinunud , kui koer järsku raginal haukuma hakkas . Võib-olla poleks ta teadnudki , kellega tegemist , aga kui piirivalvur koera trepi ette maha laskis , ja kui ta elumaja katusel tuleleeki ülespoole nägi ronimas , taipas ta otsemaid , kes on öised kutsumata külalised . Kiiruga ronis ta heinavirnast alla , päästis loomad laudast lahti ning juhtis uksest välja koplisse , seejärel aga põgenes ka ise , laskudes enne lepavõssa kasvanud jõekaldasse , sealt aga varjavasse metsa . Siis ta veel ei teadnud , et talupõletajad ema meelega äratamata jätsid , sellest kuulis ta alles hiljem . Küll aga nägi ta kahjutuld Suuresulli kõrgel künkal seistes ning kuulis ka ema meeleheitlikku kiljumist , mis aga kohe vaikis , nagu oleks keegi selle vägivaldselt summutanud . " Kas äratame Lonni üles ? Põleb viimati elusalt sisse , " küsis Vareselja , kui soldat lõõmava tulelondi õlgkatuse räästa alla pistis . " Milleks ? Las va rebane kõrbeb oma urus koos karvadega . Küll siis kutsikas metsast välja ilmub , kui vanaeidel tagumik tahe on , " arvas kordoniülem . " Minugi poolest , " pomises Vareselja ning vaatas , kuidas tuleleegid mööda õlgkatust ülespoole jooksid . Soldat tegi tule ka akende alla vastu seina ning trepile , et tuli terve hoone korraga oma võimusesse saaks . Kui tulesüütajad veendunud olid , et maja igast küljest kindlalt põleb ja kui nad juba tükk aega imetlusväärset leekide mängu sünksinise taeva taustal nautinud olid , lausus Vareselja Jaan : " Lähme nüüd lauda juurde ning koksame seal ühe sarvpea maha ja teeme kuumas tuhas õhtueineks korraliku prae . Mul söögialunegi kaasa võetud . " Ning kolhoosi esimees koputas lapikule puskaripudelile põuetaskus . Laut oli aga tühi , kuigi Lonnil teati olevat lehm , mullikas , vasikas ning Ülol metskonna hobune . " Püüame võsast kinni , " tegi soldat ettepaneku ning kiskus püssi õlalt , sest lehmakell tilksus üsna lähedal lepavõsas . Samal silmapilgul kostis põleva maja juurest kõige meeleheitlikum naisterahva hädakisa : " Appi ! Appi ! Tulekahju ! Tulge kustutama ! Appii ! " " Mis see siis tähendab ! " tardusid vaprad lihunikud paigale . " Lonni , kurat ! Kutsub oma kisaga kogu küla kokku . " Ja kõik pistsid põleva maja poole . " Noh , tibukene ! Kas toas hakkas liiga palav ? Tulid õue perset jahutama , " irvitas eesti keelt tönkav soldat . " Mis sa , kurat , lõugad ! Tee , et vait jääd ! " käratas Vareselja . " Kas sa siis ei näe , et maja põleb ! Miks te kustutama ei hakka , " karjus peaaegu mõistuseta Lonni vastu ning hakkas kaldast alla sauna poole jooksma , et kaevu juurest veeämbrit võtta . " Ära lase tal põgeneda ! Tee ta kahjutuks ! " kamandas kordoniülem . Üks piirivalvuritest jooksis Lonnile järele , kes kaevu juures juba ämbriga kolistas ning andis talle püssipäraga mitu tugevat hoopi selga . Lonni kukkus kaevu juurde silmili maha ning jäigi sinna lamama . Kui ta lõpuks ärkas , olid venelased ja Vareselja Jaan läinud ning tuligi hakkas juba kustuma . Ta upitas enda vaevaliselt jalule ning vaatas ümber . Põlenud oli ainult elumaja , muud hooned olid kõik tulest puutumata . Lonni tatsas kõrvalhoonete juurde , sest talle meenus , et ta oli loomad õhtul lauta pannud . See oli tühi . Ei hobust , lehma ega mullikat . Lonni vajus oiates aidatrepile . Tema teada tuli ka Ülo õhtul tallilakka heintele magama . Kas ta märkas tuld õigel ajal ja sai põgenema , või võtsid venelased ta kinni ning viisid minema . " Issand halasta ! Issand halasta ! " ahastas õnnetu ema käsi murdes . Lonni oli meeleheite piiril . Kas poleks praegu kõige õigem alla jõe äärde minna ja sügavas hauas endale ots peale teha , sest ta tundis , et talle on mõõdetud rohkem , kui ta kanda jaksab . Ta värises üle keha , kuid ei teadnud , kas see tuleb kargest ööhallas hommikust või erutusest . Idataevas lõi hahetama , uus päev andis märku , et ta saabub . Lonni aga istus ikka veel aidatrepil ning vaatas üksisilmi suitsevat ahervaret . Vahetevahel lahvatasid leegid mustavate tukkide vahelt üles ning valgustasid troostitut ümbrust . Tuleasemelt õhkuv soojus jäi aina vähemaks ning Lonni tundis lõpuks lausa üdini tungivat külma . Alles nüüd märkas ta , et tal pole seljas midagi muud kui ainult öösärk . Pooleldi roomates komberdas külmast kangestunud Lonni alla sauna juurde ning laskus pingile . Sealt leidis ta ka vana kitli ja käterätiku . Saun oli alles paar päeva tagasi köetud ning veel võrdlemisi soe . Lonni tõmbas kitli öösärgi peale , sidus käterätiku ümber paljaste külmetavate jalgade , istus lavale ja püüdis mõtteid koguda . Sedamööda , kuidas külmavalu kehast lahkus , hakkas ta taipama oma lootusetu olukorra tõsidust . Tules oli hukkunud kogu ta varandus . Riided , pesu , majapidamisriistad , peamised toidutagavarad . Ja kui venelased loomad ka veel kaasa viisid , on ta täiesti paljas . Jääb ainult see , mis on aidas ja keldris . Kuid kõige rohkem vaevas teda ikkagi see , mis juhtus Üloga . Pojale mõeldes kartis Lonni , et kaotab mõistuse . Päev oli juba ammu keskhommikus , kui Lonni lõpuks oma tardumusest ärkas , sest väljast kostis lehma ammumine . See oli nagu valgusekiir keset kottpimedat ööd . Ja korraga tundis ta , et kõik ei ole veel jäägitult kadunud , et veel on mingi võimalus edasi elada , sest tema kõrval on elusolend , kes teda vajab . Vana Puniku ammumine läks Lonnile sedavõrd südamesse , et ta puhkes nutma . Ta nuttis kaua ja troostitult . Kogu oma südamevalu ja hingehäda valas ta pisaratesse , mis ei tahtnud ega tahtnud lõppeda . Kui julmad võivad ikkagi olla inimesed ! Lonni ei uskunud , et niisugused vägivallaaktid on kooskõlas seadustega . Seadused peaksid olema inimestele toeks , peaksid neid kaitsma , mitte aga andma igasuguse inimlikkuse kaotanud metslaste meelevalda . Ei , ei , see pole võimalik . Niisuguseid seadusi ei ole , sest eks ole ka seaduste tegijad ise inimesed . Need , kes selliseid kuritegusid korda saadavad , ei ole inimesed . Neil on ainult inimese nägu peas ja see on ka kõik , mida suur looja nendele inimesest kaasa on andnud . Nõnda arutles Jõekalda Lonni saunalaval konutades inimestest ning inimlikkusest , paljaste jalgade ümber käterätik ning vana kittel öösärgi peale tõmmatud . Uuesti tuletas Punik oma ammumisega meelde , et lüpsiaeg on ammu möödas . Kuhu küll perenaine jääb ? Ja koledast üleelamisest muserdatud Lonni ajas enda vaevaliselt jalule , et vaadata , kas kõik loomad on alles või ainult Punik üksinda . Lauda ees sõelusid mullikas , vasikas ja lambad , ka hobune oli seal . Kuidas nad küll koplisse said , sest ukse pani Lonni õhtul kinni ja kinni oli see ka praegu . Ei usu , et Vareselja oma soldatitega seda tegi . Kui neil nii palju inimlikkust ei olnud , et teda enne tule süütamist äratada , vaevalt et nad siis ka loomi laudast lahti läksid päästma . Aga kui siiski Ülo ! Ehk ärkas poeg laudalakas parajal ajal , päästis loomad laudast lahti , sulges ukse ning sai ka ise põgenema . Ja taas tundis Lonni , et veel teinegi valgusekiir ja hoopis eredam piilus kusagilt sünkmustast ööst tema poole . Kui Ülo tõesti elus ja terve on , küllap ta siis endast ka õige pea märku annab , sest eks temagi süda või praegu ema pärast valutada . Lonni tõi rehetoa juurest lüpsiku ja lüpsis lehma ära , sest päev lähenes juba lõunale . Siis kurnas piima ning viis allikasse jahtuma , tegi koplimulgu lahti ja ajas loomad jõe äärde ädala peale sööma . Pärast lõunat tulid naabrid , Roostepõllu omad . Nad olid kuulnud öösi laskmist ning kellegi meeleheitlikku kiljumist ja varsti pärast seda ka kahjutuld . Nad tahtnud appi tulla , kuid näinud õuel saalivaid soldateid ning läinud tagasi . Ja mida nemad siin oleksid suutnudki aidata , sest maja seisis juba üleni leekides , kui nemad lähedale jõudsid . " Kas sa midagi tulest välja tuua ei saanud ? " küsis naabrinaine , viidates Lonni paljastele jalgadele . " Mitte midagi . Selle vana kitli leidsin laudast . See on kõik . Poleks ma ise ärganud , oleksin põlenud elusalt sisse , sest need metslased ei võtnud vaevaks mind isegi äratada . Küllap nad seda lootsidki , et ma elusalt tules kõrben . " Roostepõllu omade imestusel polnud piire . " Issand jumal ! Tahtsid elusat inimest tules ära põletada ! Kas omaküla meestest ka kedagi kaasas oli või olid soldatid üksi ? " " Vareselja Jaan oli , ma teisi ei märganud . Ärkasin üles , kui suitsuving juba hingamist lämmatas . Alguses ei saanud arugi , mis lahti on . Jooksin toast välja , siis alles märkasin , et maja põleb . Ehmatasin nii koledasti , et mõistuse võttis segi . Alguses polnud kedagi näha . Hakkasin appi karjuma , siis soldatid ja Vareselja Jaan jooksid lauda juurest ja käskisid mind vait jääda . Ma ei taibanud , miks , sest kas nad siis ei näinud , et maja oli üleni leekides . Ma ei tulnud ju selle peale , et nemad olidki süütajad . Kui ma ikka veel appi hüüdsin ja kaevu juurest veeämbrit läksin võtma , et tuld kustutama hakata , jooksis üks soldat mulle järele ning virutas püssipäraga mitu korda selga , nii et ma meelemärkuseta maha kukkusin . Ärkasin alles siis , kui tuli juba kustuma hakkas ja venelased ka oma teed läinud , " lõpetas Lonni silmi pühkides . " Aga Ülo ? " " Õhtul tuli tallilakka magama , kuhu ta sealt kadus , ei tea . Võib-olla leidsid piirivalvurid ta sealt üles ning viisid kaasa , sest mida muud nad seal lauda juures askeldasid , kui otsisid teda . " " Ja loomad ? " " Õhtul ajasin lauta ja panin ukse kinni , selgesti mäletan , kuid hommikul olid nad väljas ja uks oli kinni , nii nagu õhtul jäi . Kuidas nad välja said , ei mõista . Ei usu , et venelased seda tegid . " " Võib-olla et Ülo , " arvas Roostepõllu perenaine . " Seda minagi , et ehk tema . Kui teaks , et on elavate kirjas , oleks elul veel mingi mõte , muidu küll mitte . " Ja Lonni jutustas naabritelegi , mida ta saunalaval lösutades mõtles ja tundis ning et ta oma tardumusest Puniku ammumise peale virgus , mis oli nagu elustav päikesekiir keset pilkast pimedust . Naabrid läksid , kuid tulid õhtul tagasi ning tõid Lonnile mõned hädavajalikud riidehilbud , pesu ja ka jalavarjud , et ta saaks koduõuel oma igapäevaseid töid teha . Ülo tuli öösi , otsis ema saunast üles ning nüüd pidasid nad kahekesi nõu , mida ette võtta , et kuidagi edasi elada . Oli viiekümne teise aasta ehk neljanda kolhoosiaasta suvi . Kolhoosikord oli ennast selle aja jooksul juba igast küljest näidanud . Inimestele oli selgeks saanud palju valusaid tõdesid , mida ühismajand endaga kaasa tõi . Ei olnud paranenud tagurlik juhtimine , ei töösse suhtumine , ei kolhoosiinimeste omapoolse initsiatiivi mahasurumine mistahes ettevõtmises , ei olnud suurenenud ka töötasud . Endiselt saadi väljatöötatud normipäeva eest paar-kolm grammi teri , kui üldse sai , mõnikümmend grammi põhku ning neli-viis kopikat raha . Selline töötasu ei vaja kommenteerimist . On lausa uskumatu , kuidas inimesed selle aja üle elasid . Pole mingi ime , kui see tagurlik aeg sundis inimest otsima ebaausaid võtteid , sest nälgiv inimene , olgu ta kui aus tahes , on valmis kõigeks . Jaanipäeva järgsed kuldilusad ilmad meelitasid kõiki heinatööd alustama , eeskätt siiski oma isikliku lehma jaoks , sest mine seda suve tea , hakkab järsku seitsmevennapäevast sadama , siis ladistab kuni sügiseni välja . Ka Künka Minna ei jäänud teistest maha , vaid võttis vikati ning toksis kraavikallastelt ja heinamaa-äärsest võsast , kuhu niidumasin ligi ei saanud ja kus rohi vähegi vikatisse hakkas , varajastel hommiku- ja hilistel õhtutundidel , et sügiseks kuidagimoodi lehma jaoks vajalik kogus heina kätte saada . Kolhoosi peale ei saanud lootma jääda . Möödunud sügisel anti kolmesaja normipäeva eest üheksakümmend kilo põhku . Kui palju tänavu saab , oli veel teadmata . Seepärast siis kiirustasid kõik , et seda aega enne majandi heinategu maksimaalselt ära kasutada . Et Minna oli eelmisel aastal välja töötanud normipäevade maksimumi , kolmsada päeva , andis majand talle selle eest juba kaks aastat niitmata jäänud madala lodupealse Vigi heinamaasoone , kust võis oma lehma jaoks heina teha . Kuigi paar aastat kasutamata seisnud luhasoon ei tõotanud teab kui kvaliteetset saaki , oli ta siiski enam kui mitte midagi . Kui teda nüüd kohe , peale jaanipäeva niita , võib sealt üsnagi ilusat heina saada . Nõnda arutles Minna , kui ta oma endist kodutalu heinamaad vaatamas käis . Ka küün oli veel säilinud , kuigi katus vajas pisut parandamist . Lumerohke talv oli pehme niitmata kulu maha vajutanud ning nüüd oli värske mahlakas rohi sellest läbi kasvanud . Minna niitis heinamaa kodupoolse , ühtlasi ka kõrgema osa maha , laskis loo kuivada ning pani saadudesse . Tehtud tööst tundis ta heameelt . Teise poole niitmiseks kutsus ta üheks päevaks appi Sepa Kaarli , viinamaia vanapoisi , kes oli Minna mehe Arturi kauge sugulane . Ilm oli tulipalav , haudes ja tuuletu . Õhtupoolikul ilmusid edelataevasse sünged rünkpilved ja kostis kauget kõuemürinat . " Kisub vist vihmale , " arvas Sepa Kaarel . " Homme on maretipäev , kui nüüd sajuks läheb , sajab seitse nädalat , kuni sügiseni välja . " " Seitsmevennapäev oli ilus , ilma vihmata , " püüdis Minna oma soovidele õigustust leida . " Seitsmevennapäev ei loe , kui maretipäeval sajab . Kui seitsmevennapäeval niigi palju päikest näitab , et mees hobuse selga jõuab hüpata , saab ka veel heina teha , sajab aga maretipäeval , jääb hein tegemata , " seletas Sepa Kaarel . " Sa ajad oma jutuga hirmu peale . Kolhoosis alles üks ristikupõld valmis , teine loos . Metsaheinamaadega pole veel alustatudki , " tundis Minna muret . " Mis sul kolhoosist , peaasi , et oma lehma jaoks heina tehtud saad , " arvas Kaarel . " Kuidas siis niimoodi , ikka kolhoosi eest peab ka muretsema . Ega loomi või lasta nälga surra . " " Surgu ! Kellele neid putukaid vaja on ! " Ja Minna ning Kaarel niitsid edasi , kuni heinamaa maha sai . " Eks näe , mis nüüd loost saab , " lausus Künka perenaine ja uuris edelataevast , kust vastu õhtut pilved taandunud olid . " Taevas tõmbab selgeks , ei seda vihma niipea karta olegi . " Järgmisel hommikul oli taevas säravalt selge ja puhas . Kuid juba keskhommikul ilmus päikese ette piimjas uduvine , mis kiiresti tihenes . Künka perenaise hommikune rõõm asendus hirmuga . Mis siis , kui sadama hakkab ! Kraavikallastel ja all põlluservas oli ühtekokku oma paar tugevat vankrikoormat kuldilusat rammusat heina , puha hiirehernes ning valge ristik peene kastekõrrega läbisegi . Minna käsutas lapsed appi , tõi ise suure kiiruga majandist hobuse ning asus heinu sisse vedama . Taevas oli vahepeal üleni lauspilve tõmbunud ja samal ajal , kui Minna viimase hargitäie kuiva heina lakasuule upitas , langesid maapinnale ka esimesed vihmapiisad . Ta tänas oma südames jumalat , et vähemalt seegi töö korda läks . Mis saab aga kuivadest saadudest soone peal ! Minna hoidus sellele mõtlemast . Ta mäletas varasematest aegadest , kus vihmastel suvedel sajuveed Vigi soonest mahaniidetud loo suutumaks ära viisid , nii et temast jälgegi järele ei jäänud . Mis siis , kui tänavu samuti juhtub ! Sel päeval sadas kuni õhtuni . Enne päikese loojangut sadu lakkas ning öine taevas oli selge . Hommikul tõusis tuul . Minna kiirustas heinamaale . Oma suureks üllatuseks leidis ta , et kuivad saod polnud üldse vihma sisse võtnud , ainult pealt olid märjad ning neid võis juba paari-kolme tunni pärast küüni vedada . Taas tõttas Künka pereema kolhoosist hobust võtma . Ta pani poisikesed , üheksa aastase Väino ja seitsmeaastase Reinu saadusid vedama , ise hakkas hanguma ning tüdrukud virna tallama . Kõik laabus õnnelikult , ainult kõige viimane saad lagunes enne kohalejõudmist ning hobune tuli paljaste hagudega küüni juurde . Üle hulga aja võis Künka Minna sel õhtul rahuliku südamega puhkama heita , sest suurem osa heinast oli tehtud . Kui ka enam juurde ei saa , peab ta ühe lehma ning paar lammast sellegagi kuidagimoodi ületalve , mis praegu käes on . Lausa õnn , et majand heinatööga viivitas , said kolhoosnikud vähemalt oma isikliku lehma jaoks vajaliku heina enam-vähem kätte . Kui Minna järgmisel hommikul talli juurde töökäsku läks saama , olid mehed seal juba koos ning kõigil hobused vankri ette rakendatud . " Kuhu nüüd ? " " Rakverre , normiheina viima , " vastas Rogandiku Mart . " Normiheina viima ! Loog alles võtmata , " ei saanud Minna aru . " Ega me loost teda võtagi , võtame küünist . " " Küünist ? Kas selle , mis juba valmis on ? " " Muidugi . " " Kes niisuguse totra korralduse küll andis ? " Vastuse asemel viitas Mart brigadiri poole , kes meestele parajasti mingit paberit ette luges . Olevat range korraldus kõrgemalt poolt – normihein ära viia just täna , kuna ilmaprognoos ennustavat lähemal ajal pikka sadu . " Aga kes siis loo üles võtab ning varju alla veab , kui kõik mehed ära lähevad . Näete , milline taevas on , ketas ümber päikese . Homme kindlasti sajab , " viitas Künka perenaine uduvines taevale . " Mis see meie asi on . Meie asi on käsku täita , " vastas Mart . Hobuste voor hakkas liikuma . " Kõik Altsepa küüni juurde ! Seal teeme koormad peale , ning siis Rakverre , " kamandas brigadir . Voori etteotsa asus kalurikolhoosist ekstra välja kutsutud pillimees , Baškirovi Aljoša ning " Katjuša " helide saatel asus punavoor teele . Aljoša kõrval istus Altsepa Ruudi ning hoidis varda otsa kinnitatud punast lippu pea kohal . Talli juurde jäänud naised , rehad käes , vangutasid päid ning vaatasid täis arusaamatust punavoorile järele . " Ei mina mõista enam midagi öelda . Keset ilusat heinailma niisugune kometimäng . Terve suur põld ilusat kuiva ristikuloogu täis , kes selle üles võtab . Palju meie oma käsirehadega seal teha suudame , " arvas Rogandiku Leida . " Kas keegi looreha peal varem istunud pole ? " küsis Minna . Keegi ei olnud . " Hea küll , siis mina proovin . " Koplist toodi Rahkamäe vana pime mära , rakendati looreha ette , Künka Minna istus peale ning võttis ohjad . Kõik valgusid ristikupõllule . Kuidas ka naised ei pingutanud , ei suutnud nad tohutu suurest Mäemõisa heinaväljast õhtuks pooltki üles korjata , sissevedamisest rääkimata . Mehed jõudsid punavoorist tagasi alles õhtul . Linnas olnud niisugune tohuvabohu koos , et hoia ja keela . Asjaajamine puha organiseerimata . Nemad jõudnud küll üsna varakult kohale , kuid vastuvõtjaid polnud . Tulnud alles peale lõunat , kui kõikide majandite punavoorid juba ootamas . Ilusad ristikukoormad jäänudki raudtee äärde maha vedelema . Öösi hakkas sadama . Sadas lakkamatult päevi ja öid . Sajule vaatamata käsutati terve ühismajandi töövägi kõik heinamaale . Kui kolhoosnikud sellele vastu püüdsid vaielda , et kuidas siis ikka heina lausa vihma alla niita , käratas esimees : " Vihm kolhoosikorra tingimustes heinatööd ei sega . " Nõnda jäigi , sest käsk öeldakse olevat vanem kui inimene . Päevad läbi tärisesid niidumasinad heinamaal . Vahetati hobuseid , vahetati mehi , kuid masin laskis edasi . Vihm peksis varasema niiduse maadligi , millest ädal kiiresti läbi kasvas . Nädala pärast olid madalamad luhaheinamaad juba niivõrd pehmed , et ei kannatanud enam hobusega peale minna . Vihmahoogude vaheajal , kui päike ennast vahetevahel näitas , püüti vettinud ning mustaks tõmbunud heinaloogu rehaga natuke kergitada , et ta pisutki kuivaks . Ja kui siis sadu nädalas üheks päevaks lakkas , kraabiti see läpastanud sodi kokku ning veeti küünidesse . Heinaks võis seda vaevalt nimetada . Kui Künka Minna nädala pärast oma heinaloogu läks vaatama , meenutas madal soonepealne pigem jõge kui heinamaad . Pruun kobrutav rabavesi oli mahaniidetud rohu üles kergitanud ning pajuvõssa laiali kandnud . Minna tõi kodunt hargi ja korjas mätaste otsa peatuma jäänud heinasülemeid kokku ning tassis küüniesisele kõrgemale kohale . Alles paari nädala pärast õnnestus see küüni panna . Suured uputuslikud vihmasajud vähenesid alles septembris , kuid siis oli juba hilja . Lamandunud viljapõllud kasvasid orases , kartulivagude vahel läikles vesi . Suur osa heinamaadest seisid niitmata . Kui Minna õhtuti surmväsinuna kolhoosi kartulipõllult koju tuli , võttis ta vikati ning toksis kraavikallastelt ja teeveertest ädalat , et lehmaheinale pisutki lisa saada , sest ka paar-kolm lammast tahtis ta ületalve jätta . Lapsed oli vaja kooli saata , kuid mida panna nendele selga või jalga . Minna võttis kokku kogu oma oskuse ning jõu , otsis välja Arturist alles jäänud riided ning püüdis nendest midagi laste jaoks õmmelda , sest külanõukogu ähvardas trahviga , kui lapsi kohe kooli ei saada . Väsimusest ja murest peaaegu mõistuseta istus Minna pooled ööd üleval ning suutis lapsed lõpuks suure hilinemisega kooli saata . Jäigad impregneeritud mantlid õhukese pluusi peal , jalas riidest õmmeldud tuhvlid , nõnda läksid neli last igal hommikul kooliteele . Kui eelmistel aastatel vähemalt kartuleid majas piisavalt oli , siis nüüd pidi ta iga kord neid keema pannes hoolikalt mõtlema , kas järgmiseks korraks ikka jätkub . Pool kartulipõllust seisis juba paar nädalat vee all ning korralikku saaki ei olnud sealt enam loota . Vees pehmeks tõmbunud kartulid söötis Minna sigadele , et nad mitte päriselt raisku ei läheks . Sama lugu oli ka kolhoosi kartulitega . Kõrgematel liivastel põldudel oli aga saak väga hea . Kuid kolhoosnikud ei hoolinud nende ülesvõtmisest . Püüti leida igasuguseid põhjusi , et aga töölt puududa . Ja kui põhjust polnud , mõeldi neid ise välja . Ning nii imelik kui see ka polnud , olid puudujateks just need , kes ka enne kolhoosikorda oma majapidamistes tööst eriti ei hoolinud . Ühismajandi asutamisel aga olid nad kõige innukamad uue korra pooldajad . Minna oli nende seast , kes suhtus uude ja tundmatusse ettevaatusega . Ta lähtus vanasõnast : vana nähtud , uus nägemata . Teda oli õpetatud maast madalast tööd austama , seda hoolikalt ja südamega tegema . Nii suhtus ta praegu ka ühismajandi töösse . Hommikul esimene , õhtul viimane , nõnda käis ta päev päeva kõrval kolhoosipõllul , kuigi just temal oleks olnud koju jäämiseks tihti palju rohkem põhjust , kui mõnel teisel , kus lapsi kasvatasid ema ja isa mõlemad . Ka Saarevälja Marta oli üks nendest , kes tööd ühismajandi põllul eriti ei armastanud . " Sa kohe iga päev väljas , nagu mõisa moonakas , teenid kannuseid või ? Tahad autahvlile saada . Kas sul siis kodus midagi paremat teha pole kui kolhoosipõllul taguots püsti köögutada . " lausus ta halvustavalt Minnale , kui see , korv käes , hommikul tööle läks . " Kui kõik nii mõtleksid nagu sina , jääksid kolhoosi kartulid võtmata , " vastas Minna . " Mis sa arvad , et ma heast meelest , ilma põhjuseta töölt puudun või ? Näe , läksin üleeile õhtul rabasse , et korjan paar liitrit jõhvikaid , väänasin mätaste vahel jala välja . Ei tea , mismoodi ma seal kartulivaol niisuguse jalaga olen . Aitab sellestki , kui üks inimene perest väljas on . Ega mõisateolgi vanasti perenaine ei käinud . Juhan nagunii iga päev nagu ruun rakkes , ei öö ega päeva vahet , " sädistas Marta ning tegi minekut . Kartulivõtmine venis , pärast mihklipäeva algasid öökülmad ja karta oli lume tulekut . Brigadir käis iga õhtu küla läbi , et selgusele jõuda , miks kõik töövõimelised inimesed väljas pole , kuid miski ei aidanud . Õhtul oli tööle lubajaid küll , hommikul aga puudusid nendest peaaegu pooled . Küll vabandati viletsa tervisega , igatsugu asjaõiendustega linnas ja jumal teab mis kõik veel . Kartulikuhjad seisid katmata , tuul tegi mugulad kibedaks , kuid see nagu polnudki kellegi mure . Ka märkas Minna , et kuhjad kasvasid imevisalt . Õhtul paistis hunnik hoopis suuremana kui hommikul , nagu oleks öö jooksul neid keegi näppamas käinud . Ja kui Minna ühel õhtul lehma Saarevälja tagant heinamaalt ära läks tooma , ei uskunud ta oma silmi . Naabrite põllul seisis kartulihunnik , mis ühismajandi omadele silmad ette tegi . Niisugust tohutut saaki ei võinud Saarevälja maalapp küll anda . Pealegi oli pool naabrite individuaalpõllust teravilja all . Kuigi vesi nende kartulit vähem rikkus kui Künka oma , seisis ka seal vagudes vähemalt ühel kolmandikul lausvesi oma paar-kolm nädalat peal ning Marta ei võtnud vaevaks sealt midagi päästa . Vaatamata väsimusele ei saanud Minna sel õhtul tükil ajal uinuda . Ta ei tahtnud kellestki halba mõelda , kuid mõtted ründasid teda ise . Tulid , nagu tulevad ikka need , mida kõige vähem oodatakse ja nad tegid oma töö . Minnale meenus , et viljakoristamise ajal , kui ta kaerakärpaid tegi , olid need paksud , nagu ikka tehakse , niisugused , nagu ta oli harjunud neid tegema , hoolikalt harjatud , et nad sajuvett sisse ei võtaks . Kui ta aga vilja vedama läks , oli redelite peal ainult õhuke kord , vaevalt pool sellest , mis tema sinna peale tõstis . " Oled sa aga kärpad teinud , " lausus Rogandiku Mart halvustavalt , kes koormat hangus . " Nagu pitsikord redelite peal . " " Pole mina niisuguseid teinud , " solvus Minna . " Siit on küll keegi vahepeal matti käinud võtmas . " Kui Rogandiku aia tagant mööda minnes vahtra oksad Mardi koormast suure hangutäie vilja maha kraapisid , tahtis Minna hobuse peatada , et kaerasülemit koormasse tagasi tõsta , küsis Mart imestunult : " Miks sa hobuse seisma jätsid ? " " Kas sa siis ise ei näe , et suur hangutäis vilja maha pudenes ? " " Nägin küll , aga mis siis ? " " See tuleb üles võtta . Kesse siis vilja niimoodi tee äärde vedelema jätab . " " Ega ta jäägi vedelema . Kas sul endal kodus kanu ja seapõrsast ei ole ? Ei jää kolhoos sellest vaesemaks , ega saa ka rikkamaks , aga minu loomadele on ka see kaerasülem suureks asjaks . " Minna vaikis . Kui nad pärast lõunat taas viljakoormat põllul peale tegid , lausus Mart nagu hommikuse jutu jätkuks : " Inimene peab oskama iga korra ajal elada , muidu võid nälga kõngeda . Üleliigne ausus pole kellelegi kunagi kasuks tulnud . Inimene on juba niimoodi loodud , sõrmed enda poole kõnksus . " Künka Minna arvates suhtus enamus kolhoosnikke vääralt ühismajandi töösse ning varandusse . Kust küll tuli see hoolimatus ? Lausa üllatavalt kiiresti olid inimesed muutunud . Eriti teravalt ilmnes see Minna arvates Rogandiku Mardi juures , keda ta tänini oli pidanud tubliks ja hoolikaks töömeheks , kes nii nagu tema isegi ka kolhoositööd tegi peremehetunde ja südamega . Kui Mart ühel hommikul , kui parasjagu vihma ei sadanud , Künka endisele põllule ristikut tuli niitma , ajas ta hobused ilma pikemalt mõtlemata õitsvasse heinapõldu ning kukkus täristama . Niisugust raiskamist polnud Minna veel oma elupäevil näinud . Mõelda ainult ! Ristikupõldu ei niideta enne niiduki tööle asumist servadest lahti , vaid hobused tallerdavad põlvini ilusas heinas ning masina rattad veavad väärtusliku loomasööda maha . Minna oli harjunud sellega , et ta vikatiga ümber põllu käis ja servad lahti niitis ning siis alles tuli Artur niidumasinaga . Ühtki sületäit ei läinud raisku . Nüüd aga tuli Rogandiku Mart , ise ei tea mitmendast põlvest igipõline põllumees , ja asus kohe masinaga keerutama ega hoolinud sellest midagi , et ilus punane ristik oma paari meetri laiuselt ümber põllu asjatult maha sai sõtkutud . Ja kui Minna vikatiga juurde tõttas ning Mardi lagastamist peatada püüdis , naeris naabrimees talle näkku ja lausus : " Mis sa selle vikatiga siin vehid . Ega sa oma põllul ei ole . See ju kolhoosi oma . " " Kas siis ainult oma põllul tuleb tööd hoolikalt teha ? Niimoodi tallad sa oma masinaga terve koorma ilusat heina maha . " " No ja mis siis sellest ? " küsis Mart vastu . " Ei saa kolhoos sellest ristikukoormast rikkamaks ega jää ka vaesemaks . " Ja Mart laskis edasi . Kuid Minna süda ei andnud rahu . Lõunatunnil võttis ta koti ning kiskus kätega maha tallatud ning sasitud heina põllu servast ära ja viis lauta lehmale ja mullikale ette . Parajasti kui ta laudast välja tuli , et uut kotitäit tooma minna , keeras keegi suurelt teelt jalgrattaga Künka õuele . Tulija oli kolhoosi esimees . Ta avas ilma Minnat tervitamata karjaaia värava ning astus laudauksest sisse . " Tulin vaatama , mis su lehmal ja mullikal sõimes on . " " Ristik , tee äärest kiskusin , " vastas Minna . " Ah et tee äärest kiskusid . " " Jah , selle , mis hobused ja niidumasin maha tallasid ja mis niitmata jäi . Ta oleks sinna nagunii vedelema jäänud . " " See tähendab , sa varastasid selle kolhoosi maa pealt . " " Kas see on vargus , kui ma selle tee äärest üles korjan , mis kolhoosile ei kõlba . " " On . Mis kolhoosi maa peal kasvab , kuulub ka kolhoosile , mitte aga kolhoosniku lehmamullikale . " " Nüüd ju teist maad polegi . " " Seepärast ei ole sul õigust sealt omavoliliselt midagi võtta . Sulle on sinu pool hektarit välja mõõdetud , seal võid ristikut kasvatada , mitte aga kolhoosi põllult varastama minna . " Minna tundis kurku nöörivat viha . Kuidas võis kolhoosi esimees selliseid tooreid sõnu tema kohta suhu võtta . Ilmselt ei olnud Vareselja Jaan Minnale seda ikka veel andestanud , et ta parteisse ei astunud . Mida ta varastas , kellelt ? Ta kitkus rohtu , mida muld sigitas , tema enda kodutalu muld , mida tema mehe vanemad juba mitu inimpõlve hoole ja armastusega olid harinud ja viljakandvaks muutnud . Kus küll on inimväärikuse solvamise piir ! " Mina andsin kolhoosile korras talu , viis lehma ja hobuse , viljaseemne , kõik , mis mul oli . Aga mis sinul endal oli anda , et sa nüüd kontrollima tuled , mis minu lehmal sõimes on . " " Ka mina andsin talu . " " Jah , ainult ühe surmaga võlgu hobusesetuka ning palja ohakatesse ja orasheina kasvanud söötis maa , mis praegugi üles harimata seisab . Oma lehmad tapsid sa maha ja tegid enne kolhoosi astumist rahaks , siis võtsid ühismajandi karjatallist minu antud lehma ja viisid oma lauta , minu antud hobuse ajasid joobnud peaga surnuks . Ükski juhatusemees ei näinud ega kuulnud , rajooniisandad on samuti kurdid ja pimedad . Arukuusikus vaatavad kännud vastu , kust sa metsa maha võtsid ning oma sõpradele ehitusmaterjaliks sahkerdasid . Kaks talukohta panid sa pudelisse , jõid maha . Kui venelased tulid , pugesid parteisse , mängisid süütut kannatajat , kelle kulakud paljaks riisusid . Rajoonisaksad , kes sind ei tundnud , pressisid su meile esimeheks , et parteilane , peab rahvast kommunistlikult kasvatama , poliitilist valvsust pidama , et kulaklik element külas pead ei saaks tõsta . Mis kasvataja sina oled ! Variser ! " " Jäta sõimamine ! Või ma lasen su varguse eest vangi panna ! " " Te ise õpetate inimesi varastama , kui niisugust asja üldse saab varguseks nimetada . " " Saab küll . Ühismajandi vara riisumine on raske kuritegu ja sind ootab ränk karistus . " " Maha tallatud ristik , mida ma teeäärest kätega katkusin , on ühisvara , aga mets , lehmad ja hobused mitte ! " Minna oli peaaegu nutma puhkemas , niivõrd solvav oli esimehe jutt . " Millest ma peaksin sinu arvates elama , mida oma lastele süüa andma , kui te minu tööjõu ilma tasuta ära röövite . Miks te mulle minu töö eest palka ei maksa ! Kui peremees kodanlikul ajal sulast pidas , maksis ta selle eest , nii et sulased ja teenijatüdrukud paremini riides käisid kui ta oma lapsed . Sulastel ja tüdrukutel olid jalgrattad , seda luksust võisid vähesed perepojad endale lubada . Nüüd nimetatakse seda sulaste ja tüdrukute tööjõu ekspluateerimiseks . Aga kas see ei ole ekspluateerimine , mis praegu kolhoosis toimub ! " " Kolhoosis töötate endale , kodanlikul ajal töötasite kapitalistidele . " " Kuidas endale , kui ma selle eest mitte midagi ei saa ! Öelge mulle , kellele minu töövaev läheb ? Meile ei maksta ju peaaegu üldse mitte midagi . Mitu korda halvemas olukorras kui kunagi mõisa moonakad . Moonakas sai oma töö eest toidukraami , millega võis oma perekonda toita . Kolhoosnikud peavad elama aga paljast vaimustusest . Mõelda ainult , missugune õnn , töötada ühismajandis , nautida kõiki kolhoosikorra hüvesid ! Ja kui keegi julgeb suu lahti teha ning selle ebaõigluse kohta mõne arvustava sõna öelda , ähvardatakse vangla ja Siberiga . " Rohkem Minna enam öelda ei suutnud . Ta puhkes nutma ning astus lauta , kus vajus murtuna tühjale lehmasõimele . Ta nuttis , kuni viha üle läks . Saatku Siberisse , mõtles ta . Võib-olla seal polegi selliseid kiskjaid nagu siin . Pätid ja vargad , kes eesti ajal tööd ei viitsinud teha , on nüüd eesotsas , suured kamandajad ja asjamehed . Kui Vareselja Jaan talvel Künka endise hobuse joobnud peaga surnuks ajas , ei näinud seda keegi . Siis olid kõik kurdid ja pimedad . Juhatus laiutas käsi , et nojah , eks ta ole jah , et Jukal olid vist tiirud üleval , et oleks pidanud teist loogaküünega nühkima , aga esimees ei tulnud selle peale . Sinna nahka ta ikka vist läks . Ja nüüd topib seesama esimees oma nina minu lehmasõime , et vaadata , mis lehmal ees on . Minna mäletas väga hästi , millises olukorras Vareselja talu eesti ajal oli . Tema oma mehega tegi Vigi soones viimast heinakuhja , kui Vareselja omad vastu õhtut sealt mööda heinaloole läksid . Ja kui Artur Jaani käest küsis , et kas hakkad juba heina lõpetusi pidama , venitas Jaan nagu vastu tahtmist : " Ega seda heinaaega ole veel olnudki , see ju kõik alles ees . " Aga et augustis sadama hakkas , jäidki Vareseljal pooled heinamaad tegemata . Kevadel söödeti loomadele läpatanud kartulikuhja õlgi ja upitati poeginud lehmi hoobadega üles . Jaan müüs metsa , kuni seda jatkus , ning jõi ja prassis linnas kahtlaste naistega , vedades neid isegi koju oma naise ja laste silma alla ning tembutas nendega häbi tundmata , kuni rahad otsa lõppesid . Talu jäi võlgadesse ning müüdi oksjoni teel maha . Seejärel kolis Jaan naise venna tallu , kus peremees õnnetult surma oli saanud . Ja ega sealgi paremat ei olnud . Ka selle talu oskas Vareselja üsna pea niisugusesse olukorda viia , et oksjonihaamer ähvardama hakkas . Küllap see nii oleks juhtunudki , kuid õnneks saabus neljakümne esimene aasta , kus Vareselja Jaani sugustel meestel hea võimalus avanes oma mainet tõsta . Mõistagi ei jätnud Jaan seda kasutamata . Künka Minna mõtles hirmuga lähenevale talvele . Vihmane suvi ei lasknud lehmale vajalikus koguses heina teha , pool kartulimaast oli veel vee all . Piimanormist oli veel ligemale kolmandik tasumata , sest lehm lüpsis vähe , kuna polnud õiget söögimaad ja lapsi ei saanud ka täiesti ilma piimata jätta . Seakesikutele , kuigi neid oli vaid kaks , polnud peale rohu midagi ette anda . Suuremad lapsed korjasid päevad läbi Kukumäe tammikust tammetõrusid ja tõid sigadele ette , et nad pisutki kosuksid . Oli juba augustikuu keskpaik , kuid Minna kodutalu heinamaad seisid ikka veel niitmata ja karta oli , et nad niitmata jäävadki , sest sadas peaaegu iga päev ja pehme lodumaa ei kandnud enam hobuseid peal . Käsitsi niitmiseks puudus aga tööjõud . Minna oleks sauna tagant heinamaa servast hea meelega paari sao jagu oma napile loomatoidule lisa niitnud ja küllap ta selle loo kuidagi redelite peal kuivaks ka oleks saanud , kuid ei julgenud . Pärast suurt pahandust ristiku pärast kartis Minna esimeest päris tõsiselt , sest Vareselja suhtus temasse ilmse vaenulikkusega . Mine tea , ehk saadab selle eest tõesti Siberisse . Rogandiku Mart oli julge mees ning tegi Muurapõllu metsaheinamaalt salaja paar koormat luhaheina ning vedas öösi koju , kuid keegi nägi ja kaebas . Lõpptulemuseks oli see , et Mardil võeti ära kogu heinatagavara , kuna see olevat ebaseaduslikult muretsetud . Juba aegsasti hakkasid kolhoosnikud oma üleliigseid loomi likvideerima , sest oli ette näha , et kõiki ületalve pidada ei suudeta . Tapeti vasikad , mullikad ja härjavärsid , lammastest jäeti ainult üks paaritatud emalammas . Ka kolhoosi juhatus taotles rajoonist karja vähendamiseks luba , sest olemasolevad söödavarud ei võimaldanud pooltki karja ületalve jätta . Vastus tuli eitav . Parteikomiteest sõitsid instruktorid kohale ja juhatus kutsuti kokku . Mida kolhoos ometi mõtleb ! Karja vähendada ! See ei tule kõne allagi . Kari tuleb terves koosseisus säilitada ning ületalve pidada . Kas kolhoosi juhatus Moskvast antud direktiive ei tunne ? Linnad vajavad liha ning piima ja teie tahate karja hävitama hakata . See on ennekuulmatu ! Kiiremas korras kogu kolhoosipere siloauke kaevama , hobuniidukid tööle ning mahaniidetud rohi aukudesse . Ning rajoonimehed lahkusid vihastena , lubades õige pea kontrollima tulla , kuidas silotegemine edeneb . Asi oli võõras ja uudne . Silo polnud ükski talumees varem teinud , sest eesti külades polnud see kombeks . Tõsi küll , kodanliku aja lõpupoole alustasid silo tegemisega mõningad suurtalunikud , kuid üldiselt oli see külas vähetuntud asi , millesse suhtuti suure ettevaatuse ja umbusuga . Kuid nüüd tuli seda tegema hakata , kas oskad või ei oska . Nõnda siis käsutati järgmisel hommikul osa mehi labidatega heinamaale siloauke kaevama , ülejäänud aga niidumasinatega samasse niitma , et oleks kohe hea hõlpus auku kühveldada ja kinni trampida . Ja see oli ka kõik , mida silotegemisest teati . Keegi ei osanud juhendada , keegi polnud seda varem teinud ega näinudki , kuidas tehakse . Vanemad mehed mäletasid , et Selivere parun teinud mesikast silo vanas viinavabriku keldris juba rohkem kui kümme aastat tagasi ning et seda kraami söödetud nuumpullidele vaheldumisi viinavabriku praagaga . Kuidas ta aga tavalisest niiduheinast välja kukub ja kas sellest värgist niisuguses mullaaugus üldse midagi mõistlikku tuleb , ei osanud mehed arvata . Kui äsjakaevatud auk värskelt niidetud rohtu täis sai , istusid mehed hobuste selga ning asusid augu sisu kinni tallama . See oli vaevarikas ja tülikas töö , sest hobused vajusid pehmes rohulademes kõhuni sisse ja hakkasid rabelema . Rogandiku Mart tahtis ilmtingimata oma endise märaga , rahutu ja tigeda kõrviga silo tallama minna , kuigi teadis , et hobune teiste märade lähedust ei salli ning alatasa kõrvu liigutas ja saba kergitades vett viskas . " Mine ära oma kreksutiga , soristab kogu siloaugu täis , mihuke loom teda talvel sööb , " keelas Saarevälja Juhan . " Pole tal häda kedagi , rammusam saab , " irvitas Mart õelalt vastu , sest ta ei suutnud seda kolhoosi juhatusele kuidagi andestada , et temalt kogu lehmahein ära võeti . Pehmes rohumassis rabeledes kaotas Saarevälja Juhani linalakk tasakaalu ja müksas küljega Rogandiku kõrvi tagumikku . Kostis vihane hirnatus , võimas veevool ja pilguke hiljem virutas kõrb tagant üles , kuid nii õnnetult , et hoop sattus Saarevälja Juhanile vastu jalasäärt . Juhan karjatas , kukkus hobuse seljast maha , ega saanud enam tõusta . Mart ronis oma kõrviga august välja ning aitas ka Juhani kaldale . " Mis kurat sa oma setukaga sinna auku ronisid , " vandus Juhan . " Ma ju ütlesin sulle , et mine minema . Nüüd on minul jalaluu katki . " Ja nõnda oligi . Kui saabas jalast ära võeti , vajus jalg murdekohast allapoole ning jäi jõuetult rippuma . Juhan viidi Kundasse arstiabi saama , siloaugu juures aga jätkus töö . Juba veebruaris hakkas ühismajandis loomatoit lõppema , nii nagu oli ette näha . Lehmade päevast koresööda normi vähendati veelgi , kuigi see juba sügisest peale oli vähe elamiseks , palju suremiseks . Piimatoodang langes pidevalt . Jälle sõitsid rajoonist instruktorid kohale , et kolhoosi juhtkond aru annaks , mida niisugune asi tähendab . Esimees püüdis olukorda selgitada , kuid linnasaksad ei võtnud teda kuulda . " See on sabotaaž ! Kulakud tõstavad kolhoosis pead , sest mille muuga niisugust tagurlikku asja seletada . Piimatoodangut tuleb tõsta . Kolhoosnikud peavad aitama ja osa oma söödavarudest majandile andma . Metsast tuleb tuua värskeid kuuse- ja männioksi ning neid tuleb loomadele sööta , pidevalt sööta , sest sealt saavad lehmad vajalikke vitamiine ning piimatoodang tõuseb . Ja kus on silo ? Te tegite ju silo ! Tegite . Aga miks te seda ei kasuta ? Miks seisavad siloaugud avamata ? Lehmade piimatoodang aga langeb . " Ja linnasaksad tegid hirmust kaamele esimehele selgeks , et majandis on igatsugu loomasööda ressursse otse kuhjaga , kuid kohapeal ei osata neid kasutada . Jälle vangutasid lihtsad külamehed pead , kuid võtsid järgmisel hommikul siiski brigadiri käsu kohaselt saed ning kirved kätte ja läksid keset talveaega metsa loomasööta varuma . Laastasid ära terve hulga ilusat noort männikut , kus noored puud juba mehekõrgused ja enamgi ning vedasid vaigu järele lõhnavad sinakasrohelised oksad karjatalli juurde kokku . Ja vaata imet ! Nälginud loomad näksisid tõesti haljaid oksi seni , kuni neist ainult paljad raod järele jäid . Kuid siis tuli uus häda . Peagi märkasid karjatalitajad , et loomad enam ei mäletse , vaid seisid norus , ninaotsad kuumad ning kuivad , ega võtnud enam mingit toitu vastu . Mõne päeva pärast hakkasid loomad surema . Kõigepealt vasikad ja mullikad , kes oksi eriti aplalt sõid , seejärel aga ka lüpsilehmad . Lahkamisel selgus , et oksad olid maod ummistanud . Kuigi loomad neid nälja kustutamiseks sõid , ei olnud okaspuu oksad nende seedeorganitele vastuvõetavad . Esimees , karjafarmijuhataja ning karjatalitajad olid hirmu täis . Kuid parata polnud midagi , asjast tuli teatada rajooni . Kohalesõitnud kontrollid olid paratamatu fakti ees : okste söötmine nii suurel hulgal korraga oli põhjustanud loomadel kõhukinnisuse , mille tagajärjel nad surid . Ja kui siloaugud viimase päästva abinõuna avati , selgus , et sealt polnud peale läpatanud ja mädanenud sodi midagi võtta . Vesi oli läbi maa aukudesse valgunud ning kõik ära rikkunud . Rajooni instruktorid olid maruvihased , süüdistades kõiki , esimehe ja farmijuhatajaga eesotsas , kõige koledamas sabotaažis , kes lausa avalikult kolhoosikorrale vastu töötavad . Esimees Vareselja Jaan kutsuti pleenumile ja vähe puudus , et teda kohalt maha ei võetud , kuna ta ei tulevat ühismajandi juhtimisega toime . Sest mille muuga seda seletada kui saamatuse ja kuritegeliku suhtumisega , kui ei täideta kõrgemalt poolt tulevaid direktiive ega näpunäiteid ja ei osata neid praktikas juurutada . Lüpsikarjale söödavarumise plaan oli antud , juhised silo valmistamiseks olid antud , okste varumise ja söötmise eeskirjad samuti – ja kõige selle lõpptulemus – veiste massiline suremine ! Ennekuulmatu ! Täielik sabotaaž ! Esimehe vastuväiteid ei võetud kuuldagi . Kuidas võib ilmastik heinategu või üldse söödavarumist segada ! Kas esimees ei tunne loosungi teksti : meie ei oota looduselt armuande – meie võtame ise , mida meil vaja . Ja nüüd tuleb üks kolhoosi esimees , kes peaks olema kohapeal igasuguste uute ja äraproovitud saavutuste suunajaks ning edasiviijaks , välja niisuguse rumala argumendiga , nagu oleks loodus üle meie kõrgelt arenenud nõukoguliku teaduse ja tehnika ! Mõistust ületav nõmedus ! Nördinud esimees tuli häbistatuna rajoonist tagasi . Loomade lõppemine aga jätkus . Kõige enne hakkasid lüpsikarjast surema vanemad ning kõrgema piimatoodanguga lehmad . Paljud ei jaksanud peale poegimist ennast enam jalule upitada , vaid vaevlesid pikali maas , kuni surid . Esimees muutus pisut julgemaks , sest kaotada polnud enam midagi ning hakkas lõppevaid loomi kokkuostule müüma . Jalutud lehmad , mullikad ja härjavärsid veeti köitega tallist välja ning viidi tapamajja . Paljud kärvasid juba teel . Karjatalli oli võetud alalisteks nahanülgijateks kaks meest , sest peaaegu iga päev tuli mõnelt korjuselt nahk maha võtta . Lõpnud loomade liha ja kondid läksid seafarmi sigadele söödaks , sest ka seal oli näljahäda suur . Viinamaiad mehed , Rakkaneni Jüri ja Soobli Heints , olid alatasa " auru all " , sest kaine peaga ei tulevat niisugune ropp töö kõne allagi . Võib-olla oli neil õiguski , sest ükski teine kolhoosi meestest ei tulnud nahanülgimise ligigi . Ja Jüri ning Heints kasutasid selle olukorra ära ja nõudsid farmi-Priidult iga raipe pealt pudeli . Juhtus nõnda , et Rogandiku Punik , kõige parem lüpsilehm Tänavotsa karjalaudas , keda Mart ikka veel oma loomaks pidas , juba enne poegimist maha jäi ja mingit tõusmise katset enam ei ilmutanud . Mart , kes sellest kuulda sai , tõttas karjatalli asja vaatama . Jah , Punik oli pikali maas , vaatas oma endisele peremehele nukralt otsa , inises ainult , kuid tõusta ei jaksanud , kuigi Mart teda hirmutas ning jõudumööda aidatagi püüdis . Mart läks kauplusesse , ostis pudeli viina , tõi kodunt kotitäie heinu ning käskis Jüril ja Heintsil haigele loomale enne viin sisse joota ning siis heinad peale sööta . " Küll te näete , et Punik on hommikul püsti ! " Ka farmijuhataja tuli parasjagu talli ning Mart tegi temalegi oma korralduse teatavaks . Mis siis ikka , võib ju proovida , oli ka farmi-Priidu nõus , kuigi tal eriti head usku viina tervendavasse toimesse ei olnud . Et aga Mart asjas surmkindel oli , andis ta järele . Mart ja farmijuhataja lahkusid ning lehma tohterdamise pidid Heints ja Jüri läbi viima . Mõlemad mehed istusid Puniku sõime serval ja silmitsesid rohekasvalget salapäraselt helkivat pudelit , mille sisu iga väiksemagi liigutamise korral meeldivalt mulksatas . Heints neelatas ja vaatas Jürile küsivalt otsa . " Pea lõhub täna nii kuradi kõvasti otsas , et . . . " Jüri ei saanud samuti pilku pudelilt ära . " Ei tea , kuidas see poe oma ka on , pole ammu teist enam mekki saanud . Kas on parem kui Musta kassi Juula aetud " Lepiku Liisu " . " " Kui õite prooviks , " arvas Heints . " Mart ehk tuleb tagasi . " " Ah , sitta ta tuleb . Ja kui tulebki , kust tema aru saab , laseme kraanist vett juurde , nii et pudel täis saab . " Ja Heints koukis plekk-korgi pudeli pealt ära , rüüpas ise ning andis Jürile . " Noh , kuidas on ? " küsis ta . " Ega tal sital muidu viga ole , aga lahja teine , nii kui kassi kusi . Musta kassi Juula samagonnile ei saa mitte ligigi . " " Mine lase nüüd kraanist vett juurde , Mart ehk järsku tuleb . " Heints tõusis , laskis pudeli suuni täis , sobitas korgi kuidagimoodi uuesti peale ning pistis pudeli tasku . Meestel hakkas jutt jooksma . Kuid Heintsil oli täis viinapudeliga niisama raske koos olla kui koeral kaela riputatud vorstiga . " Kui õige prooviks veel , " arvas ta . Jürilgi polnud midagi selle vastu ning uuesti käis viinapudel käest kätte . " Aitab sellele Rogandiku Mardi lehmakraikale poolest pudelist küll . Nagunii on hommikuks kärvanud . Hakka temale veel kallist viina sisse jootma . " Pudeli sisu vähenes uskumatu kiirusega ja enne kui mehed märkasid , oli ta tühi . " Viin on otsas ! Oh sa kurat ! " jahmus Heints , kes pudeli suu peale oli upitanud ja järsku tundis , et sealt enam midagi ei tule . Keegi sõitis talli juurde . " Farmi-Priidu ! " karjatas Jüri . Heints tormas veekraani juurde , täitis pudeli kalk-külma kraaniveega ning pistis põue . Jüri aga sasis lamava Puniku sarvist kinni , kiskus lehmal lõuad laiali ning Heints kulistas pudeli sisu loomale kõrisse . Farmijuhataja astus ligi . " Noh , kuidas on ? " " Vahi , kui võtab Punikul silmad särama ! " tähendas Heints , viidates poolsurnud lehma klaasjatele silmadele . Hommikuks oli Punik surnud ning Heints ja Jüri asusid vaikides lõpnud lehmalt nahka nülgima . Terve päeva töötasid mehed , ilma et oleksid sõnakestki teineteisega vahetanud . Alles siis , kui õhtu juba käes ja töö lõpetatud , tähendas Heints nagu muuseas : " Kuradi paks nahk sellel Rogandiku Mardi lehmakraikal . " Ka seafarmis oli suremus suur , eriti vastsündinud põrsaste osas . Rajoonist tuli korraldus : tulgu farmijuhataja jalamaid haigestunud põrsaga veterinaarpunkti , kus analüüsi teel kindlaks tehakse suremise põhjus , kuna arvati , et ilmselt on tegemist mingi taudiga . Seafarmi juhataja , Rogandiku Leida , kes parajasti kontorisse sattus , kui telefonogramm anti , käsutati viivitamata põrsaga teele . Küll püüdis Leida korraldusele vastu puigelda , et nii minuti pealt ikkagi ei saa , sest vaja endale puhtamad riided selga panna ning ka hobusele talli juurest heinu kaasa võtta , kuna Rakvereni on oma kolmkümmend viis kilomeetrit maad . Kuid Leidat ei võetud kuulda . Esimees , kes juba mitu korda loomade lõppemise pärast pleenumil oli käinud , oli seekord järeleandmatu . " Lähed ja kõik ! Kui ei lähe sina praegu , pean mina homme minema . Sul pole aimugi , mis seal toimub . Hea , kui seal elu sisse jääb , " räuskas Vareselja Jaan. Ning Leida läks , kaasas hinge vaakuv põrsas . Nälginud hobusekont suutis vaevalt tühja rege vedada . Leida mõtles hirmuga pikale teele . Mis siis , kui setukas juba enne Rakverre jõudmist vedru välja viskab ning teda koos poolsurnud põrsaäbarikuga teele jätab . Vasikalaudast möödudes peatas ta hobuse , avas lukustamata heinakuuri ukse ning tõstis sületäie heinu reele , et loomal enne linnast tagasitulekut kõht korralikult täis sööta . Kuid ta jõudis vaevalt poole Rakvere maast ära sõita , kui hobune seisma jäi ning enam edasi ei läinud . Leida tuli ree pealt maha , andis poole kaasavõetud heinasülemist nälginud loomale ette , ning kui see söödud , jätkus linnasõit . Rakverre jõudes oli põrsas surnud ning farmijuhataja viis lõpnud loomakese laboratooriumi , kust ta hilinemise pärast kõvasti võtta sai . Laborandid olnud peaaegu terve hommikupooliku ilma tööta , nüüd aga tulevad kõik farmijuhatajad robinal ühekorraga oma kärvanud sigadega . Millal nemad niiviisi ükskord õhtule saavad . Leida mõtles kibedusega sellele , kui pikk on tema tööpäev . Külm , kolmekümne kraadise pakasega veebruaripäev hämardus juba , kui Leida lõpuks linnast tulema sai . Põrsas on surnud lihtsalt nälga . Miks neid ei toideta kunstlikult , kui emisel piim puudub ? Niisuguse ametliku paberiga astus Rogandiku Leida järgmisel hommikul kolhoosi kontorisse , kus vihane Vareselja Jaan ta vastu võttis . Ilma pikema sissejuhatuseta käratas ta : " Miks sa eile selle asemel et Rakverre kiirustada , nii nagu korraldus oli antud , Puru osakonna vasikatallist heinu läksid varastama . Juba ammu jõudsid signaalid juhatusse , et Puru vasikalaudast varastatakse heinu . Nüüd lõpuks on siis ka varas tabatud ! " Leida sai nagu hoobi pähe . Tema – ja heinavaras ! Issand jumal ! Mida see Vareselja ometi jampsib . " Kelle jaoks ma sinu arvates heinu varastasin ? " kogeles ta lõpuks ning vaatas julgelt esimehe lopergusse näkku . " Eks ikka oma isikliku lehma jaoks . Seda sa siin eile keerutasid ega tahtnud linna minema hakata , et sul oli plaanis Puru laudast heinu varastama minna ! " " Oma lehma ! Mul ei ole enam lehma . " " Miks ! Kuhu sa ta panid ? " " Kolhoos võttis sügisel heinad ära , sest ma olevat need teinud ebaseaduslikul teel . Millega ma lehma söötma pidin ? Seepärast hävitasin lehma ära . " " Õige ! Miks sa siis astusid seadusest üle . " " Sellepärast , et ausal teel teie mõistete järgi heina teha pole võimalik . Ma tegin seda alles septembris , kui vihmasajud lakkasid . Kolhoos siis enam heina ei teinud . Muurapõllu metsa jäi oma paarkümmend hektarit ilusat luhaheina niitmata . Oli see siis ülekohus , kui ma sealt oma lehmale mõne koorma tegin , mis nagunii kõik lume alla jäi . " " Hein kuulub kolhoosile , kui ta kolhoosi maa pealt on tehtud ning kolhoosnikul pole õigust seda omavoliliselt võtta , " seletas Vareselja . " Kas kolhoosnik ei taha elada . Mida ma söön , kui enam lehmagi ei ole . " " On isegi parem , kui teda ei ole , siis saad oma tööjõu täielikult ühismajandi heaks pühendada . Seepärast ongi kolhoosis tööjõudlus madal , et inimesed tegelevad liiga palju oma isiklike majapidamistega . Need tuleks kõigil ära likvideerida , " vastas esimees . " Nüüd aga räägi , miks sa ikka vasikalaudast heinu varastasid . " " Ma ei varastanud , " Leida kannatus hakkas katkema . " Siin on vasikatalitaja kirjalik ettekanne , kes isiklikult pealt nägi , kui sa kuurist sületäie heinu võtsid , reele panid ning siis kohe minema sõitsid . Millega sa seda seletad ? " " Sa ise käsutasid mind Rakverre haiget põrsast viima . " " Aga mitte heinu varastama ! " torkas esimees vahele . " Ma ei varastanud ! Lase mul ometi rääkida . Sa ei andnud mulle enam minutitki aega . Hobusetalli juurde on oma paar kilomeetrit maad . Ilma toiduta ei saanud ma ju ometi nälginud hobusega nii pikale teekonnale minna . Ta oleks teel ära lõppenud . Kuidas sa sellest aru ei saa . " " Olgu kuidas on , kuid ühisvara varastada ei tohi , " väitis esimees kangekaelselt edasi . Leida kaotas endavalitsemise , lõi rusikaga raksatades lauale ning karjatas : " Ma ei varastanud ! Ma pole elueas varastanud ! Kuulsid ! " ning hingepõhjani solvunud farmijuhataja tormas uksest välja . " Sa oled kulak koos oma mehega ! Kui mina poleks teie eest seisnud , oleksite ammu Siberis ! " karjus vihane Vareselja Jaan Leidale järele . Kaua arutas juhatus Rogandiku Leida heinavargust ning üldse tema tööd farmijuhatajana . Suurem osa juhatuse liikmetest leidsid , et niisugust heinte võtmist ei saa siiski varguseks pidada , kuna Leidal seisis ees pikk tee Rakverre ning nälginud setukas oleks ilma toiduta tõepoolest poolel teel võinud ära lõppeda . Teiste survel andis lõpuks ka Vareselja Jaan järele ning loobus oma esialgsest nõudmisest : Rogandiku Leida avalikult vargaks tunnistada ning farmijuhataja kohalt maha võtta . Et aga esimees kord juba selle idee endale pähe oli võtnud , siis leidis ta Leidast lahtisaamiseks teise , veelgi asjalikuma ning veenvama põhjuse , ja see oli põrsaste massiline suremine . Paari päeva pärast kutsuti Rogandiku Leida uuesti kolhoosi juhatuse ette , kust ei puudunud muidugi ka rajooni põllumajandusosakonna esindajad ning esimees tegi otsekohe teatavaks , miks farmijuhataja koosoleku ette aru andma on kutsutud . Vet-punkti uuringu laboratoorse analüüsi tulemused näitasid , et põrsaste massilise suremise põhjuseks pole mitte mingi taud , nagu alguses ekslikult arvati , vaid põrsad surevad lihtsalt nälga , mis omakorda on tingitud farmijuhataja hooletu ning kohusetundetu ja ebanõukoguliku suhtumise tõttu töösse , siis on ühismajand kandnud suurt materiaalset kahju põrsaste suremise näol . Kui farmijuhataja oleks oma kohustusi täpselt eeskirjade järgi täitnud ning ööd kui päevad sealaudas oma hoolealuseid valvanud , nii nagu see määruses on sätestatud , poleks sellist põrsaste massilist suremist esinenud . " Ööd kui päevad valvanud , " ei saanud Leida aru . " Ega ma masin ei ole . Ma tahan ju ometi puhata ka , paar tundigi öösi magada . Ja põrsaste suremise põhjus seisab selles , et emised on alatoitluse all nii tugevasti kannatanud , et nad ei jaksa elujõulisi järglasi anda . " Kuid selle peale ülbed linnaisandad ainult naersid ning silmitsesid Leidat nagu mõistuseta lollikest , kes ei tea , mida ta suust välja ajab . " Kui kaalul on ühismajandi varandus , ei ole mingit puhkust ette nähtud ! " käratas Vareselja . " Ja sinu hooletuse tagajärjel lõppenud põrsad maksad kolhoosile välja . Farmijuhataja kohalt oled vallandatud ning homsest päevast alates lähed põllutööle . Kui aga edaspidi sinu töös veel niisugust kuritegelikkust esineb , saavad sellel olema sinu suhtes väga kurvad tagajärjed . " Tuikudes komberdas Rogandiku Leida kodu poole . " Issand jumal ! Mis võin mina sinna parata , kui nälginud emised ei suuda anda elujõulisi järglasi . Mis aitab seal inimese valvamine ! Miks talude ajal põrsad ei surnud ! See oli harv juhus , kui mõni neist otsa sai . Nüüd surevad tervete pesakondade viisi , üksikud jäävad ellu . Kes küll mõtles välja niisuguse totra ilmakorra , kus inimesi normaalselt elada ei lasta . See on ju inimvaenulik , inimeste mõnitamine , mõistust ja vaimu nüristav tobedus . Kas ei oleks võinud olla talud nende inimeste käes , kellele nad kuulusid . Kõigil oleks praegu süüa ja juua küllaga . Nüüd vaevlevad ilmsüüta tublid tööinimesed vanglates ja sunnitöölaagrites ning surevad Siberis nälga . Mille eest ! Mille eest ! " Nagu juhatuse otsus ning esimehe korraldus oli , pani Rogandiku Leida juba järgmisel hommikul kohe farmijuhataja ameti maha ning läks põllutööle . Et põrsaste surevusele pisutki piiri panna , lõhuti esimehe käsul kartulikuhi lahti ning täiendati tiinete emiste söödanormi . Kuigi kartuleid oli vähe , ei leitud olukorrast teist väljapääsu , sest ähvardustega vürtsitatud peapesul , mida esimehel rajoonist vastu tuli võtta , oli niisugune maik juures , mis isegi Vareselja Jaani suguse külma kõhuga mehe mõtlema pani . Mehed tõstsid hommikul talli juures vankri kasti ree peale , Leida rakendas sama hobuse , kellega ta lõpnud põrsakest linna ja sealt tagasi sõidutas , aiste vahele ning hakkas sigala juurde kartuleid vedama . Lahja , näljast vaevatud hobusekont tuikus aiste vahel ega tahtnud edasi minna , jäi seisma ning laskis pea norgu , nagu mõtleks ta millegi üle järele . Kartulikuhjani , mis asus Arukuusiku ääres põllul , oli oma kõva kilomeeter maad . Kuidagimoodi suutis surmaga võlgu setukas selle maa siiski ära kõndida ja Leida tõstis hargiga vankrikasti kivikõvaks külmunud kartuleid täis . Tagasiteel sigala poole lõppes aga Rakvere-sõidust vaevatud looma jõud ning ta kukkus väikesest künkast üles minnes aiste vahele maha ega suutnud enam tõusta . Küll püüdis Leida teda hirmutada , et hobune jalad alla võtaks , kuid see ei andnud tagajärgi . Leida päästis rinnusti ning rihmad lahti , koukis kuidagimoodi ka looga pealt , jättis siis jõuetu looma teele ning ruttas kontorisse abi järele , kus esimees parajasti rajooniisandaid vastu võttis . Leida hädaldamine kuulati ilusasti ära ning Vareselja Jaan lausus : " Hernemaa põllul masindatakse vilja . Mine sinna , kutsu mehed appi ning aidake setukas üles . Küll ta siis jalad alla võtab , kui paar head tulist ohjalengiga üle selja saab . " " Ma ei lähe üksinda mitte kusagile . Mehed isegi tuule käes külmetanud , Hernemaa põllult on Arukuusikuni kolm kilomeetrit maad . Ei tule sealt minu kutsumise peale keegi mulle appi . Tulge kaasa . " " Sa näed , meil on nõupidamine . Ma ei saa . " " Siis jään ka mina siia ning pean teiega koos nõu , kuni hobune kärvab . " Ja Leida surus selja vastu ust , toetas jalad tugevasti vastu põrandat ning jäi ootama . Rajooniisandad , rasvavoltides lõuaalustega noored mehed , silmitsesid Leidat huviga . " Küll on ikka kange eit , " sosistas keegi oma naabrile . Vareselja oli kimbatuses . Mida niisuguse põikpeaga peale hakata ! Oleks kontoris ainult oma kolhoosi mehed , võtaks ta praegu sellel kangekaelsel vanaeidel turjast kinni ning tõstaks ukse taha , saaks ta kurjavaimu tänitamisest lahti , aga kõrgete kontrollide juuresolekul ei tihanud ta seda kuidagi teha . Olukorra päästis üks linnameestest , kes ütles : " Hea küll . Meie kõik tuleme teile appi . " Mehed tõusid ning astusid Leidaga koos uksest välja . " Sina mine talli juurde ja võta teine hobune . Ega see setukas kartulikoormat nagunii enam ära ei too , " pöördus Vareselja Leida poole . Meeste abiga suutis näljast nõrkenud hobune küll lõpuks püsti tõusta , kuid et temast enam elulooma ei saa , oli kõigile päevaselge . Ta talutati tallini , kuid seal kukkus ta uuesti maha ning jäi liikumatult lamama . Vareselja Jaan lõi käega ja lahkus . Küll tallimees ta ära korjab , lohutas ta ennast . Järgmisel hommikul oli hobusel eluvaim väljas ning Soobli Heints ja Rakkaneni Jüri asusid korjuselt nahka võtma . Iga lõpnud looma kohta pidi külanõukogu koostama hukuakti . See aga polnudki nii lihtne ülesanne , sest külanõukogus oli ainult kaks töötajat – esimees ja sekretär . Sekretärideks olid tihti ilma töökogemusteta noored neiud , kellel polnud hukuakti koostamisest ega ka muustki kolhooside põllumajandusega seotud asjaajamisest õrna aimugi . Ka puudusid majandites sel ajal telefonid , mis külanõukogude tööd oleksid hõlbustanud . Peaaegu iga päev tuli uusi teateid loomade lõppemisest , küll hobused , lehmad , sead , rääkimata vastsündinud vasikatest ning seapõrsastest . Hukuaktid tulid koostada aga kohe ja kohapeal . Külanõukogu käsutuses polnud mingisuguseid liiklusvahendeid , seega polnud ei esimehel ega ka sekretäril mingit võimalust kohale sõita ega ka kontrollida , kas hukkunud loom ikka tõepoolest on otsa saanud või kuritahtlikult kusagile mujale sokutatud – ühesõnaga – raha eest maha müüdud . Segadus põllumajanduse asjaajamises oli kirjeldamatu . Et seda virvarri ning kaost pisutki varjata , hakati hukuakte koostama formaalselt , võttes aluseks farmijuhatajate suusõnalised ettekanded . Majandite põllumajanduslike loomade arvuline seis libises külanõukogude kontrolli alt välja . Nii külanõukogu kui ka kolhooside kontorid olid üle kuhjatud igatsugu aruannetega . Iga viie päeva järel oli majand kohustatud külanõukogule aru andma loomade ning söödavarude seisust , kusjuures tuli ära näidata ka tapaloomade kaalu juurdekasv . Millisest juurdekasvust võis aga juttu olla , kui sigadel ja vasikatel ning härjavärssidel hing vaevalt sees seisis . Kui näitajad olid lubatust madalamad , said esimees ja farmijuhataja kõvasti sarjata . See viis selleni , et andmeid hakati võltsima . Kirjade järgi oleks pidanud olema sulus ilusad tapmispriskuses nuumsead , tegelikult aga virelesid seal vedelas virtsas nälginud , karvatuuste meenutavad armetud kesikud . Peagi veendusid kõik , kes kolhoosi asjaajamise ning juhtimisega tegelesid , et teisiti tööd teha ei saagi , polnud lihtsalt võimalik . Kolhoosikord ise lõi enda jaoks vastavad direktiivid , ilma milleta ei saanud läbi . Valele , nõmedusele ja pettusele ülesehitatud süsteem sünnitas valet , ebaausust ning mõistuseni mitteküündivat tobedust . Ausalt asju ajada polnud võimalik . Veiselaudast ning seafarmist polnud põrmugi parem ka olukord hobusetallis , kuigi just sinna püüti anda loomatoidu parem osa , et hobused mingisuguse tööjõu juures püsiksid . Tagavälja Gustav , kellele kolhoosikord eriti suurt pettumust valmistas , ei suutnud ikka veel sellele ükskõikselt vaadata , et tema ilusad noored hobused majandi ühistallis vaevlesid . Gustav oli üks nendest , kes kolhooside moodustamist teatud määral pooldas . Oma suhtumist ühismajandisse muutis ta alles loomade ühistamise momendil . Ilmselt polnud tal varem õiget ettekujutust sellest , mida kolhoosikord endast üldse kujutab . Eriti valusasti läks Tagavälja peremehe südamesse oma hobustest ilmajäämine . Gustavi isa , Tagavälja Juhan , oli ümbruskonnas kõige parem hobuste kasvataja ning oli selle kunsti pärandanud ka oma pojale . Vanemad vennad lahkusid kodunt , kõige noorem , Gustav , jäi tallu ning pidi isa elutööd jätkama . Seepärast külastas ta veel nüüdki aeg-ajalt Tänavotsa hobusetalli ning viis oma Lakile ja Aalile kui mitte muud , siis vähemalt pooliku leiva , et loomad oma endist peremeest mitte lõplikult ära ei unustaks ega võõraks pidama ei hakkaks . Oma endiste hobustega tööd teha parteilist valvsust täis brigadir nagunii ei lubanud . Ka sellel veebruarihommikul ilmus Gustav hobusetalli ning sammus Liivamäe Augustile tähelepanu omistamata Aali lahtrisse ning torkas talle paksu leivaviilaka suhu . Hobune sõi antud maiuspala ära ning popsutas oma soojade mokkadega nagu tänutäheks üle Gustavi leivalõhnase käe . Tagavälja peremees astus teise lahtri juurde , kus pidi olema Laki , eriti ergas linalakk , et ka temaga leivatüki abil oma sõprussidemeid värskendada . Gustav tardus kohale , sest Laki lamas latris kuidagi ebaloomulikus asendis ega reageerinud oma peremehe maiuspala ulatavale käele . Polnud kahtlust , loom oli lõppenud . Gustavi südant läbis valutorge . Milleks oli vaja hobuseid siia kokku vedada ! Kas selleks , et nad nagu tarbetud putukad nälga kõngeksid . Inimesed Siberisse , loomad ühistallidesse , kõik määratud hukkumisele . Kas niisugune ongi siis nüüd see paljukiidetud kolhoosikord , kus häving nii inimeste kui ka loomade kannul käib . Gustavi käed tõmbusid rusikasse . Ta tundis , et kellelegi peaks selle nõmeduse eest lagipähe raksatama . Kuid kellele ! Kes on süüdi selles tobeduses , mis on kaasa toonud lõputuid hädasid ja kannatusi , nälga , viletsust ja inimeste mõnitamist . Ta astus latrist välja , otsis tallimehe õuest üles ning teatas : " Laki on surnud ! " " Surnud ! " vidutas Liivamäe August silmi . " Eile alles hirnus . " " Täna ta sul küll enam ei hirnu . Mine vaata , kui ei usu . " Mehed läksid talli . Ja tõepoolest , Tagavälja Laki lamas latris , jalad välja sirutatud , pea tahapoole painutatud , hambad itsakile . " Ütle kuradit , eks olegi vedru välja visanud , " imestas tallimees ning lirtsas suure suutäie sülget lõpnud hobuse kõhule . " Millal sa talle viimati süüa andsid ? " küsis Gustav , ülimat ärritust maha surudes . " Ah et süüa ? Eks oleks andnud , kui oleks , mida anda , " vastas Aaugust põigeldes ja vältis küsija pilku . " On siis heinad tõesti viimase kõrreni otsas ? " " Seda küll just mitte , kuid kõigile iga päev ei jätku . Saavad need , kes tööl käivad . Laki oli rabe , vanemad mehed ei tahtnud temaga jännata , seepärast sai siis süüagi nagu harvemini kui tööhobused , " seletas tallimees . " No kui harva ? " " Nii üle päeva või paari . " " Sa kuradi oinas ! " pahvatas endavalitsemise kaotanud Gustav südametäiega . " Öelnud mulle , oleksin kodunt toonud ja loomal oleks hing sees . " " Mida sa nii hirmsasti kurjustad . Ega ta enam sinu hobune ei ole . Ja mis mina sinna parata saan , kui heinu nii vähe on . Kui suvel ei varutud , kust siis nüüd talvelgi enam võtta . " " Kui palju sa ise varusid ? " " Ega siis mina peagi varuma . Mina olen tallimees . " " Suvel hobused koplis , oleksid võinud ka käed heinatööle külge panna . Nüüd häda käes , et hobused surevad , pole midagi ette anda . " " Pole mul sest mingit häda . Surgu või viimase pulgani maha . " " Aga kelle kuradiga siis kevadel põllule minna , kui hobused talvel kõik maha kõngevad . " Sellele ei osanud aga Liivamäe August midagi kosta , vidutas ainult oma vesitsema kippuvaid silmi . Kas tema napp aru üldse nii kaugele mõelda suutiski . " Praegu alles veebruar ja juba sina muretsed põllule mineku pärast . Küll selleks ajaks midagi välja mõeldakse , " arvas tallimees . Gustav vaikis ja läks , sest talle meenus järsku kooliajal õpitud Puškini luuletusest meelde jäänud rida : lolliga ära vaidle ! Hobuste ja kariloomade arv kolhoosides vähenes pidevalt . Mida enam kevadesse aeg jõudis , seda hullemaks olukord läks . Mööda majandeid hulkus terve tagantsurkijate ja nõuandjate armee , kes ähvarduste abil asja parandada püüdsid . Küll hirmutati kolhoosnikke ja esimeest Siberi ning vanglaga , parteilastest juhte parteist väljaheitmisega , kuid miski ei aidanud . Loomad lõppesid edasi . Et hobuste arvukust tulevikus pisutki tõsta , tuli rajooni põllumajandusosakonnast korraldus : kõik märad paaritada , vaatamata nende vanusele . Kuid millegipärast ei hakanud luukõhnad märakronud , kes vaevalt jalul seisid , kevade tulekul üldse indlema . Aruanne paaritatud märade kohta tuli aga põllumajandusosakonnale esitada . Mida teha ! Esimees ja farmijuhataja kutsuti rajooni . Miks ei täideta kohtadel kõrgemalt poolt antud korraldusi ? Miks seisab aruanne ikka alles esitamata ? Juba ammu oleks aeg . Või on majandis ehk koguni märadki alles paaritamata ? Ignoreerite meie nõudmisi ! " Aga mis siis teha , kui mära ei indle ? " laiutas esimees käsi . " Loom pole ju nagu naine , et . . . " Selline töberik vastus ärritas aga rajooniisandad hoopis vihale . " Kas sa , talumats , siis tõesti ei tea , et indlemist on võimalik esile kutsuda . Sina , tobu , aga püüad märasetukat naisega võrrelda ! " Ja rajooniisandad mügistasid naerda . Esimehel hakkas oma väheste teadmiste pärast ebamugav . " Võtke märad käekõrvale ning talutage nad vet-arsti juurde , see koht asub teil teadupärast Kalikülas ja küllap tema juba teab , mida niisuguste tõrkujatega ette võtta . Milleks on meil siis kõrgesti arenenud nõukogulik arstiteadus , kui niisugust tühist asja läbi ei osata viia . Väike süstikene silma ja mära on tuhinat täis , nii et hoia alt . Sinu eit ei saa oma lustirohkusega mitte ligigi , " irvitati esimehele vastu . Suurte lootustega tuldi rajoonist tagasi . Vähemalt see asi läheb korda , olgu muuga lugu kuidas on . Märad viidi loomaarsti juurde , nii nagu kõrgemalt poolt korraldus oli antud , kes nälginud setukatele tõepoolest suure süstlatäie imerohtu silma surus , süstitavate meeleheitlikust rabelemisest ning vastuseisust hoolimata . Kuid loodetav armastusejanu ning soojätkamise tuhin jäi tulemata . Märad konutasid endiselt latris tühja sõime juures ega teinud vastassoost väljagi , kuigi Liivamäe August mitu korda päevas täkuga mööda talli ringi jalutas . Küll aga märkasid õige pea kõik mehed , kes hobustega tööd tegid , et süstitud märad enam ei näe . Koplis hulkudes astusid vastu teravat traataeda , veristasid rinda ja sapsusid ning reageerisid ainult hääle suunas . " Ütle , kus kuraditel aru peas ! Kes seda enne kuulnud , et silma süstimisega looma indlema saab panna . Säh sulle nõukogude arstiteadus ! Ime , et silmi päriselt välja ei torgatud . No nüüd saab ikka nalja näha ja kuulda . Varsti pooled märad pimedad , " siunasid kolhoosnikud hommikul talli ees hobuseid rakendades . Kalda talu oli kõige viimane , kust NKVD-mehed metsavendi otsimas käisid . Ka oli ta kõige viimane selles mõttes , et kolhoosikord polnud ikka veel Kalda taluni jõudnud . Kuigi peremehele määratud põllumajandusmaks võlas seisis , sest niisugust tohutusuurt rahasummat , mis rahvavaenlaseks tunnistatud Kalda Juliusele peale pandi , polnud tal kusagilt võtta , ei antud teda siiski kohtu alla ega likvideeritud ka majapidamist . Oli selleks mingi eriline kaalutlus või oli Kalda julgeolekule lihtsalt kahe silma vahele jäänud , kes seda teab . Pojad , kõik kolm , varjasid ennast endiselt metsas , ning isa varustas neid jõudumööda toiduga . Kui aga Jõekalda Ülo puskarivabriku juures kinni võeti ja hiljem metsavendade poolt vabastati , kusjuures üks piirivalvur surma sai , muutus kõik järsult . Vaja oli leida süüdlane , kes kallaletungi autole , millega Ülot julgeolekusse taheti toimetada , organiseeris ning kes selle tegelikult läbi viis . Peasüüdlaseks peeti muidugi metsavahti ennast , kelle päästmiseks kogu see asi korraldati . Kuid et teda ei olnud ega ka kedagi nendest , kes autot nii ootamatult ründasid , et vang põgenema pääses , pidi olukorra lahendama piirivalvele vajalikus suunas nende enese aktiivsus . Jõekalda pisteti küll põlema ning perenaine jäeti meelega äratamata , et sel teel Ülot metsast välja meelitada , kui ema elusalt põleb , kuid need kuratlikud plaanid ajas nurja Lonni , kes õigel ajal üles ärkas ning põlevast majast välja jooksis . Oma appikarjumisega aga andis ta endalegi teadmata märku ka pojale , et ta elus on . Lonni arreteerimist ei peetud otstarbekaks . Ja nii ei jäänud piirivalvel muud üle kui intensiivsemalt tegutsema hakata . Kõigepealt tuli likviderida metsavendi toiduga varustavad majapidamised . Jõekalda ei olnud võimeline enam kellelegi süüa andma , kuna seal hukkus tules peaaegu kõik . Samuti ei olnud metsavendade käekäigust huvitatud enam Roostepõllu , sest kolm venda tulid vabatahtlikult metsast välja ning elasid kuulduste kohaselt Tallinnas . Tõnu-Hansu Egoni vanemad olid Siberisse küüditatud ning talu ja loomad kolhoosi võetud . Jäi üle vaid Kalda , kus kolm poega ennast endiselt metsas varjasid . Ka oli nende kodutalu alles kolhoosi astumata ning seetõttu toiduainete poolest rikkam kui kolhoosipered . Ja sinna suunaski julgeolek oma peatähelepanu . Ühel septembripäeval sõitis Kaldale veomasinatäis sõjaväelasi . Otsiti läbi maja ning kõrvalhooned , nõuti poegade asukoha kohta andmeid , kuid Kalda Juljus ei paotanud ainsatki sõna läbiotsijate kasuks . Tema ei tea oma poegadest midagi . Muidugi ei rahuldanud see vastus julgeolekut ja kordoniülem otsustas muuta taktikat . Nõuti valla täitevkomiteelt Kalda Juljuse eramajapidamise likvideerimist , et metsas varjul olevatelt poegadelt ära võtta toiduga varustaja . Oldi arvamisel , et küll nälg poisid metsast välja ajab . Paar nädalat hiljem ilmusidki kolhoosi esimees ja valla partorg rajooni täitevkomitee otsusega , võtta Kalda talu koos varandusega kolhoosi . Juljusele anti paberitükk ja pliiats kätte ning nõuti , et ta kolhoosi astumise avalduse kirjutaks ja et ta teeb seda rangelt vabatahtlikkuse printsiibi alusel . Seega oli asi otsustatud . Vareselja Jaan avas aida- ning laudauksed , viljakotid tõsteti vankritele , hobune ja lehmad seoti vankri taha kinni ning seejärel lahkuti Kaldalt . Juljus seisis uksel ja vaatas oma loomadele järele , kui kolhoosi esimees ja valla partorg nendega suure tee poole läksid . Tema tardunud näos ei tuksatanud ainuski lihas , ta peas ei liikunud sel momendil ainuski mõte . Kõik oli temas nagu surnud , jäädavalt ja igavesti . Talle oli ükskõik , mis temast edaspidi saab . Ta oli väsinud , sest kogu ta elu oli hävitatud . Naine mõrvatud , pojad julgeoleku saakloomadena mööda metsi hulkumas , talu ära võetud , varandus röövitud . Seepärast suutis Kalda Juljus praegu ainult tuimalt ja kiretult vaadata , kuidas ta hobune ja lehmad teekäänaku taha ära kadusid . Siis läks ta lauda juurde , heitis vaid korraks pilgu üle asemete , kus alles veerand tundi tagasi olid olnud tema loomad . Kõik oma kasvatatud ja hoitud , südamelähedased nagu lapsed toas . Siis sulges ta laudauksed ning astus väsinud sammul tuppa . Südaöösi tulid poisid . " No , kuidas on , isa ? " " Täna viidi kõik , lehmad , hobune ja vili . Mind ennast sunniti kolhoosi astuma . Kirjutasin avalduse , et läksin sinna vabatahtlikult , nii nagu kõik teisedki . " " Kes siin käisid ? Ja kes loomad ära viisid ? " " Kolhoosi esimees ja valla partorg . Küsiti ka teie järele . Ütlesin , et ei tea , pole kuulnud ega näinud . Ega teil enam vist koju tulla ei maksa . Passivad peale ja võtavad kinni . Ma ei tea , kuidas toiduga . Ega mul suurt midagi enam ei ole . Tünnis liha veel on , võtke seegi kaasa . Palju minule vaja läheb ja teab neid elupäevigi , kui kauaks neid jätkub . Need vintsutused on mu nii ära väsitanud , ei jaksa ma niimoodi enam kuigi kaua vastu pidada . Pärnumaal on sugulased , te ju teate küll kus , emapoolsed . Minge sinna . Seal suured metsad , ehk on seal lihtsam ennast varjata . Võib-olla leidub seal ka veel häid inimesi , kes süüa annavad . " Juljus vaikis ja vaatas oma poegi ükshaaval , kõiki kolme . " Kui peaks juhtuma , et tabatakse , ärge elusalt kätte andke . Ja tasuge ema eest , kui võimalus avaneb . " Poisid tõusid , tõid sahvrist liha ning pakkisid seljakottidesse , võeti ka paar leiba . Juljus vaatas poiste askeldusi pealt ega rääkinud enam sõnagi . Ta tunnetas mingi lõpu lähenemist . Ükskõik mis temast saab , peaasi , kui poisid eluga pääseksid . " Võib-olla oleks õigem , kui sina , isa , ka meiega koos metsa tuleksid . " " Ei mina tule enam oma kodunt kusagile . Ma oleksin teile ainult tüliks , muud midagi . Mis nad minust , vanainimesest , ikka enam kisuvad . Ehk lõpeb kunagi see hirmuvalitsus ning inimesi hakatakse jällegi kohtlema inimesena . Ega siis niisugune rahva vihkamine ja hävitamine ometi igavesti kesta ei või . " Juljus virgus oma mõtetest automürina peale väljas . " Tulevad , raisakullid ! Hüpake aknast välja ning kaduge metsa , " hüüdis ta poistele . Masin sõitis õue . " Hüvasti , isa ! " Uksele klopiti ning kostis venekeelset kõnet . " Otkroite ! " Kalda Juljus ei kiirustanud avamisega . Ta teadis , mis teda ees ootab . Maja taga , kuhu pojad alles äsja kadusid , kostsid püssilasud . Juljuse südant läbis valutorge . Kas jõudsid poisid enne soldatite tulistamist metsa varjavasse sügavusse joosta või sattus mõni neist venelaste kuulide ette ? Toad täitusid sõjaväelastest . " Kus pojad on ? " Juljus vaatas tuimal , ükskõiksel pilgul enda ees seisvat ohvitseri . " Ma küsin , kus on pojad ? " Ei mingit vastust . " Läbi otsida ! Kõik hooned ! " Sõdurid valgusid laiali . " Miks aken lahti on ? Paistab , et siit on alles äsja keegi välja hüpanud . Kes põgenes akna kaudu ? Olid need sinu kutsikad üksi või oli teisi ka ? " Juljus ei vastanud . Tulgu mis tuleb . Mis mõtet on elada , kui elu seda väärt pole . Ohvitser andis kõrval seisvale sõdurile märku . Tugev rusikahoop näkku paiskas Juljuse põrandale pikali . " Kas hakkad rääkima , raisk ! " Juljus ei suutnud tõusta , sest jalahoop tabas maopiirkonda . Kaks sõdurit kargasid juurde ja upitasid ta püsti . " Kas nüüd lähevad keelepaelad lahti ! " " Tapke või ära , kuid mina oma rahvast ei reeda , nii nagu teie seda teete . " Õuest tulid läbiotsijad . " Noh , kas leidsite või olid kõik juba jalga lasknud ? " " Kedagi ei leidnud . Kui tulime , siis kostsid maja tagant lasud . Küllap põgenejad tulistasidki , " teatas allohvitser . " Tuli otsa ! Põletage kogu see pesa maha ja siis minema ! Vanamehe võtame kaasa . Küll ta homme rääkima hakkab . " Sõdurid tormasid õue . Juljus lohistati majast välja ning tõsteti veoauto kasti põrandale . " Kas kõik mehed on alles ? " " Serjoža on puudu . " " Otsige üles ! " Peagi tulid soldatid tagasi surnud Serjožaga . Ilmselt oli ta saanud põgenevate Kalda poiste kuulidest tabamuse . Nii elumaja kui ka lauda räästast tõusid leegid . " Küllap poisid näevad , et pole mõtet enam koju tulla , " suutis Juljus mõelda . Kahjutuli värvis taevaaluse punaseks , sädemed paiskusid kuuselatvadest kõrgemale . Auklikul metsavaheteel rappusid lahtised veomasinad . Haarang ei andnud soovitud tulemusi . Kolme metsavenna asemel , keda tabada loodeti , viidi kaasa ainult vana , seitsmekümnene , surmaga võlgu olev vanamees ning üks langenud seltsimees . Ohvitser oli maruvihane ja tõotas Juljusele homme võimsat sauna . Küllap ta suu siis ülestunnistuseks avaneb , kui valu südamele käib . Järgmisel hommikul viidi Kalda Juljus ülekuulamisele . Ta polnud öösel saadud hoopidest veel toibunud ning suutis ennast vaid suuri vaevu jalule upitada . Püssimehed tirisid ta ruumi , kus vange üle kuulati . NKVD ülem ise teostas küsitlust . Juljus vaikis ka nüüd . Tal polnud muud mõttes kui surm . Tuleks see vaid rutem ! Niimoodi elada polnud mõtet . Ta teadis , et nende meeste käest ta enam ei pääse . Laua taga istuv ohvitser uuris Juljust kaua , nagu tahaks ta ohvrist läbi vaadata . Siis küsis : " Kas te teate , miks te siin olete ? " Juljus raputas pead . " Kas te seda ei tea , mis on teie süü ? " Jällegi pearaputus . " Te olete nõukogude korra ohtlik vaenlane . Te varjate oma poegi , bandiite , kes nõukogude korda ohustavad . Me peame nad leidma , et nende üle õiglast kohut mõista . Miks te neid metsast välja ei kutsu ? " " Nad on täiskasvanud mehed , mitte lapsed , keda meelitustega petta saab . Nad teavad ise , mida nad teevad . " " Tuleb välja , et ei tea . Kus teie naine on ? Kas ka metsas ? " " Surnud . Langevarjudega külasse tulnud parašütistid peksid teda ja tarvitasid naise kallal niikaua vägivalda , kuni ta suri . Seepärast pojad metsa läksidki , et ema eest kätte maksta . " Ohvitser põrnitses Juljust natuke aega . Ilmselt üllatas teda talumehe julge vastus . " Kas ma pean niisugust häbematut süüdistust uskuma ! Te valetate ! Laimate meie , Nõukogude sõjamehi . Siin on tegemist kindlasti mingi eksitusega . " Täis põlgust ja viha vaatas Juljus julgelt ohvitserile silma . " Miks peaksin ma valetama . Eesti talupoeg ei oskagi valetada ega tõde vassida , nii nagu teie seda teete . Minu jutt on tõsi . " " Ärge unustage , et meie päästsime Eestimaa fašistide orjaikkest , tõime teile vabaduse ja kultuuri ning kolhoosikorra näol kõige helgema tuleviku kogu maailmas . Ja nüüd tulete teie niisuguse jultunud laimuga , nagu oleksid meie sõjamehed rahulikke elanikke tapnud ! " Ohvitser tõusis . " Meile on kõik vaenlased , kes meie maale tulevad ja siin vägivalda kasutavad , " vastas Juljus . Ohvitser kõndis mööda tuba , jäi siis järsku seisma ning pöördudes vangi poole küsis : " Kus on pojad ? Meil on neid vaja . Me peame nad tabama . " " Ma ei tea , minu juures neid ei ole . " " Siin muidugi mitte , aga metsas ? Juhatage koht ! " " Ma ei tea . " " Me laseme teid vabaks . Viige meid sinna , kus nad ennast varjavad . " " Ma ei tea , kus nad on . " " Te teate ! " karjus raevunud ohvitser . Tugevast rusikahoobist makku varises Juljus kokku ning kukkus põrandale . Piinamiskirest hullunud ülekuulaja haaras varnast nuudi ning viskas püssimehele . " Anna , kuni rääkima hakkab . " Soldat kargas ligi ning nüüd sadasid hoobid kaitsetu vangi pihta . Juljus ainult oigas ja rämises . " Räägi ! Räägi ! " karjusid piinajad . Kuid ei ainsatki sõna tulnud üle Kalda Juljuse huulte . Püssimehed lohistasid ta poolelutu keha kongi tagasi . Nädala pärast , kui Juljus niivõrd toibunud oli , et püsti seista jaksas , toimus kohus . Laua taga istusid NKVD-mehed . Juljus toodi püssimeeste vahel sisse . " Kus on pojad ? " käratas laua taga istuv võimukandja ning põrnitses Juljust verejanulise kiskja pilguga . " Siin , " vastas Juljus rahulikult ning näitas oma rinnale südame kohal . Kõik laua taga istujad kargasid nagu välgulöögist tabatult püsti , mõned kiskusid taskust revolvrid . " Kus ? Kus nad on ? " karjus eesistuja . Kõikide kaelad sirutusid Juljuse poole , silmad ärevusest ümmargused ja lumivalged . " Siin , " kordas vang oma vastust . " Kus ? Täpsemalt ! " nõuti pingsalt . " Siin , minu südames . " " Nalja teed meiega , vanamees , või ! Silmapilk ütled meile , kus sa neid varjad ! " " Ma varjan neid oma südames , sest teist kohta nende varjamiseks mul enam ei ole . Talu põletasite maha , poiste ema piinasite surnuks , varanduse röövisite ning viisite kaasa , kus ma peaksin neid teie arvates varjama . Oma poegi olen ma oma südames ikka kandnud , nagu seda teeb iga õige eesti talumees , ja sealt ei saa neid keegi kätte , isegi teie mitte . " " Mis lora see on ! Me vajame sinu suust konkreetset vastust . " " Ma andsin selle . Ja kui neid keegi varjab , siis on selleks Eestimaa metsad , sood ja rabad . Nemad varjavad Eesti poegi ega reeda neid , sest ka nemad on sündinud Eesti õhust , veest ja mullast . Rohkem ei ole mul teile enam midagi öelda . " Kohtuotsus Juljus Kalda kui ohtliku kurjategija kohta , kes ohustab nõukogude võimu , oli lühike : kakskümmend viis aastat pluss viis . Kui see ette loeti ja talle viimane sõna anti , vastas Juljus rahulikult : " Ma tänan auväärt kohut , kes mu eluiga kolmekümne aasta võrra pikendada suudab . " Juljus viidi püssimeeste vahel ära . Kolme päeva pärast oli ta surnud . Tema laipa hoiti terve nädala salajase relvastatud valve all Kalda talu allesjäänud heinaküünis , lootes , et pojad metsast välja tulevad isa surnukehaga jumalaga jätma . Et seda aga ei juhtunud , anti ta lõpuks omastele välja , et nad ta maha mataksid . Kas metsad Kalda Juljuse poegi kuni amnestiani varjata suutsid , ei ole teada , sest hiljem ei õnnestunud neid kellelgi näha . Kodukohta ei pöördunud neist igatahes ükski tagasi . Nüüd on Kalda talu põllud , heina- ja karjamaad ammu võssa kasvanud ja vaevalt et talu nimegi enam keegi mäletab , sest kolhoosi ääremaana ei olnud temast ka ühismajand , kus tööjõudu niigi napilt , kohe algusest peale huvitatud .