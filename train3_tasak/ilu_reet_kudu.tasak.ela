kirjak	ilu_reet_kudu.tasak.ela	Reet Kudu PAAVO RALM IMETLES TÄISKUU JA PARANDATUD TÄNAVALATERNA ÜHIST KIRGASTAVAT HELKI . Joovastus tegi haiget , ta polnud juba ammu harjunud suurt rõõmu taluma . Valgus muutus veidi ähmasemaks , mees tundis põsel midagi märga . Ta oleks tahtnud meeletult nuttu röökida nagu kunagi lapsepõlves , et pärast oleks kergem . Põhjamaiselt vaoshoitud eestlased nutsid aga harva , eriti mehed . Paavo Ralm polnud kunagi oma parimat sõpra näinud ahastamas ega pisaraid poetamas . Ühel päeval oli ta lihtsalt surnud . Enesetapp . Rahvuslik omapära avaldus eriti enesetappudes ja avalikus nutus või selle puudumises . Eestlaste enesehävituskirg oli laulmiskirega peaaegu võrdne . Protsent oli maailma kõrgemaid . Nagu vist muusikalises andekuseski . Olid need protsendid kuidagi seostatavad ? Igatahes ei lõhatud end süüdistavalt vihavaenlase õuel ega mõnes rahvarohkes kaubamajas . Põhjamaised enesehävitajad eelistasid nutta ja surra üksinduses . Paavo Ralmu parim sõber oli end kõrvalises parginurgas hilisõhtul üles poonud . Kodus ei saanud , sest seal oli armastav abikaasa . Kuulus pillimees ei jätnud maha hüvastijätukirja . Ta lahkus vaikides , nii eestlaslikult . Kedagi süüdistamata . Ja ometi süütunne jäi , sest tuntud muusikut olid paljud lausa jumaldanud . Oli see ainus võimalik rahvuslik protest ? Kõige vastu . Rikastunud sõprade vastu , kellest olid saanud reetjad tänu mõttetult läikivate asjade kokkukuhjamisele . Vaesunud sõprade vastu , kellest olid saanud hülgajad tänu eluraskuste rusuvale koormale , mida eestlastel on kombeks lähimategi eest varjata . Eesti Vabariigi vastu , kus silmakirjalikkus ületas tunduvalt nõukogudeaegsed mõõtmed , sest polnud enam ühist vaenlast nõukogude korra näol , mida kiruda . Paljud muutusid seepärast vaenlaseks iseendale . Kurta ei saanud , keegi ei kuulanud . Riigitegelased hõiskasid üha paksenedes Eesti Vabariigi edusammudest . Rahulolematud tembeldati saamatuteks , mannetuteks , lootusetuteks hädavaresteks . Põlata tohtis üksnes iseennast , mitte valetamist , varastamist , mõnitamist , teotamist ja avalikku tühiste asjade ning inimeste jumaldamist . Ja kui põlgus kasvas liiga suureks , talumatuks , painavaks , lausa hävitavaks , siis võis tasahilju poomisnööri muretseda ja otsustavalt parginurka sammuda . Paavo Ralm polnud oma parima sõbraga kunagi rääkinud enesetapust , aga nad olid rääkinud uuest riigist , kus alatu keskpärasus võidutses , sest tõeliselt andekate edu võis nüüd põhjendada nõukogude korra toetusega . Plats tuli ometi puhtaks teha , murranguaeg . Tuli ümber õppida , nagu kinnitas psühholoogist presidendikandidaat . Ja inimesed püüdsidki end meeleheitlikult ümber kujundada kasuahneteks , ebainimlikeks , reetlikeks ja alatuteks , et mitte loomupäraselt röövloomalikele jalgu jääda . Aga parimatest trambiti üle sellegipoolest . Eriti silmatorkav oli see Eesti Vabariigi tantsukunstis , kus mõlemad eestlaste poolt armastatud koreograafid kihutati balletitruppidest minema . Ja asemele ei võetud absurdsel kombel mitte kedagi uuemeelset , vaid hoopis nõukogude ajal tantsijana tuntuks saanud repetiitor , kes pidas kogu tantsukunsti aluseks vene akadeemilist balletikoolkonda , sest see pakkus talle ainsa võimaluse karjääri teha ja legendaarsele koreograafile kätte maksta . Mille eest ? Selle eest , et just see koreograaf oli tantsija kuulsaks teinud . Selle eest , et publik kõigest hoolimata minema kihutatu balletietendusi armastas ja neid unustada ei suutnud . Selle eest , et tõeliselt andekad polnud ennast ümber hinnanud ega ümber muutnud , vaid olid jäänud just niisugusteks , nagu nad olid alati olnud . Eestlaste parimaks lohutajaks nii nõukogude ajal kui ka murrangu raskustes . Ainult et neid endid ei lohutanud keegi . Paavo Ralm teadis , et ta sõber oli kirjutanud haruldaselt hingemineva balletimuusika , mis teatrist vallandatud legendaarsele koreograafile oli väga meeldinud . Sõber pidi ise laval viiulit mängima ja olema üks peaosaline . Koreograaf lahkus , eesti helilooja uus ballett võeti plaanist maha ja asendati " Uinuva kaunitari " järjekordse ülessoojendamisega , sest seda vene akadeemilise balletikunsti muuseumipärli nõudis priimabaleriin , keda olid ammu tüüdanud lahkunud koreograafi liiga keerulised ja omapärased katsetused . Uus repetiitorist balletijuht , kes vihkas alateadlikult andekaid koreograafe , kes tema õnnetuseks veel elus olid , lubas pärast plaani võtta kõik vene tuntud balletid , et neid ise lavastada . Repetiitorile meeldis vanade akadeemiliste etenduste kerget kohendamist nimetada " suurimat täpsust nõudvaks " lavastamiseks . Minema kihutanud koreograaf oli oma endist lemmiktantsijat alati pilganud jäljendajaks ja võõraste lavastuste varastajaks . See talle ilmselt saatuslikuks saigi . Ajal , kui koreograaf arutas Paavo Ralmu parima sõbraga tolle esikballeti muundumist muusikast tantsuks , olles kogu maailma unustanud , just sel ajal intrigeeris endine lemmiktantsija sedasama maailma koreograafi vastu üles astuma . Mäss läks üpris hõlpsasti , sest oli ometi vaja ümber muutuda , ümber õppida , ümber kohaneda , ümber vahetada , ümber teha . Ja nõnda asendatigi legendaarse eesti koreograafi looming rahumeeli vene akadeemilise balletiga . Ikka uuendamise sildi all . Paavo Ralmu parim sõber oli sellest kõigest rääkinud nii hämmeldunud ilmel , nagu kavatsetaks kohalik hullumaja rahvusteatrisse ümber paigutada . Hiljem süüdistas Ralm end selles , et ta polnud märganud sõbra erilist tooni ja kummalist ilmet . Muusik polnud äge , solvunud , võitlev . Maailmas on ju lõppude lõpuks hulganisti teatreid , kuhu oma valmis helitöö saata . Sõber oli ülimalt jahmunud ja rabatud . Justkui oleks näinud ja tajunud midagi niisugust , mis ta vastupanuvõime ületas ja kogu ta olemuse halvas . Helilooja Ralm oli rõõmustanud , et sõber eriti ei kurvastagi , küllap on tal veel mõned trumpässad varuks . Üks ballett ees või taga , lõppude lõpuks polnud ju sõpra vallandatud ega täies loomejõus pagendusse saadetud . Küllap kirjutab kodus uut sümfooniat , see olevat tal balletimuusikat nuputades pooleli jäänud . Ralm oli isegi solvunud , et sõber nii ootamatult ära kadus , ei kippu ega kõppu . Ja siis tuli teade , sõbra abikaasalt . Paavo Ralm ei andnud endale tänaseni andeks ahastavalt süüdistavat karjatust : " Mida sa küll temaga tegid ? Miks sa mulle varem ei helistanud ? " " Mida teie temaga tegite ? " hüüatas abikaasa haledalt , nagu teda oleks otse näkku löödud . " Ise veel sõbrad ? ! Teie ta tapsite , teie kõik . Mis suured uuendajad ? Te olete vanameelsed värdjad , kes kogu inimliku alatuse on kõigest kõige ülemaks kuulutanud . Ära tule matustele ! Ära tule , ära tule ! Ma vihkan teid kõiki . . . Vihkan ! " Rohkem naine ei suutnud , aga Paavo Ralm istus veel kaua , telefonitoru tuimalt käes . Ta oli reageerinud nagu mõni ülbe imearst , kes usub suutvat ka parandamatult haigeid ravida . Miks ta tõesti polnud ise sõbrale varem helistanud ? Naisel oli õigus , aga see õigus pani Ralmu salamisi valust ägama . Praegugi veel . Ta oli solvunult uskunud , et tema üürivõlg on olulisem kui sõbra kadumine . Lõppude lõpuks oli sõbral tõesti töökas ja usin abikaasa . Tema piinles aga oma korteris üksinda . Kõigi poolt hüljatuna ? Ometi ei aidanud mingi eneseõigustus . Naine oli vajanud lohutust , nad mõlemad olid enesetapjat eriti armastanud , just nemad oleksid pidanud pärast tragöödiat kõige rohkem kokku hoidma . Aga just nimelt kokku hoida selles uues Eesti Vabariigis ei suudetud . Ei suutnud poliitikud ega perekonnad , kus ühed vaesusid ja teised rikastusid . Ja ka paljud sõprused ei pidanud proovikivile vastu . Paavo Ralmu kurvastas kõige enam see , et ta ei saa nüüd mitte kunagi täpsemaid teateid sõbra viimastest elupäevadest ega ole ühtegi niivõrd lähedast nagu sõbra naine , kellega koos leinata , meenutada , valu üle elada . Naine ei teretanud teda enam , põgenes üle tänava . Ja tal oli abitult ning meeleheitlikult pageva lapse ilme . Ilme , mis keeldub uskumast täiskasvanute maailma jõledusi , reetmisi , sõjakat hävitustööd . Pidevast valusast kangestusest oli Ralmu täna õhtul välja kiskunud hilisõhtune telefonikõne . Oli uskumatult veider tajuda , et ta häälekõla ja inglise keele oskus on endiselt alles . Pikad leinalikud üksinduspäevad haihtusid haiglase miraažina ja mees kuulis end enesekindlalt seletavat , et loomulikult rõõmustab ta väga , kui ta laulutsüklit järgmisel kevadel Viinis esitatakse . E-mail ? Fax ? Leping ? Ei , ei , ta arvuti olevat paranduses , saadetagu postiga . Ta on tingimustega nõus , sest . . . Paavo Ralmul takerdus nobe jutujärg . Miks ? Ta tahtnuks möirata ladusalt sädistajale , et ta ei viitsi kaubelda , ei taha äritseda , ei oska tingida . Aga ta kogus end ja väitis tõtlikult , et on nõus , sest Viin on tema jaoks Euroopa muusikaelu üks pealinnu . Naishääl puistas telefonitorusse hulganisti tänusõnu ja teatas lõpetuseks , et Paavo Ralm olevat ilmselt isiksusena sama kütkestav nagu tema muusikagi , temaga tutvumine olevat helistajale suureks auks . Kütkestavaks tembeldatud inimolend rebis lahti oma rõduukse ja tormas täiskuu poole . Mees peatus otse raudvõre ees , sest ta esimese korruse korterisse olid vargad tunginud kolm korda just rõdu kaudu , kuni helilooja lõpuks otsustas end vabatahtlikult trellide taha panna . Nüüd seisis ta isiklikul rõdul justkui eluaegsele sunnitööle mõistetu , kes võib tähistaevast imetleda vaid paneelmaja raudvõre tagant . Kuu oli otse mehe silmade ligiduses . Ainult haarata ja toakaunistuseks riputada . Helilooja kõrvus kumises veider meloodia . Kas tõesti ? Uskumatu ? Ta kuulis jälle peas uut muusikat ? Ta polnudki lõplikult loomisvõimetuks muutunud pärast sõbra kaotamist ? Ta tõesti kuulis . . . Ta kuulis koera haukumist . Paavo Ralm langetas täiskuule suunatud pilgu ja nägi valget krantsi , kes ägedalt klähvides saatis rõdu poole teateid oma peremehelikest õigustest kogu öisele linnaosale . Kui mees silmas majanurga tagant ilmuvat saledat naisekuju , põgenes ta vannituppa , sest neetud koera öistest rünnakutest päästis ainult veevulin ja tunnipikkune vees lesimine . " Elusalt maetud , " mõtles helilooja Ralm ahastavalt ja vannituba tundus äkki lämmatavalt palava hauakambrina . Mees kõndis alasti toast tuppa ja tal polnud külm hoolimata avatud rõduuksest , kust hoovas sisse jahedat sügisõhku . Minema . . . Kuhu ? Austriasse ? Viini ! Muidugi . . . Paavo Ralm tundis endas taas joovastusnaudingut . Nüüd oli selles vähem rõõmu ja rohkem masohhistlikku enesesüüdistust , aga joovastav oli hetk sellegipoolest . Ta läheb , kaob , haihtub õhku . . . Kohalike " biitlite " matused olid niikuinii juba paarkümmend aastat tagasi . Oli maitsetu ja labane ikka veel ringi kõndida , kui kunagised austajad hoidsid alles kunagisi menulaule ja ei osanud midagi peale hakata Paavo Ralmu praeguse muusikaga . Austriasse ! Mees tundis äkki , et tal on kohutavalt külm . Ees oli ju pikk talv . Kuidagi tuli üle elada . . . Kuidas küll ? ANNA VALDRE AHMIS ENDASSE PARANDATUD TÄNAVALATERNA JA TÄISKUU ÜHIST KIRGASTAVAT VALGUST . Naisele meeldis just öösel koeraga ringi jalutada , sest üksnes unne suikunult oli see linnaosa talutav . Isegi kaunis . Praegusel hetkel lausa joovastavalt liigutav . Ometi polnud äkilisel rõõmutundel mingit mõistlikku põhjendust . Tal oli taskus gaasipüstol , mida polnud seni vaja läinud . Ta oli selles pealinna kriminaalseimaks elukohaks tembeldatud paekaldal elanud juba peaaegu kaks aastat . Alates korterivahetusest . Päeval häirisid teda siin mornilt ringihulkuvad töötud , ilmselt endised vabrikutöölised . Turu ligidus meelitas neid majadest välja nii tohutul hulgal , et Annale tundus , nagu elaks ta mingis nähtamatus vabrikus , kus ametlikult töötuks tunnistatud proletariaat jätkab mornilt salapäraseid töövõtteid ja eriotstarbeliste mutrite tootmist . Anna aknast oli päeval näha turule viiv tee , kus autod ei tohtinud sõita . Loodetud vaikuse asemel kõlas sellelt aga päev läbi sihikindel sammumüdin , mis sarnanes veidra perpetuum mobile lakkamatule vabrikumürinale . Õnneks töötas see " perpetuum mobile " täisvõimsusel vaid päikeseenergiast toidetuna . Öösel igiliikur aeglustas oma käiku , sest kohalik turuvabrik oli väravad sulgenud . Ometi kuulis Anna ka öösiti aeg-ajalt veidralt rütmilisi sahinaid , mühinaid ja krabinaid . Pilvisel sügisööl pidi ta puruks löödud tänavalaterna all jalutama peaaegu kottpimedas . Pihus ainult väike taskulamp , mis ta ebamugavustunnet veelgi suurendas . Ometi polnud ta mingi masohhist , kes oodanuks vägistajaid , piinajaid , öiseid peksjaid . Anna Valdre meelest oli märksa suurem masohhism päeval turu ligiduses bussi peale minek või turuplatsilt millegi ostmine . Anna läks enamasti kolm korda kaugemasse bussipeatusse ja ostis toitu mujalt , mitte neist pealinna kõige odavamatest ja räpasematest putkadest , kuhu ometi puhtuselembelised eestlased väärt söögikraami järele sõitsid , kuigi müüjad olid siin tihti võõrkeelsed – hoolimata kõigist keeleseadustest . Kaubale tuli näpuga näidata või meenutada nõukogudeaegset vene keele tundi . Eestlased kirusid , aga tulid ometi just siia suurtele ostudele , sest sünnipärane kokkuhoidlikkus ületas ürgse rahvustunde . Anna Valdre ürgsed tunded vallandusid vaid öösel , päeva püüdis ta kuidagi maha magada , sest ka ta muusikatunnid olid vaid õhtuti . Öösel kadus inimeste ahnust , õelust ja räpasust valgustav päike ning Anna jäi silmitsi hoopis teiselaadse maailmaga . Ta võis tundide kaupa kuulata eesti heliloojate plaate ja kassette , sest tema arvates sobis just see muusika kõige paremini kokku tumeda taevalaotusega , mida ta oma aknast nägi . Pärast kuulamist kirjutas Anna Valdre järjekordse kontserdiarvustuse või lihtsalt mõne essee iseenda rõõmuks . Ööseks oli " perpetuum mobile " vabrikumüdin vaibunud ja Anna tundis otsest sidet kogu universumiga . Koer oli naisele valvuriks antud vanaema maatalust , kus vennapere elas nüüd aastaringselt . Kutsikast lubati sirguvat võimsat ihukaitsjat , aga tegelikult kasvas ta üpris madalaks krantsiks . Koer oli Annale vaid ettekäändeks , et välja minna . Universum peibutas teda siis vastupandamatult , kogu oma öises vaikuses ja salapäras . Ilma krantsita oleks naine ilmselt ekselnud sihitult majade vahel , aga koer juhtis teda kindlat rada pidi uuesti koduukse ette . Ühe esimese korruse rõdu juures oli Pitsu algul pidevalt haukunud . Oma hämmastuseks oli Anna Valdre kuulnud kord sellest aknast isegi helilooja Paavo Ralmu muusikat , mis tundus samasuguse imena nagu öine kirgas tähistaevas vabrikumoelise linnaosa kohal . Päeval kostis muude raginate sekka tihti vene poplaulude pealetükkivat tümpsumist , et veelgi suurendada üldist proletaarset kirge . Agressiivset kirge millegi või kellegi vastu ! Anna peitus selle millegi või kellegi eest kardinate taha ja nüüdseks teadis ta juba päris kindlalt : ka selle korteri aknad , kust oli kaikunud Paavo Ralmu kuulus heliteos , olid päeval alati suletud . Viimastel kuudel olid paksud kardinad ka öösel nii tihedalt ees , et ühtki valguskiirt polnud näha ja Anna oli tundnud veidrat kaotusekibedust , kuigi polnud korteriomanikku eales näinud . Paavo Ralmu kammermuusika kuulaja ( või kuulajad ? ) ei sobinud tõesti kohalikku igikestvasse tööstusrütmi ja seepärast uskus naine , et salapärane korter on müüdud . Aga täna öösel oli rõduuks taas avanenud ja naine võis majanurga tagant imetleda rõdul toimuvat justkui omalaadset pantomiimi – ikka Paavo Ralmu muusika saatel . Pikk ja haruldaselt kõhn siluett sirutas käsi kuu suunas , nagu kummarduks temagi kogu maailmaruuni ees . Nad mõlemad näisid kuuluvat ühte ja samasse vennaskonda , kes uskus otsest sidet universumiga . Siis kõlas aga kesk pühalikku rituaali metsik klähvimine , sest vanaemalt päritud krants oli kõik põõsad läbi nuuskinud ja otsustanud vehkleva vaenlase oma perenaise teelt eemale peletada . Harras kätevibutaja kadus välkkiirelt minema . " Pitsu ! " hõikas Anna pahaselt . " Pi-i-hi-tsu ? " küsis keegi naise kõrva ääres ja Anna surus sõrmed tugevasti gaasipüstoli ümber . Nüüd oli see lõpuks käes – kriminaalne elu ! ? Võib-olla just seepärast oli kuu poole palvetaja rõdult kadunud . Anna Valdre pöördus osavalt ja surus selja vastu majaseina nagu enesekaitsetundides oli õpetatud . Kaitse seljatagust ! Vaata , kuipalju on ründajaid ! Aga ründajaid polnudki . . . Ööpimedusest astus laternasõõri ebareaalselt elegantse heleda mantliga härrasmees . Turusoomlased sarnanesid pigem venelastega kui Anna kunagise arusaamaga välismaalastest . Aga öine naerataja erines samavõrd kohalikest nagu kiiskavalt hele tänavalatern lummavalt peibutavast kuukettast . Mees oli ühtaegu nii peibutav kui ka salapärane . Ta kuulus nende haruldaste meessoo esindajate hulka , kes muutsid enesekindla ja mitmeid keeli valdava Anna Valdre lapsikult kohmakaks ja saamatuks . Intelligentne naerataja tajus silmapilkselt oma võluvõimu . Ta naeratus omandas kohe veidi üleoleva ja vallutajaliku varjundi . Ja kõik kordus täpselt samuti nagu plikaeast saadik . Nagu ikka pööras Annabella nipsakalt selja ja kõndis minema teda peibutavate meeste juurest , et maanduda mõne märksa vähem paeluva mehe sängi , kus ta olemasolu alustalasid miski sedavõrd ei ohustanud kui nende haruldaselt intelligentsete meeste sarm . Just erilist vaimuteravust ja hingestatust kiirgav ilme oli Annabellat alati põgenema sundinud . Ja veel see plikapõlve mälestus kuulsa külalisviiuldaja ootamatult sarkastilisest hüüatusest : " Annabella ? ! " Pilge oli nii ilmne , et täiskasvanud puhkesid pugejalikult naerma ja väike Annabella põgenes autogrammi saamata . Sellest õhtust alates sai usaldavalt innukast Annabellast karm ja arukas Anna Valdre – muusikakriitik , kes ei küsinud eales üheltki maailmakuulsuselt autogrammi ega kippunud lava taha nendega vestlema . Maailmakuulsatelt interpreetidelt polnud lihtsurelikel ilmselt kaastunnet ega poolehoidu loota . Tollest õhtust alates tundus tulevasele muusikakriitikule Anna Valdrele , et geeniusi tiivustas just nimelt saatanlik sarm . Naine oli uues elukohas hädavaevu mingi nigelavõitu hingelise tasakaalu saavutanud , aga selle täiskuu ajal oli kõik taas paigalt nihkumas . Anna ei pööranud ringi , kui kuulis lapsepõlve iidolite sarnast sarmikat saatanat aktsendiga eesti keeles hõikamas : " Pitsu , sobiv nimi sellele koerale . . . Ja nii ilus muusika , mina ka kuulasin . . . Kas teie tuttavad temaga ? Kes tema on ? See rõdul ? Pidage , mind karta vaja pole ! " Anna Valdre paugutas karmilt välisust . Aga oma korterit avades värisesid ta sõrmed sellegipoolest ja võti ei läinud lukuauku . Anna ei hakanud pikalt arutlema , kas ta erutuses oli süüdi Paavo Ralmu sütitav muusika , saatanlik võõras või täiskuu . Veearvele mõtlemata lasi ta vanni ääreni täis voolata ega hoolinud sellestki , et ta põranda üle ujutas , kui liiga hoogsalt kuuma vette vajus . TOM LACHMANN UURIS PARANDATUD TÄNAVALATERNA ALL VEEL HETKE TÄHISTAEVAST . Astrofüüsikuna paelus teda erinevate laiuskraadide tähekaardi muutumine , aga täna tundis ta lisaks tavalisele asjalikule uudishimule veidrat joovastust , mida ta mäletas vaid lapsepõlvest . Tom Lachmann igavles oma isa sünnimaal juba kaks nädalat . Ta oli lootnud eest leida seda muinasjutulist sadamalinna , millest vana Lachmann oli vestnud müütilisi lugusid . Harry Lachmanni juttude ebamaisus pidi loomulikult kohapeal haihtuma , et paljastada soome-ugri hinge ürgsed saladused . Astrofüüsik Lachmann oli valmis kohtumiseks kõikvõimalike hädaohtudega , aga ainult mitte tapva igavusega . Vana Harry vennapoeg Viktor oli sündinud Siberis ja abiellunud Norilskis venelannast raamatupidaja Tatjanaga . Mõlemad vennad olid matemaatikas ja füüsikas eriliselt andekad , aga Harry kasutas oma andeid Tartu ülikoolis teadustööks , vend August äriks ja rikastumiseks . Vanem vend viis kogutud teadmised endaga Ameerikasse , noorem vend ei saanud kogutud rikkustest midagi loomavagunisse kaasa võtta . Vana Harry ei andestanud eales venelastele oma noorema venna küüditamist Siberi inimtühja taigasse . Ta ei sõitnud kunagi Eestisse , sest ta vend oli surnud ja sellele rüvetatud maalapile polnud tal enam asja . Tom Lachmannile olid kõik need jutud tundunud liialdustena . Pärast sõda oli ju kõigil raske , aga oleks olnud veider vihata saksa kolleege , kellega NASA tegi tihedat koostööd . Ameerika oli sõdinud sakslaste , jaapanlaste , itaallastega . . . Kõik olid kõigiga sõdinud . Vihavaen tundus nõmeda atavismina ja isa surma järel tõmbas meest eriti isa sünnimaale , nagu võiks ta siin isa ürgse hingega kohtuda . Tom Lachmann elas tõesti läbi midagi ürgset , aga see oli lausa eksistentsiaalne mandumise kartus . Ta julges pidevat ängistust vaevu iseendalegi tunnistada ja püüdis oma tõelisi tundeid võõrustajate eest meeleheitlikult varjata . Esimestel päevadel oli teda vaimustanud perekondlik sarnasus Viktoriga . Eriti kummaliselt liigutav oli see hääle puhul , kuigi üks neist rääkis eesti keelt inglise ja teine vene aktsendiga . Tom vaatas onupoja näkku nagu peeglisse ja rõõmustas , et oli isa ebamäärastest hoiatustest hoolimata Eesti Vabariiki lennanud . Kahe nädalaga oli rõõm moondunud salajaseks õuduseks . Professor Tom Lachmanni tuttavate hulgas polnud ühtegi inimest , kes oleks kuuldavale toonud nii mõttevaeseid lauseid , pidevalt korduvat sõnade rida . Hommikul , keskpäeval , õhtul . . . Ja nad ei jäänud temast sammugi maha , sest Tallinn olevat hädaohtlik linn , eriti naiivsetele välismaalastele . Ta oli tõesti olnud naiivne , et otsustas sugulastele külla sõita kohe kuuks ajaks , oleks piisanud paarist päevast , siis oleks ehk õnnetundest midagi alles jäänud . Fotodel paistis pere ju nii sümpaatsena ja Viktori iga näojoon tõendas , et tegu on tõelise suursuguse Lachmanniga . Nende suguvõsa mehed olid kõik olnud pikad , sihvakad , andekad . . . Aga Viktori matemaatiline võimekus avaldus mingis naeruväärses äris : tualettpottide vahetamises , vannitubade remondis . Asi polnud isegi vist ametis , teleri ees lesimises ja pidevas külalise kostitamises . Professoris äratas õudust teemade piiratus . Astrofüüsikut Tom Lachmanni peeti hiilgavaks vestlejaks , kes suutis igaühega jutule saada . Tal ei jäänud teemadest puudu hädiste koduperenaistega , kes pidasid maailma keskpunktiks oma kööki . Ta suutis usalduslikku vestlust arendada isegi Washingtoni kodututega . Neis kõigis pulbitsesid siiski mingid välja ütlemata sõnad . Viktoriga lävides tundus professor Lachmannile : pidevalt korduvad laused on lausa ebainimlikud , sest onupoja puhul oli inimkond täiesti asjatult vaeva näinud suhtlemiskeelte arendamisel ja lihvimisel . Astrofüüsik suhtus ükskõikselt Darwini teooriasse , sest tema eriala näitas selgelt inimese jumalikku üleolekut igast loomariigi esindajast . Kui aga professor oli järjekordselt sunnitud koos perega üht Tarzani seeriat vaatama , siis tabaski teda kabuhirm . Hirm , et teda oleks võidud samuti Siberisse küüditada või ta oleks seal sündinud ja tema sõnavara piirduks nüüd niisuguse hulgaga , mis teeks au igale usinale papagoile , aga vaevalt inimsoole , kes pürib tähtede suunas . Viktor kui inimsoo esindaja püris vaid turu suunas . Tema teadmised astronoomiast piirdusid etteheitega , et sinna raisatakse ikkagi liiga palju raha . Astronaute nimetas ta aupaklikult kosmonautideks , aga kui Tom Lachmann püüdis rääkida oma tööst , mis varem maailma kõigis inimkihtides talle vestleja innuka tähelepanu kinkis , siis süüvis Viktor mõnda järjekordsesse politseisarja , mille mõistmiseks sõnu vaja polnud . Sõnatu paugutamise sekka oli kuulda onupoja sama sõnatut ahhetamist ja mõminat . Just neil hetkedel oli astrofüüsik hakanud äkki kahtlema inimeses kui kõrgemas olendis . Ja et Viktor temaga väliselt nii sarnane oli , siis haaraski teda sügav masendus , mis kohati lähenes paanikale . Õnneks vihkas Viktori abikaasa suitsetamist ja seepärast pääses professor korterist välja suitsetama . Loomulikult ei hoolinud ta Tatjana manitsustest , et ärgu ta siiski paneelmaja ust avagu , piirdugu koridoriga . Tom Lachmann uitas öösiti ümber majade lausa kottpimeduses , kuni lõpuks tänavalatern ära parandati ja ta nägi loomalikult mõmiseva kaaskonna asemel üllatavalt inimlikku ilmutust . Graatsiliselt habras naisekuju seisis majanurga juures ja kuulas andunult muusikahelisid , mis pärast kahte pööraselt igavat nädalat professorit lausa pisarateni liigutasid . Talle tundus , et ta oli terve igaviku silmitsenud noore naise sisemist kiirgust , mis näis ühtuvat muusikakiirguse ja tähtede omaga . Ja äkki tundis mees meeletut joovastust . Igas teises maakera kolkas poleks ta ilmselt öös seisvale üksikule naisele mingit tähelepanu pööranud , aga need kaks nädalat olid Tom Lachmannile tundunud elu pikimate nädalatena . Ta oli sügavalt pettunud isa sünnimaas , sugulastes , aga kõige rohkem iseendas , et oli end tänu naeruväärsele sentimentaalsusele vangistanud totrasse olukorda . Ta ei saanud kohtuda ühegi inimesega , kes talle ehk huvi oleks pakkunud , sest Viktor ja Tanja kõndisid tal kogu aeg sabas ja rikkusid oma kahtlustavate mõminatega ära iga juhusliku restoranivestluse , mis tõotas vähegi leevendust painavas masenduses . Naise peen intelligents ja ebamaine ilme ülendasid sedavõrd Tom Lachmanni , et mees unustas kõik sugulaste hoiatused kriminaalsest linnaosast ja lähenes nagu lummatult üksikule naisekujule . Siis hakkas väike koerarakats haukuma , muusika vaikis , naine põgenes . Joovastus hinges tõttas professor tagasi õhtulauda , kus Tanja oli neid igasuguste omaküpsetatud pirukate ja saiakestega kostitanud juba neli tundi . Ühiseks vestluskaaslaseks pidevalt undav telepilt , kust perekond vaatas väga harva mingeid sõnalisi saateid . Ikka rohkem mürinaid , kärinaid ja ka ehtsaid loomalugusid elavast loodusest . Viktor ja Tanja olid juba ärevil , nad olid teda koridoris otsimas käinud ja kavatsenud politseisse helistada . Tom Lachmann tühjendas viinapitsi ja unustas pirukat süües täiesti oma tavalise ettevaatuse . " Siin pole ju midagi karta ! " püüdis ta sugulasi õhinal rahustada . " Ma jalutan suitsetades sageli maja ees , jah , täna nägin isegi kaunist pilti . Suurepärane muusika , naine – koeraga , rõduuks rahumeelselt pärani . Tõeline idüll . . . " " Mis ? " kargas Viktor püsti ja keeras esimest korda õhtu jooksul teleri vaiksemaks . " Naine ? Rõdu ? Kus ? " " Haruldaselt võluv naine , kütkestav , intelligentne . . . Ja rõdult muusika . . . " püüdis Tom jätkata , kuigi viina ja erutuse mõjul hakkas mõttelõng segi minema . Õhtusöök oli kestnud juba liiga pikalt ja professor polnud harjunud nii palju jooma , nagu ta seda tegi sugulaste lauas , et igavusvalu tuimendada . Aeg-ajalt nägi ta isegi teleris päästvat liitlast , sest ekraanil vesteldi või paugutati ja säästeti astrofüüsikut sõnu otsimast või Viktori korduvaid lühinalju talumast . Viktoril oli igaks olukorraks oma lause , mida abielupaar ise saatis nii täpselt reguleeritud naerulaginaga , nagu oleks keegi nupule vajutanud . Professor ei suutnud juba lause kolmandal kõlamisel sellele kaasa naerda . Pärast tosinat " naine lüpsis lehma ja vastupidi " ei õnnestunud tal isegi enam naeratamine , aga ta hakkas õudusega vältima sõna " vastupidi " , mis Viktorist alati just selle lühilause väljastas . Kahe nädalaga oli kogunenud tosin sõna , mida Tom Lachmann püüdis jätta kasutamata , et mitte sisimas raevuda mõnest primitiivsest naljatlusest või mõttetust sõnade moonutamisest . Aga korduvad häälitsused paiskusid sellegipoolest üha uuesti õhku , sest teisi ei suutnud Viktor ilmselt vormida ja inimkõne tähendas talle just neid sõprade seltsis igati läbikatsetatud lausejuppe . Professor ei pannud enam õieti tähele ei Viktorit ega Tatjanat , nägi enda ees vaid võluva tundmatu piirjooni . " Kui suurepärane muusika . . . " pomises ta . " Missugune naine ! " Viinauimas ei märganud ta abielupaari tohutut ärevust . " Pljätt ! " karjatas Tatjana . " Pätt ? ! " jahmus professor . " Ei , sugugi mitte , ei mingi pätt . See oli hoopis teistsugune muusika . . . Eesti on ju kuulus heliloojate poolest , muusika . . . " " Peibutusmuusika , selge see , " lõikas Viktor otsustavalt ja ta nägu oli kaotanud tavalise unisuse . " Rõdul istub sutenöör , plika ootab kliente . . . " " See polnud mingi plika ! " püüdis Tom Lachmann protesteerida , aga keel oli liiga pehme , et end selgemalt väljendada . " Haruldaselt kaunis , intelligentne , korralik . . . " " Korralikud naised ei uita meie linnaosas öösel ringi , " salvas onupoeg . " Koer . . . " hüüatas Tom avastamisinnuga , " ta käis ometi koeraga jalutamas . . . " " Meil suletakse end juba pimeda saabumisega korteritesse , " põrutas Viktor rangelt . " Keegi ei julge väljuda . Ükski korralik naisterahvas ei pissita oma koera kell kolm öösel . Lõks ! Hais ninas ! Neile ei jää midagi märkamata , teavad iga väliskülalist , rebivad kirju katki . Tom , sa oled õnnesärgis sündinud , et seekord nii kergelt pääsesid . " " Ta ju põgenes , " jahmus astrofüüsik . " Ei mingit peibutamist ! Kiirustas maja ukse juurde , ma tahtsin talle veel järele minna . . . " " Järele minna ? " röögatas Viktor nii jõuliselt , et professor võpatas . Ta polnud niisuguse tooniga harjunud , isegi oma onupojalt mitte . " Seda nad just plaanitsesid . Sutenöör rõdul . Muusika , lits ootab klienti . Ja kui ilmub vintis välismaalane , siis kõksti ja valmis . Järele minna !! " " Siin on ju inimtühi , " katsetas Tom veel kord , et joovastus täielikult ei kaoks . " Mitte ühtegi inimest . Kesklinnas , jah . Aga siin ? " Viktor naeratas onupojale leebelt nagu mõistmatule lapsele : " Meil on teistsugused litsid , just intelligendid . Seepärast käib kogu maailm Ida-Euroopa lõbumajades . . . " " Kas teil on . . . seal lõbumaja ? " hämmeldus professor taas . " Meil on – kõikjal , " teadustas Viktor üleolevalt . " Need intelligendikesed ei oska ju midagi . Minu Tatjana oskab pirukaid küpsetada , pesta , valmistada , kududa , heegeldada . Kui ma ei teeniks remondiga piisavalt raha , võiks Tanja turule saiu või kampsuneid müüma minna . Muidugi ei lase mina oma naist kuhugi , hoidku kodu korras , tal tööd küllalt . Aga need intelligendid ei oska mitte mõhkugi . Haridus , kultuur , ilu . Ja mida siin müüa ? " " Miks müüa ? " hakkas astrofüüsikule sugulase arutlus vastu . " Meil on murranguaeg , kommunismilt kapitalismile , " jätkas remondimees jutlustaval toonil . " Kellel muud müüa ei ole , see müüb iseennast ! Äri , vat ! Tasuta lõunaid pole olemas . Kes laseb heast peast rõdult peibutavat muusikat . . . Või oli seal äkki pidu , seltskond ? " " Ei mingit pidu , vaikus ja see haruldane muusika . . . " innustus professor taas . " Just nimelt haruldaselt taibukas lõks , " nautis Viktor oma õpetuskõnet . " Küll nemad juba teavad , et meil Ameerikast külas haritud mees . Igaühele vastav muusika . Sutenöör teeb rõdul oma tööd , intelligentne libuke majanurgal oma äri . Toas saavad kokku , kõksti ja valmis ! Niisuguseid lugusid on meil tuhandeid . Naiivne välismaalane ja kõksti ! Just intelligendikesed on töötud , aga eraäriga ei saa hakkama . Ütlesid , et kaunis ! Kui kaunis , siis on kõik selge ! " " Mitte sel kombel kaunis , " hakkas Tom esmakordselt onupojaga vaidlema . " Ma olen küllalt kogu maailma lõbunaisi näinud . See oli hoopis midagi muud . . . " " Just nimelt ! Meil on midagi muud !! Seepärast välismaalased siia kipuvadki , ronivad lõksu kas või oma elu hinnaga . Labased litsid on kogu maailmas ära tüüdanud , aga intelligentne ja haritud kaunitar on tõesti haruldus . Niisugust ei saa välismaal mingi dollari eest , aga meil paarsada eesti krooni ja ole lahke ! Ka kaunitar tahab süüa ja ellu jääda ! " Viktori alati heasüdamlikult naeratav abikaasa , kes vaevaliselt tönkas eesti keelt , valas äkki professori üle venekeelsete sõnade laviiniga , milles pidevalt kordus arusaamatu " pljätt " . " Ega lõbunaine pruugi alati veel pätt olla , " suutis Tom lõpuks vahele pomiseda . " On kütkestavad geišad ja kurtisaanid . . . " " Meil pole lits mitte üksnes pätt , vaid ka röövel ! " kuulutas Viktor nüüd , mõrtsukaliku helgiga silmis . " Nendel on kõik lihtsalt käes ! Rahad , kasukad , autod eramajad ! " " Teil on siin ju paneelmajad , " ei suutnud professor enam ärritust varjata . " Küllap algaja ! Mõni tobu , kes alles alustab koos nutika paarimehega . Või ka vana lits , kellel päevavalges enam äri ei lähe . Kortsud ! Aastad kaugelt näha ! Ise sa , Tom , oled nii haritud mees , aga . . . " " Sama tobe kui algaja intelligendist lõbunaine ! " puhkes astrofüüsik naerma . Ja sellega oli pikk perekondlik õhtusöök õnnelikult läbi  saanud . VIKTOR LACHMANN KUMMARDUS RÕDULT ALLA JA UURIS VIIENDALT KORRUSELT ASJATUNDLIKUL ILMEL PARANDATUD TÄNAVALATERNAT . Ta oli Vasjale pärast välja teinud , sest ilma Viktori telefonikõneta oleks see kõrvaline laternapost jäänud veel kauaks ajaks lihtsalt postiks . Kohalike jõnglaste erialaseks huviks oli laternate ja kirjakastide lõhkumine . Viktor ohkas , sest tema oli samas vanuses Norilskis igasugustes ringides käinud . Ja hiljem õnnelik olnud , et elab pärast Siberit peaaegu välismaal – Eestis . Laterna lasi ta parandada üksnes ameerika onupoja pärast , sest ega see niikuinii kaua püsi . . . Viktor sülitas laias kaares rõdult alla . Vasja oli alati imetlenud , kui uhkelt Viktor sülge lendu saatis . Mees tundis end taas väärt kambajõmmina , sest Tom oli ikka tõesti üks eluvõõras sell . Küll saab alles Vasjaga naerda , kuidas onupoeg kohalikku lindu mingiks printsessiks pidas . Aga loomulikult oleks Tatjana võinud lubada külalise vähemalt rõdule suitsetama . Nüüd oli tulemus käes ! Hea , et mehel vähemalt seekord hing sisse jäi . . . Tatjana oli viimasel ajal ikka tõesti veidi imelik . Neid oli ju Ameerikas väga hästi vastu võetud , kuigi nad olid seal vaid nädala . Tanjuša oli nii hästi sobinud Tomi naise Lauraga , kes oli samuti kodune . Vahetasid muudkui retsepte , et Tanja õpiks kalorivaeseid toite valmistama ja veidi kaalust maha võtaks . Tatjana oli tõesti maha võtnud , aga hakanud ootamatult vanas eas tüli norima . Muudkui ärritus asja eest teist taga . Viktor oli lootnud , et Laura ja Tomi külaskäik on Tanjale meelelahutuseks . Aga Tom tuli hoopis üksi ja tundus , et ka neil Lauraga midagi ei klapi . Viktor ja Tanja tegid enne ameeriklase tulekut lausa euroremondi , vahetasid kõike , nii et toad nägid välja nagu parimas hotellis . Professor tatsas ikka mornilt ringi ja kirtsutas nina . Mis sa niisugusega peale hakkad ? Ameerikas lähed maja ette ja juba on meelelahutus . Siin lähed välja ja lits vastas – nuga seljas ! Nüüd oli vähemalt selge , kui lihtne oli välismaalasi õnge võtta . Ah , Vasja on alles mõistlik mees , tunneb elu . . . Tom muudkui poosetas , justkui nemad Tanjaga millestki aru ei saaks . Vedasid teist läbi kogu Eesti ja parimate restoranide . Näitasid Saaremaal kadakaid ja tuulikuid , kõik muuseumid puha läbi käidud . Aga kosmonaut jääb kosmonaudiks , olgu ta Ameerikas või Venemaal . Kõik see kosmosevärk on täiskasvanute titemängud . Nagu maa peal veel vähe muret ja probleeme oleks ! " Ptüi ! " Viktor sülitas taas üle rõdu ääre ja nentis rahuldustundega , et niisuguse süljekaarega oleks ta kunagises poistekambas kindlalt parimaks osutunud . Kambast olid praeguseks suhted alles jäänud ainult Vasjaga . Ülejäänud olid , kes kus ... Sergei kindlalt maha notitud , Valerka Venemaal , Veltsil vist kuskil Hong-Kongis kõva äri käimas , Aare ja Miša istusid pidevalt eri riigi vanglates . Viktor teadis , et tal oli elus tõesti hästi läinud . Töötuid logeles igal pool , neid kõrgharidusega isandaid . Polnud temal pärast Siberit võimalik edasi õppida , kohe tööle ja peret toetama . Isa küüditamisel surnud , ema külmast kliimast tõbine , nooremad õed alles algkoolis . Ta oli pärast kaugõppes isegi majanduse lõpetanud , aga ta ei vehkinud praegu ammuse diplomiga nagu mõned narrid , vaid süda paisus uhkusest , kui ta mõtles majale , mis Meriväljal valmimas . Oleks pidanud ikkagi alles uude majja Tomi suveks elama kutsuma . Kolmetoaline korter näib professorihärrale kitsaks jäävat , ta ju Ameerikas avarustega harjunud . Aga ärgu ajagu nina püsti , kui onu raha peal end ninatargaks koolitanud . Elust ei tea ta tuhkagi , hellitatud pesamuna ! Millest sa sihukesega räägid ? Hea veel , et teler on . Päris tummalt oleks ka narr istuda . Väljast õhkus jahedust ja värin jooksis üle Viktori selja . Talle tuli äkki pähe veider võrdlus , et ka kummalisest onupojast hoovas vastu külmust nagu sellest põhjamaisest ööst . Viktorile meeldisid võrdlused ja naljad . Vasja pidas teda remondimeeste seas parimaks naljaviskajaks , kes võis iga kliendi ära võluda . Polnud temal olnud aega tarku raamatuid lugeda , aga ta oli ikka olnud väärt kambamees . Kõigil pidudel naerdi ta ütlemisi , nii et kõhud haiged ja pisarad voolamas . See pagana ameeriklane sai aru vaid oma naljadest , jagas vist eesti keelt vähem Tanjušastki . Naeris moka otsast ja viimasel nädalal põrnitses juba õige metslase kombel . Ja ometi olid nad välimuselt nii sarnased . Isegi Tatjana imestas , kuidas hääle , kuju ja näojoonte järgi võiks neid lausa ära vahetada , aga ameeriklane – tuim nagu tursk . Alles naer ja jutt tegevat ikka mehest tõelise mehe ! Viktor ringutas end rõdul energiliselt mitu korda . Pole ime , et see mühkam üksi sõitis . Ilmselt ei viitsi Laura-sugune muhe naisterahvas niisuguse kuivikuga koos reisida . Sellel ainult arvud peas ! Ei tea , kas ta oskabki õieti naisega teki all midagi peale hakata ? ! " Ptüi ! " sülitas Viktor Lachmann veel kord üle rõdu ääre . Seekord oli kaar madalam ja mees otsustas tuppa minna . Lootuses , et tüütult sünge külaline on ehk ometi magama läinud . Mida küll viimastel nädalatel professoriga ette võtta ? Need tundusid lausa igavikulistena . Muusika ? Muidugi , kontserdisaalis ja ooperis veel käimata . Suurima häda korral elaks isegi balleti üle , kui enne kõvasti viina alla võtta . Tanja muidugi Tomiga üksi ei lähe , ta juba korra pirtsutas , et lõbustagu Viktor ise oma onupoega ! " Temasugusele uhkeldavale kukele võib kana kasvõi kuldmune muneda , see kireb ikka nagu hädapasun , " oli Viktor Tanjat lohutanud . Talle meeldis , et hoolimata viimaste aastate kasvavast kiimalisusest oli Tatjana naine , kellele võis kindel olla . Ka Vasja arvates oli Tanjuša lihtsalt kingitus . Korter oli puhtam kui kõige peenemas hotellis ja road olid isuäratavamad kui mõnes luksusrestoranis . Voodis oli esimene kirg ammu möödas , aga Viktorile polekski meeldinud liiga hakkaja naine . See oleks tundunud kuidagi kahtlane . Abikaasa pidi sündsalt anduma , mitte riivatult siputama nagu need filmiplikad . Seepärast eelistaski ta mehelikke politseisarju , kus igasugused hilpharakad püüdsid küll ustavaid jüngreid võrgutada , aga enamasti asjatult . Ustavus oli Viktori arvates olulisim . Ja huumorisoon . Tatjanal olid need mõlemad omadused raudselt olemas . Ta ei tilkunud pidevalt pisaraid nagu mõne lohaka peremehe vannikraan , vaid lõkerdas täpselt õigel kohal ja piisava truualamlikkusega . Tanka oli naine nagu kompu . Kahju , et Viktor täna nii väsinud oli , muidu meenutaks nooruse pikki öid , ah , kuidas meenutaks ... Viktor tundis end viimastel nädalatel eriti väsinuna . Veel rohkem kurnatuna kui tavaliselt selles uues Eesti Vabariigis , kus ligimeste tualettpotte ja vannitube võis remontida kas või ööpäevaringselt ja pühasid pidamata . Kuidas vaid klient soovis ! ? Aga kohalikud kunded soovisid aasta-aastalt üha uhkemaid potte , säravamaid kraane . Ega nad muidu saanuks Meriväljale klaasverandadega maja ehitada . Ja jäi veel üle koos Tanjušaga Ameerikasse sõiduks . Millal nad Tanjaga üldse viimati ? Ei mäletagi ... Aga see pole ometi truus abielus peamine . Kodusoojus , ustavus ... Ah , saaks juba silma looja ! Eks naisega möllata jõua mõnel teisel täiskuul . TATJANA LACHMANN SILMITSES LATERNAT JA KUUD , MIS OLID SAMAVÕRD SARNASED NAGU VIKTOR JA TOM – KAKS SUGULAST . Naine turtsatas naerma , sest tajus oma ilmselget üleolekut nii kuust , laternast kui ka kahest kangest mehepojast . Viktor polnud kümne aasta jooksul taibanud , et Vasja on ta pidev armuke , noh , on alles enesekindel impotent ! Ja loomulikult ei märganud ta sedagi , et onupoeg Tom oli sünge vaid suurest ihast . Tanja polnud ometi mingi üleõppinud intelligendike , kes ei teadnud , kuidas meestele läheneda . Algul oli professor temas segadust ja hämmeldust tekitanud , sest Ameerikas ei pannud ta Tanjat justkui üldse tähele . Aga nüüd oli naisel asi selge , et see oli vaid sõjakavalus . Miks sõitis mees neile külla ilma abikaasata ? Miks muudkui mossitas , ärritus ja punastas ? Tanjal oli kõik klaar , kui Tom sööstis ühel hommikul vannituppa ja leidis naise duši all mõnulemas . Mees ei löönud ust kinni , vaid hakkas inglise ja eesti keeles puterdama , et ta polevat teadnud ja vabandatagu väga . Neil olevat isegi kodus kõigil ustel kindel sulgemisvõimalus . Ja ise lausa õgis naisekeha oma õelalt läbipuurivate silmadega . Ega Tanja kade olnud ! Ei hakanud ta kohe käterätti haarama ja end häbelikult varjama . Las vahib , kui oma abikaasa nii kortsus ja kõhn , et Tatjana pidas seda vana naist paar päeva Tomi naiseemaks . Ainult imestas , miks ämm muudkui kätt ümber väimehe sätib . Pärast selgus , et see oligi kaunitarist Laura . Noh , kui niisugused heasüdamlikud peletised olid Ameerika iludused , siis polnud imestada , et mees ukse vahele tardus , nagu näeks tõeliselt lopsakat ja ihaldusväärset keha esimest korda elus . Tatjanal olid nüüd olemas kindlad tõendid , ta naiselik intuitsioon polnud teda kunagi petnud . Vasja oli küll Viktori parim sõber , aga iha on ülim ! Ja mis nüüd Vasjast ? ! Tanja sõbrataride elulood olid kinnituseks , et kõik mehed on ühesugused . See oli nende teeõhtute püha tõde ja pidev jututeema , kui naised üksteisele saladusi avaldasid . Refräänina kõlas ikka : " Kõik mehed on seakärsad ! " Nii loosungi kui ka võitlushüüdena . Tanja parim sõbratar Valentina vallandati koondamisega , kuigi ta oli olnud nii usin ja töökas ! Ta mees Sergei oli kadunud Venemaale raha teenima ja jäänudki sinna . Naisel kaks last toita , läks ühte Toompea baariurkasse tööle . Varsti selgus , et mitte urgas , vaid riigikogulaste lemmikkoht . Valentinast sai baaridaam Tiina . Rääkis teine soravalt nii eesti kui ka inglise keelt . Emakeelt ja passi baaris keegi ei küsinud , aga Tiina nägi igatahes parem välja kui uljas vanaemake Tina Turner . Blondeeris end ära , tegi kõik seelikud kakskümmend sentimeetrit lühemaks ja varsti võis isegi Tanjale raha laenata , nagu ta laenas oma lemmikutele poliitikataevas . Valentinat ei huvitanud riigitegelaste parteilisus , vaid nende perekondlikkuse aste . Liiderdavad abielumehed Valjat ei huvitanud , need olid ka kõige kitsimad . Parim saak olid hädised mammapojad , kes ema tiiva alt sattunud ämma valitsuse alla ja siis tänavale – luksuskorterist otse ubrikusse . Need mehed vajasid eluspüsimiseks naise hoolitsevat kätt . Ükskõik missugust , aga olgu hoolitsev ! Valentinast Tiina teadis oma väärtust . Sergei oli olnud armastus ja mis sellest armust järele oli jäänud ? Armuvalu möödus sama ruttu nagu hambavalu , kooseluks oli vaja midagi püsivamat . Isegi paber ei andnud mingit tagatist , kõigepealt tuli hoolikalt uurida meeste iseloomu , harjumusi , kalduvusi ... Valjake polnud loomulikult mingi lits nagu see , kes öösel nende professorit enda juurde meelitas . Ah , kas ikka püüdis ! ? Tatjana lausa aietas avastamisrõõmust ja pilgutas täiskuule silma . Viktor ja Tom nägid välja peaaegu kaksikutena ja oma tuhvlialusest oli Tanjal selge pilt . Ega Tomgi teisest puust olnud . Ta võis ju saamatult teeselda , et ta on õpetatud täiskuu ja täiesti erinev maapealsest tänavalaternast , aga Tatjana jaoks olid nad sarnased ikkagi . Mees jääb meheks , onupoeg – onupojaks ! Pealegi oli Tanja ta vale läbi näinud , ainult tema , sest Viktor oli alati nii kangekaelselt usaldav . Kuidas saigi tõsiselt võtta meest , kes pidas himurat Vasjat oma kõige truumaks kaaslaseks ? Vasjal oli muidugi Viktori töögraafik teada : abikaasa läinud ja ihar austaja kohe platsis . Loomulikult ei taibanud Viktor , et professor püüdis lihtsalt Tatjanat armukadedaks teha . Öösel ? Mingi naisehakatis ? Algaja lõbutüdruk ? See oli ju naeruväärne ! Onupoeg oli kogu loo välja mõelnud , et ennast huvitavaks teha . Jah , see oli tal isegi veidi korda läinud . Esimesel hetkel oli Tanja tundnud teravat kiivusepistet . Ikkagi nii ebaaus ! Kõigepealt põrnitseda üht alasti naist , panna selle ihu mõnusasse ootusärevusse ja siis tõtata oma kihu hoopis mingi naisenartsu juures rahuldama ! ? See oli nii võigas , nii vastik ... Kui Tatjana üldse midagi kogu hingest vihkas , siis praegust põrandaalust lõbuvärki . Iga korralik abielunaine oli niisuguse rõveduslaine ees jõuetu . See oli nagu orkaan , mis pühkis kõik oma teelt . Mil viisil üldse meest õpetada , juhtida , karistada , kui ta vilistab naise seksistreigile ja kõnnib mõnda avalikult salajasse lõbumajja ? Õnneks Viktor vihkas müüdavat armulõõma ja Tanja püüdis seda vastikust igati suurendada . Aga nüüd salajane bordell ? Otse kõrvalmajas ? Kaks sammu ja oledki armutehnika paradiisis . Või mis paradiisis , kui plika on algaja , aga mehed on ju nii naiivsed ja himurad . Kasvõi see professor ? Kas ta oleks võinud Ameerikas arvata , et kuivikust professor lootis oma isa sünnimaalt just odavalt eksootilist lõbu ? No odavaks ei kavatsenud Tanja seda lõbu küll muuta , ei , seda kindlasti mitte ! Naise joovastus kadus sama äkki , nagu oli tekkinud . Ta mõtles taas õige nukralt , et nad oleksid pidanud ikkagi Norilskisse jääma , aga mitte tulema Viktori ema palvel tagasi Eestisse . Nad olid ju mõlemad sündinud selles küüdituslinnas , olid seal õppinud , õnnelikud olnud . Norilskisse saadeti Tatjana vanemad Leningradist . Vanaemalt sai Tanjuša hiljem teada , et ta on kuulsa aadlisoo järeltulija , aga Norilskis huvitasid teda pioneerikoondused märksa enam . Nad lõbutsesid nii põnevates ringmängudes , et kellelgi polnud aega igavusest tänavalaternaid puruks loopida või parimate sõprade tüdrukuid võrgutada . Norilskis olid ikka tõelised sõbrad ! Mitte iharad silmakirjatsejad nagu Vasja . Isegi mitte niisugused nagu Valentinast Tiina , kes brünetist pereemast muutus äkki blondiks baaridaamiks ja asus mehi võrku püüdma " teaduslikul meetodil " ... Ka täiskuu polnud võrreldad Norilski öötaevaga . Kõik oli Eestis kuidagi võlts ja vagatsev . Kõõrdpilgud ja tasased sosinad . Mesimagusad naeratused , milles puudus siirus . Tatjana oli tihti kahetsenud , et ta just Viktoriga abiellus , sest see mees oli ta neetud väikeriiki vedanud . Ometi oli tegemist lausa saatuse ettemääratusega . Kui Tanja isa ja ema kaevanduses hukkusid ( või tapeti ? ) , siis võttis Lachmannide pere tüdrukutirtsu enda juurde , sest niisugune oli Norilskis sõprade aukoodeks . Ühtegi last ei jäetud tänavale hulkuma . Või lastekodusse . Praegu ei tee keegi hoolima sugulaste ja naabrite lastest ... Viktor oli Tanjušast kaheksa aastat vanem . Ja teistest poistest pool meetrit pikem . Alati nii tõsine , rahulik , täiskasvanulik . Vene lärmakuses ja agressiivsuses tundus ta pärast vanemate surma ainsa kindla pelgupaigana . Oli see armastus ? Ah , plikaohtu leinaja tobe kiindumus , muud midagi ! Tanja ei tahtnud kuidagi Norilskist ära sõita , ikka venitas , et , näe , poeg vaja sünnitada ja siis tütar ... Lapsed ei kohanenudki Eestis . Eelistasid elu Norilskis sõprade juures . Nüüd juba mõlemal pere ja lapselapsi näeb Tatjana nii harva . Tal endal sündis poeg kaheksateistkümneselt . Poeg abiellus samuti noorelt . Ta on juba kahekordne vanaema , aga annab silmad ette Ameerikas näljutatud Laurale , kellel üldse lapsi pole . Mis järeltulijaid niisuguse kiitsaka kujuga ? ! Imik lööks pea lõhki vastu teravaid kondinukke ... Nad sõitsid Viktoriga Eestisse alles kaheksakümnendatel , ah , oleks ta ometi veel veidi venitanud ja piirid oleksidki olnud kinni . Norilskis , sõprade juures , igavesti ! Missugune õndsus – tõeline lumi ja tõelised naeratused , mitte viisakusgrimassid . Tatjana oli kohe Viktorile öelnud , esimesel päeval Tallinnas , et siin on tõesti imeilus , aga neid ei võeta kunagi päraiselt omaks . Ja tema , Tanja , saaks tõeliselt õnnelik olla vaid omade seas . Lihtsameelne Viktor pungitas silmi nagu ikka ja väitis , et kohanemine võtvat aega . Kahju oli ainult vanaproua Lachmannist . Muidu ta oleks tagasi sõitnudki ja küllap Viktor oleks vudinal järele tulnud . Tema , Tatjana , oli õigupoolest oma isikliku õnne ohverdanud eesti rahvale – vanaproua isikus . Ta oli rahva esindaja eest hoolitsenud , vana naist ravitsenud ja kasinud paremini kui Eestimaa pojad ja tütred , kes saatsid oma esiisasid vanadekodusse . Julmalt ja isegi meenutamata külastuspäevi . Küllap juba Tatjana tundis niisuguseid ! Ja ometi oli tema suurim patune – okupeerija , sissetungija , anastaja ... Tema oli märter , aga Viktorit haletseti . Lausa Tanja kuuldes , et talle olevat Siberis väevõimuga venelanna kaela määritud . Mõni arvas , et Tanja on kurttumm , mõni , et ta ei mõista sõnagi eesti keelt , aga ülejäänud tahtsid naist sügavalt salvata kõige õrnemasse kohta . Tatjana talus paar aastat Viktori alandlikku nohisemist , sest polnud sellest mehest rahvuskaaslastele vastuhakkajat ega oma abikaasa kaitsjat . Lõpuks lõi käega . Pärast üht järjekordset eestlaste pidu , kus venelasi kiruti ja kõikvõimalikes alatustes süüdistati , jõigi Tanja järgmisel päeval ära pudeli viina ja sattus himuralt salakavala Vasjaga ühte voodisse . Kõik mehed on ju ühesugused ? TOM LACHMANN AVAS SILMAD JA MÕISTIS MEELETU ÕNNETUNDEGA , ET PARADIIS ON TÕESTI OLEMAS . Hetk hiljem professor taipas , et aknakardinad on vaid ette tõmbamata ja troostitult inetuid paneelmaju varjab tihe udu . Professor puhkes tasakesi naerma , sest õnnetunne ei kadunud , kuigi paradiis oli olnud vaid unenäo pettepilt . Astrofüüsik oli Ameerikas tööst nii hõivatud , et ta ei näinud unes enamasti mitte midagi või siis unustas kõik silmapilkselt , keskendudes teoreetilistele probleemidele . Isa sünnimaa ja onupoja elukombed olid aga ta sisemise kella segi löönud ! ? Ta tundis end vanaaegse kellakapi rikkis käona , kes kukub täistunde iga viie minuti järel . Ameerikas möödusid päevad kuidagi iseenesest , siin tuli neid järele tirida , nagu ta oli näinud kodutuid kaasa vedamas kogu oma kraaminatukest . Professor ärkas ja ta hingest ei kadunud lendamistunne , mida ta oli tajunud oma unenäos . Ta oli liuelnud paradiisi õrnas uduvines ja kuulnud kõigevägevama sõnu , et kui ta usub , siis saab tema väljavalitust tõesti jumalanna , kes elab igavesti . Ta peab vaid suutma seda uskuda , sest muidu laguneb armastatu ta käte vahel ja aurab ära nagu kohalik udu . Teadlasele tundus unenägu ühtaegu müstiline , õnnestav ja naeruväärne . Ta tundis end poisikesena , kellele isa oli kinnitanud : kui ta usub , et jõuluvana tuleb , siis tulebki ... Astrofüüsikuna ei uskunud ta enam imedesse , sest teadus ise tundus palju imelisemana kui igasuguste nõidade ja ennustajate pealetükkiv võlumismaania . Õndsalt naeratades liikus professor vannitoa suunas ja oli täiesti unustanud , et ta ei viibi üksi mõnes veidras hotellis . Korteris valitses täielik vaikus , miski ei seganud Tom Lachmanni oma unenägu ilmsi edasi vaatamast . Mees tõmbas vannitoa ukse lahti ja langes oma kõrgest paradiisist silmapilkselt näotusse argipäeva . Keset vanni seisis alasti naine , hiirvaikselt ja võidukalt naeratades . Juba teist korda mehe külastusaja jooksul ! See oli liig ! Häbematus ! Niisugune varitsemine ? Lõksu seadmine ... Mehe huuled hakkasid nördimusest värisema . Ta onupoeg on remondimees ja ei saa ometi vajalikele ustele lukke ette pandud ? ! On see sihilik ? Kokkumäng ? Tom Lachmann tahtis oma pilku panna kogu põlguse ja alavääristuse . Saata eituse naise puusadesse ja rindadesse , sest onupoja abikaasa peaajule oli ilmselt mõttetu mingit sõnumit läkitada . " Ma ei põlga sind mitte seepärast , et sa oled venelanna , kuigi sa seda pidevalt jahvatad – kõigi eestlaste kohta . Ma ei halvusta isegi su liiga lopsakat keha , kuigi ise eelistan haldjalikku haprust nagu sellel öisel kummitusel , kes ilmus mu unenäoski . Ma eitan su väljakutsuvat loomalikkust , mis kuulutab kogu maailmale ahnelt ja järelejätmatult , et mehed on vaid isased , keda tuleb toita pirukate ja naiseihuga , sest siis püsivad nad kuulekate orjadena . Sa oled mu suguvõsa ühe liikme porri tallanud , ta ajudest on saanud vannitoa torud . Sina ! Sina ja sinusugused olete proletariaadi võimu parim tööriist ... Teie jaoks on meeski ainult riist ! " Kõike seda pidi kuulutama Tomi hävitav pilk . Hiirvaikselt ja liikumatult püsinud naisekuju ei haaranud kaitsvalt käterätti , ei põgenenud ühe võimsa mehe põlguselaviini eest . Tatjana tegi midagi täiesti ootamatut , isegi alavääristavalt läbinägeliku Tomi jaoks , kes uskus , et teab naiste salakavalusest nii mõndagi . Tatjana hööritas puusi ja libistas kätega kutsuvalt üle oma iharate rindade , mille nibud erutusest kikki olid tõusnud ... Professor aietas jõuetust alandusest ja virutas ukse kinni . Ta esimene mõte oli söösta Viktori juurde , kes ilmselt veel põõnas pikka puhkepäeva und . Tom paotas abielupaari magamistoa ust ja nägi onupoega tõesti mõnusalt norskamas . Oli siiski kahju segada mehe und ja kogu ta elu . Nagu tal poleks Lauraga probleeme olnud ? Ta sõitis üksi Eestisse , et kaaluda , kas lahutus on ainus lahendus . Onupoja rahuldamata ja alati oskamatult koketeeriv naine ? Küllap oli töörügajal Viktorilgi siin piisavalt süüd ? See , mis talle oli õuduseks , võis neile kahele olla ainuvõimalikuks õndsuseks ? Kedagi polnud võimalik vägisi õnnelikumaks teha . Ikka vaid õnnetuks . Ja mida ta õigupoolest tahtis pihtida ? Loomaliku abikaasa olemasolu ? Jälki võrgutamismängu , mis ei sobinud vooruslikule abikaasale , kellena Viktor oma Tanjušat ülistas ? Aga keda oleks onupoeg rohkem uskunud ? Oma ammust abikaasat või teda – peaaegu võõrast ? Võõrast , kes oli põrnitsenud ta alasti naist ? " Loomalikkus on vist nakkav nagu mingi keskaegne katk , " mõtles professor Tom Lachmann ja keeras uuesti magama , et veel kord kanduda unenäo pühitsetud meeleollu . Kui Tom ärkas , oli juba keskpäev . Mees ei mäletanud ei unenägu ega hommikust vannituba . Küllap teda painas vaid liigne joomine , sest pea valutas kohutavalt . Ka Tatjana troonis hommikulauas uute hõrgutavate pirukate taga , nagu poleks midagi juhtunud . " Noh , unimüts , " tervitas teda onupoeg kavala naeratusega . " Meie linnas on ikka mujal ka head muusikat kui öistel rõdudel . Meil ju kontserdisaalis käimata , seal on täna mingi eesti heliloojate kontsert . Olla uus ja remonditud saal . Mul olekski hea ära vaadata , kuidas kolleegid töötavad . " " Tänan , rõõmuga , " pomises Tom Lachmann , sest teda üllatas ootamatult kultuurne pakkumine . " Ainult et estraad , ei , sa ju tead ... " " Meie pealinna kontserdisaalis estraadi peaaegu polegi , " teatas Viktor uhkelt . " Ainult sümfooniad . Peen värk , poliitikud ja õhtukleidid . Kui mõni kuulsus tuleb , siis peaaegu nagu diplomaatide vastuvõtt . Tatjanal võimalus ka oma uut sametkleiti näidata . " " Kes mängivad ? Mis muusikateosed ? " katsetas professor piinatult vestlust kõrvale juhtida tema jaoks nii alandavatelt pisiasjadelt . Ameerikas räägiti enne kontserti helikeelest , mille pärast tasus õhtul välja minna . Halvemal juhul pajatati mõne moodsa helilooja kohta kuulujutte . Aga rõivastumine oli midagi nii intiimset nagu igahommikune hammaste pesemine . Tavaliselt ei kuulunud see külalistega arutamisele . Nojah , ta polnud ju võõras , oli justnagu sugulane . See kõik oli ikkagi kohutav . Kogu see müüt veresidemetest . Professor tundis end salajasel ja veidral moel olevat märksa enam seotud öise muusika ja selle kuulajaga kui oma veresugulasega , kes pealegi talle nii hirmuäratavalt sarnane . " Sa ei rõõmustagi ? " ilmutas onupoeg üha avalikumalt rahulolematust kaugelt saabunud sugulasega . " Ei , vastupidi ! " kohmas Tom . " Naine lüpsis lehma ja vastupidi ! " kuulutas Viktor võidukalt ja kukkus ise pööraselt naeru lagistama . Professorile tundus , et ta pea lõhkeb , kui ta kohe lauast minema ei saa . Üksnes lebada , tablett keele all . Ja õhtul hingeraviv muusika . Voodis mõtles ameeriklane , et haigushoog oleks hea põhjus varasemaks kojulennuks . Lahkumine tundus peavalu leevendava pääseteena ja mees uinus taas , et näha veidralt korduvat unenägu udulinikusse mähkunud paradiisist , kus jalutab ringi väikese krantsiga habras naine . ANNA VALDRE AVAS SILMAD , KUI SUGULASLIKULT ARMAS TÄISKUU OLI JUBA UUESTI TAEVASSE KERKIMAS . Muusikakriitik ei teadnud hommikusest udust midagi , sest ta oli kogu öö üleval olnud ja pühapäeva lihtsalt maha maganud . Nüüd hüppas ta ehmunult voodist , et õhtusele kontserdile jõuda , sest ta oli lubanud sellest arvustuse kirjutada . Tõmmanud jalga teksapüksid ja visanud selga kampsuni , millega ta tavaliselt metsas uitas , tormas Anna Valdre majast välja . Eesti heliloojaid ei käinud ju kuulamas õhtukleitidesse mähitud daamid , kes esindasid kontsertõhtutel väärikalt oma ärimeestest või poliitikuist abikaasade head maitset rõivastumises , muusikas ja naiste valikus . Musta seelikut triikida polnud lihtsalt aega , ta oli niigi hilinenud . Anna hiilis rõdu viimasesse ritta , sest kord oli üks orkestriliige põlastanud , et paljud arvustajad ei viitsivat isegi õigeks ajaks kontserdile ilmuda . Täna kõlas Paavo Ralmu viiulikontsert , mis talle kord noorte seas tohutu populaarsuse tõi ja mida nõukogudeaegne parteilehe esindaja nimetas " kunstiks maskeerunud lääne propagandaks " . Nüüdsed noored pidasid vist popiks midagi sootuks muud , aga hämmastavalt ilus oli see muusika ikkagi . Ja hämmastavalt palju oli rõdul ka noori , nii et Anna jäi püsti seisma . Naine sulges tuttavaid helisid kuulates silmad ja äkki taastus ta mälus unenägu , mille ta kontserdile kiirustamises oli endast eemale peletanud . Anna tajus uuesti paradiislikku udulinikus pilve , kus ta unes oli ringi kõndinud ja imestanud , miks ta läbi pilve ei kuku . Just siis oli kõmisev meeshääl talle teatanud : " Sina , uskmatu , kuidas sa saaksidki kukkuda ? Sa oled ju paradiisis ... " Unenäos oli Anna rõõmsalt ära tundnud helilooja Paavo Ralmu kuulsa madala hääletämbri . Aga udupilvest sammus naise poole mantli lehvides ähvardav öine välismaalane , kes lähenedes hakkas hoopis tiibu sirutama , viibates Anna poole , et ta kaasa lendaks . Ja naine lendaski – vastassuunas ... Sel hetkel oli Anna Valdre kummalises õndsuses ärganud ja samas taibanud , et jääb taas arvustatavale kontserdile hiljaks . Ka nüüd avas muusikakriitik õudusega silmad , sest ta oli helge muusika saatel mingitest lapsikutest unelenud ja polnud esitusse piisavalt süvenenud . Aplausikõminas püüdis naine keskenduda ja meenutada täpsemalt viiulivirtusoosi interpretatsiooni , aga mõtisklemist segas teises servas koogutav pikk mehekuju , kes üldise aplausiekstaasiga kaasa ei läinud ja näis segadusse sattununa , nagu oleks kogemata kombel valesse saali eksinud . Mehe kuju oli lausa vihastamapanevalt ebalev ja naeruväärne , aga äkki taipas Anna Valdre jahmatusega , et ilmselt on tema ainsana selles nälginud ja habemesse kasvanud mehes tundnud ära helilooja Paavo Ralmu . Ralm ei käinud ju tavaliselt kontserditel , isegi oma teoste esiettekannetel mitte . Temast räägiti äärmiselt veidraid lugusid ja kuigi Anna Valdre aimas , et põhiliselt on need kuulujutud lendu lastud õelast kadedusest , siis sellegipoolest – need lood levisid . Kus suitsu , seal tuld ! Eesti rahvas oli alati olnud äärmiselt umbusklik . Parem karta kui kahetseda ! Miks ei räägitud siis niisuguseid õudusi teiste heliloojate kohta ? Anna Valdre teadis , et karistamatule laimule aitas kaasa Paavo Ralmu täielik eraklus . Ralmu ennast ei nähtud , aga kõikjal kuuldi põnevaid õudseid lugusid . Helilooja Paavo Ralmu kohta . Ralm olevat maniakaalne Casanova , väideti himurusest põlevate silmadega . Ja keegi ei saanud kindlalt väita vastupidist , sest Ralmu polnud nähtud ei naistega ega naisteta . Teda polnud ammu üldse nähtud ! Kinnitati kavalalt naeratades , et eraklikule heliloojale meeldivat alaealised plikad , praegu olevat niisuguseid vaeste töötute lapsi igalt poolt saada . Ralm tassivat lapsukese perekonna välismaale , pigistavat neiuhakatisest välja kogu elumahla ja heitvat siis kõlbmatuks tunnistatud kraami mõnda idamaade lõbumajja . Keegi ei saavat midagi teha , sest Ralm käituvat nagu õilis heategija . Ja nii ema kui ka tütar lähevad temaga vabatahtlikult kaasa ! Lood teisenesid vahel grupiseksiks , vahel homoseksuaalseks orgiaks – ikka süütute poisslastega . Veider , et alati jätkus kuulajaid ja kaasa itsitajaid . Usuti isegi niisugust loba , et tegelikult olevat üks vene helilooja kirjutanud valmis nii Ralmu viiulikontsertide kui ka kammerlaulude paremiku . Ralm olevat vaesele venelasele maksnud nende rahadega , mis ta saanud oma hooramiste eest – eks ikka lapseohtu plikade müümisest lõbumajadesse ! Õige helilooja ei peitvat ju end nurgatagustes ? ! Kui venelane olevat lubanud kõike avalikustada , siis vastik liiderdaja oli teda nii hirmutanud , et tõeline geenius saigi infarkti . Arvo Pärt olevat ju eesti kuulsus , keda kõik on näinud . Aga see vastik Ralm olevat nagu mingi saatana varjukuju . Salapärane ja hukatuslik . Kõik naised on ta järele hullud , nagu oleks mingi vanapagan neid ära teinud . Ise pole seda heliloojakrõnksu mujal näinud kui mõnel vanal ajalehefotol , sest uusi ja tõeliselt ilgeid fotosid polevat sellest vastikust hooralõustast lihtsalt olemas ... Kui napsitajad päris vinti jäid , siis kasutasid nad muidugi hoopis vängemaid väljendusi . Nii pagana mõnus oli kiruda jultunult nähtamatut tüüpi , kes oli ilmselgelt endale sahkerdanud kirujate ilu ja andekuse . See oli saatana sulitemp , sest miks ei uurinud noored muusikaneiud mõnda soliidset elulugu , vaid huvitusid " nähtamatust " heliloojast ? " Eks muusika ole samuti nähtamatu , " oli Anna Valdre Ralmu kaitsnud ja nii endalegi salavaenlaseid saanud . Mõnitajad olid Anna arvates lihtsalt kadedad ja kasutasid seepärast Paavo Ralmu vastu vägagi alatuid võtteid . Kord lootsid ehk nemadki saada mõjuvõimsaks heliloojaks , miks pidanuks Apollo välimusega mees lisaks veel geenius olema ? Looduses valitsegu õiglus ja tasakaal ! Ikka kõigile midagi ! Aga polnud ei jumalikku õiglust ega tasakaalu ! Ralmule oli kuhjaga jagatud nii mehelikku ilu kui ka jumalikku loomingulist andi ... Võib-olla laimati Paavo Ralmu isikut just seepärast meeletu usinusega , et tajuti helilooja muusikas kirgastavat puhtust ja ebamaisust , mis neile endile oli täiesti kättesaamatu . Noored trügisid Paavo Ralmust ükskõikselt mööda ega osanud aimata , et pressivad vastu seina meest , kelle loomingule nad äsja nii innukalt olid plaksutanud . Anna Valdre muigas , temas tärkas soov vähemalt veidigi paljastada mõnitajate kuritegelikku olemust . Ralmu polnud ju ammu küsitletud . Mida ta tegelikult teeb ? Kus elab ? Oli viimane aeg astuda laimuga võitlusse . See kõik vääris kohtupinki , mitte purjus seltskondade tänulikku tähelepanu . Anna Valdre otsustas heliloojale teiselt poolt ette tõtata , sest ta nägi , et kõhetu , hulguse välimusega mees pääses lõpuks rõduuksest välja . Tuntud muusikakriitik tormas trepist alla nagu plikake ja takerdus kitsas fuajees äkki võõrasse seelikusabasse . Ta hoog oli nii tugev , et ta kuulis kärinat ja seejärel oleks peaaegu pikali kukkunud , kui keegi poleks teda kinni püüdnud . " Eh , pljätt minu uus palligostjum , sina välja maksma ! " kuulis ta ootamatult kimedat naisehäält , mis sobinuks turuplatsile , aga mitte hingestatud viiulikontserdi kuulajale . " Ma maksan ise , Tatjana , jäta ! " kõlas õhus meeshääl , mis tundus kuidagi tuttavlik . Tatjanaks nimetatu ei lasknud pikalt kinnipüüdjat uurida , aga Anna Valdrele oli selge , et tegemist on mehega , keda ta oli just eile öösel kohanud oma koduakende all . " Küllap abikaasaga ? " mõtles Anna kahetsustundega . Nii sarmikas mees ja missugune kohutav naine . Aga õndsakesed on vist alati nende õudsete kisendajate saagiks ? ! " Ma maksan ise ... " alustas Anna vapralt , aga märkas siis ligiduses vilksatavat üht õelalt parastavat irvet . See veel puudus ! Varsti on ta mõnitamisluuludes paras paar Ralmuga ? ! Lastakse veel muusikakoolist lahti ? " Kuidas soovite ? ! " pomises Anna Valdre tõtlikult ja põgenes garderoobi . Olgu , lugu jääb kirjutamata ! Ta oli haige , väsinud ... Surnud ! Laimukampaania on ju surmastki hullem . Parem õigeaegselt lahkuda , kui veelkord selle kriiskava kaunitari haardesse sattuda . Ja Paavo Ralm ? Ah , kaitsku end ise ! Kadetsejatel on vähemalt selles õigus – tal on ju kõik olemas . Mehelik sarm ja anded . Ärgu olgu niisugune mammapoeg , roomaku ise oma peiduurkast välja ja pangu tõde maksma . Aga temal , Anna Valdrel , ei ole varsti – mitte midagi ? Pole tänast kontserdiarvustustki . Ainult üskindus , ahastus , viletsus ... Teda pole kellelegi vaja . Mingu Ralm ise lavale ja hõisaku , et just temalt ongi need jumalikud helid . Mingu , kaitsku , olgu mees ! Miks peaks väeti naine kaitsma niisugust kõigi poolt jumaldatut ? ! Ja ometi teadis Anna , et midagi on väga viltu ka selle kõhna ja habetunud mehega , mitte üksnes tema kui üksiku naisterahvaga . Ja see tegi ta veel õnnetumaks , sest kui vaid selle turueide pikka ballikleiti poleks talle jalgu jäänud ... Õnn oli ometi nii lähedal . Või siiski mitte ? Õnn oli jäänud vaid veidrasse unenäkku paradiislikest pilvedest ja lendamisest . PAAVO RALM MANAS MEELEHEITLIKULT TAGASI HOMMIKUST PARADIISITUNNET , KUI TA OLI KIRJUTANUD OMA UDUSE HOMMIKUSÜMFOONIA ALGUSE . Mingit tunnet ometi polnud , see oli lukustatud hommikusse viirastuslikku unepilti . Mees viskus voodisse , et veidi tukkuda ja unenägemust uuesti esile manada , aga ta teadis juba ette öist unetust . Ta oli olnud uduses pilveparadiisis ja muusikakriitik Anna Valdre oli talle oma õrnal häälel teatanud , et paradiisis oodatavat väga tema uut sümfooniat , sest inglid hakkavat mässama , kui nende lendude saateks just tema hommikusümfooniat ei mängita . Praegu tundis Paavo Ralm oma naeruväärsest nägemusest iiveldust . Ta polnud täna õieti midagi söönud , kodus oli ainult paar kuivanud leivatükki . Kui vaid muusikakriitik Valdre teaks , et ta oli peaaegu tundmatut naist juba mitu aastat unes näinud , siis hakkaks ta Ralmu põlgama nagu mitmed teised kriitikud . Ropu suuga pilkajatel oli tegelikult õigus , et ta oli maniakaalselt veider . Ainult sel kombel , millest naisteküttidel aimugi polnud . Nad ei suutnud mõista inimpelglikkust ja seostasid seda inimvihkamisega . Salajaste ilgete pahedega . Helilooja ei suutnud ikka veel uskuda , et nii mõnigi valetas teadlikult ja himukalt . Sama teadlikult ja iharalt , nagu viimasel ajal luisati Eesti Vabariigis igasuguseid jälkusi paljude andekate ja tuntud inimeste kohta . Austria telefonikõne esialgsest joovastusest oli saanud sügav masendus . Ta muusikat esitatakse Viinis ... Ja mis siis ? Mängiti ju teda kodulinnaski , ta kuulas pillimeeste valesid noote ja pärast tallasid noored muusikahuvilised ta varvastel täpselt sama õhinaga , nagu nad olid peopesi kokku tagunud . Plaksutamine ? Missugune tobe komme ! See paneb pea valutama . Ei mingit mõtlikku vaikust , et Ralm saanuks keskenduda . Raevukas käteplagin oli pühkinud minema kõik muusikaideed , mis tol hetkel tundusid äärmiselt tähtsatena . Muidugi olid need tühised . Kõik oli tähtsusetu . Mingi kontsert Viinis , ovatsioonid ... Ta ise jäi sellele publikule ikkagi nähtamatuks . Ainult korraks oli ta tajunud , et keegi teda näeb . Tõeliselt näeb . Rõdu teises servas – Anna Valdre . Sama habras naisekuju , kes oli talle hommikuses unenäos lubanud inglikoori ... Naeruväärne ! Mõttetu . Ta oli esimest korda elus ise ühe naise suunas tormanud ja leidnud Anna Valdre lõdvas poosis teise mehe käte vahelt . Ilmselt mingi välismaine rahajõmm . Nahk ja hambad säramas , samuti ülikonna nööbid . Välismaalased kiiskasid Eesti Vabariigis sageli upsakat üleolekut nagu see parandatud tänavalatern , mis varjutas täiskuu salapärase helenduse . Hetkeks oli Paavo Ralmul tahtmine välja tormata ja latern uuesti puruks lüüa . Ta korterile oli suunatud justkui piirivalve prožektor , mis ta nooruses jälitas mererannas kõiki romantikuid . Heliloojal oli tunne , et just see vastik latern segab suikumast ja sümfoonia algushelisid meenutamast . Helisid ja Anna häält . Anna ? Naine oli kindlasti abielus . Ja nii võluvad daamid abiellusid enamasti upsakate välismaalastega . Mitte nende Soomest või Euroopa urgastest saabunud sulidega , vaid tõeliste kapitalistidega , kes harjunud abikaasa soliidselt lisama kogutud kapitali hulka . Paavo Ralmu tabas uus iiveldushoog . Latern ? See tuli laternavalgusest . Ralm ajas end vaevaliselt püsti ja mõtles pingsalt , millega oleks võimalik piinaja uuesti hävitada . Helilooja ei olnud kunagi talunud nõukogulikke piire ja prožektoreid . Miks pidi ta taluma vabas Eesti Vabariigis piirivalve luuravat kontrolli otse oma akna all ? Impeeriumi ajal oli Ralm ainult kaks korda välismaal käinud , aga sellest piisas , et prožektoreid kogu elu vihata . Paavo Ralm läks rõdule ja silmitses hindavalt laterna asukohta . Jah , hea viske korral peaks ta suutma täpselt tabada . Poisikesena oli ta olnud osav . Hetkeks hakkas tal laternast veidralt kahju , nagu kavatseks ta hävitada elusolendit . Ralm tajus oma kire ebainimlikku mõrtsukalikkust , mis talle tavaliselt omane polnud . Agressiivsus kuulus pigem ründajate loomusesse , tema oli ikka olnud peituja ja taganeja . Küllalt ! Lõpp ! Nüüd tundus latern talle laimajate parastava lõustana ja raudvõrest trellide taga süvenes tunne , et just helkiv prožektor on ta sellesse piiripunkti igaveseks vangi pannud . Eluaegne sunnitöö , igahommikune argipäev . . . Ralmule meenus , et teda segasid juba ammu koridoris vedelevad rauakolakad . Mõnda väiksemat võis edukalt võitlusrelvaks kasutada . Helilooja muigas : nii läheks ta , üks vaenlane peos , teise vaenlase vastu . Saaks lahti rauajuppidest ja laternast – kaks kärbest ühe hoobiga ! Nagu heitleks temagi tuuleveskitega ? Helilooja vajus voodile istuma ja tundis endas tõusvat häbilainet . Mingi uulitsapoisilik meeltesegadus ? Ta pole ometi huligaan , pole pätt ega kaabakas , et laternaid lõhkuda . Eile öösel oli ta ju suutnud laterna üle isegi rõõmu tunda . Miks ? Ta peaks pikali heitma ja seda tunnet meenutama . Aga laterna pealetükkiv valgus segas meenutamist . Segas üldse kõike . Ralm haaras peast kinni , sest peavalu muutus selles prožektoritules üha talumatumaks . Justkui tulistataks ta aju valguskuulidega . Anna Valdre oli olnud Ralmu ainus salajane unelm ja nüüd oli seegi muutunud häbiväärseks , lausa rõvedaks tänu tänasele kontserdile . Tuntud kriitik Valdre oli lihtsalt täitnud tööülesandeid ja kirjutanud muude heade sõnade sekka paar kiitust ka Paavo Ralmu muusikale . See oli ta amet . Talle meeldis sümfoonia , mitte mees . Aga maniakaalne fantaasia vallandus kohe igatsevates unenägudes , nagu oleks naine mingi päästeingel . Habras , vaikne , õrn – loomulikult sobis naise väliskest ebamaiseks päästjaks . Paavo Ralm vihkas jälitajaid , sest teda kui nägusat pillimeest oli nooruses liiga palju taga aetud . Ta ei tahtnud olla jahitav , aga veel vähem soovis ta ise kunagi soovimatult luurata , piirata , tüütult jälitada . Ta ei tahtnud , et Anna Valdre hakkaks teda põlgama , nagu ta ise alavääristas igasuguseid mõõdutundetuid ligikippujaid . Ja siiski oli Anna ainus naine , keda ta nimetas oma unenägudes hellalt eesnime pidi . Ometi oli iga ta lähenemiskatse avalikkuse pingsa tähelepanu all . Tänu kuulujuttudele . Salapärane Casanova on peidupaigast väljunud ja kavatseb ilmselgelt Anna Valdret hukutada ? Paavo Ralm oli muusikakriitikut kohanud vaid muusikaüritustel . Ja sedagi harva , sest viimastel aastatel helilooja peaaegu ei lahkunud oma korterist . Kus Anna Valdre elas ? Mida tegi väljaspool kontserte ? Oli võimatu talle öösel järele hiilida . Võimatu talle kontserdisaalis veel kord läheneda . Tänane ebaõnnestunud katse võttis Ralmult kogu julguse . Ta ei tahtnud , et muusikakriitik tutvustaks teda seltskondliku sundimatusega oma abikaasale ja kolmele lapsele . Ei , ainult mitte seda ! Parem jäägu Ralmule ta ainus unelm ja unenägu ... Küllap näeb ta Annat mõnel ööl taas enda ees , olgu pilvetaolises paradiisis või muus uduses õnneriigis . Unenäoline Anna oli helilooja jaoks märksa tegelikum tõelisest muusikakriitikust . Unes polnud suhtlemisel mingeid probleeme . Anna kuulus temaga sama õnnestavalt kokku nagu paradiislikud helidki . Laterna lõhkumise asemel olnuks arukam taas vanni minna , aga mingi seletamatu jõud ajas Ralmu ometi koridori rauajuppe uurima . Need olid endiselt nurgas hunnikus . VIKTOR LACHMANN OLI KOGU PÄEVA OLNUD ERKSAS MEELEOLUS , SEST TA OLI ÜLE HULGA AJA NÄINUD UNES JAHTI SIBERI TAIGAS . Nooruspõlve vägitegude meenutamine pani Viktori omaette vilistama ja isegi kontserdisaali minek ei tundunud enam tüütu kohustusena , vaid mingil moel veidra trumpässana tõrjuvalt upsaka onupoja vastu . Kontsert , ooper , ballett ... Ja saabki sugulase õnnelikult lennukile saata ... Vihapaise ei avane , mäda ei määri ... Aga ometi tekkis nõme skandaal just kontserdisaalis . Tatjanal oli õigus vihapurskeks , sest talle otsa komistaja oli ilmselt mingi algaja varas . Politseisarjades niisuguseid küllalt nähtud . Nõksti ja pärast süütut kallistust on rahakott läinud . Tatjanal oli kott muidugi alles ja ainult seelikusaba lõhki . Aga tema toon ja sõnavalik rabas isegi abikaasa vihapursetega harjunud Viktorit . Turul oli mees vahel vaimustuses , kui Tanja sel kombel oma sõimuga mõne lõunamaise kisakõrigi üle trumpas . Kontserdisaali fuajees kõlas abikaasa hääl nagu põdravile , mis ootamatult sattunud hästi kokkukõlavasse orkestrisse . Viktor oli musikaalne poiss , omal ajal sai lõõtspilli mängitud ja sellega ka Tatjana ära võlutud . Plikana ta muudkui nuias : " No mängi , Vitja ! Mängi ometi ! " Viktor Lachmann oli tahtnud kodus akordioni üles otsida , oli tahtnud külalisele oma kunsti näidata ja Tanjušaga vanu aegu meenutada . Pärast unenägu tundus talle , nagu see kõik oleks alles eile olnud . Mees otsustas hakatagi kontserdisaalis käima , kas või iga nädal , noh , vähemalt kord kuus . Tatjanal ometi koht , kuhu ta võiks oma ballikleiti selga panna . Aga nüüd oli kleit lõhki ja unistus puruks ! Vastik , piinlik ... Võidurõõmu asemel tahaks nina täis võtta . Tatjana tige , onupoeg vapustusest tumm . Viktor konutas köögis ega tahtnud magamistuppa minna . Läheb siis , kui Tatjana on magama jäänud . Aitab , kõik ! Kes on majas peremees ! ? Viktor oli juba piisavalt purjus ega imestanudki , et onupoeg ootamatult ta kõrvale istuma vajus ja endalegi teeklaasi viina kallas . Ei mingeid ameerika pisipitse enam . Kanged mehed omavahel , sugulased lõpuks koos ... Ilma naiste lobata ! Mehed jõid vaikides , asjalikult ja tähtsalt . Pärast kolmandat klaasi lällutas Tom : " Ähh , onupoeg , see naine oligi ju eile öösel väljas ... välllas , jah , usu või mitte ! " " Täna me enam välja ei lähe ! " vibutas Viktor keelavalt sõrme . " Kunstist kõrini ! Aga homme ma alles mängin sulle ise , Tommi , paremini kui kogu orkester ! " " Ei , mi-hi-itte tä-häna ... Täna kontserdisaalis , eile majanurgal koos koeraga . Sama naine , ilus kui ingel . Kontserdil ka ilus kui põrguline ... " " Mis ? ! " hüppas Viktor püsti ja rabas onupoja õlgadest kinni . " Ära aja segast ! " " Ma ei aja segast , " soigus professor kummalise naeratusega . " Haruldane ingel igal öösel , lendab mu järel . Eile olin suitsetamas , täna olin kontserdil . Eile jooksis ära , täna kukkus mu käte vahele ... Niisugune põrguline , see ingel ! " " Jälitavad ? " sisistas Viktor valvsalt . " Kamp on kannul ! Mind juba ei peta , et neil on hais ninas . Eile luurasid , kui sa suitsetasid ! Täna tahtsid avalikult taskuid tühjaks teha ... Missugune jultumus , maffia ! " " Mis maffia ? ! " uneles Tom . " Naine , käte vahel ... Missugune vaade ? ! Silmad ? Ilme ... Ah , Viktor , ma lähen välja suitsetama ... " " Mitte kuskile sa ei lähe ! " talutas Viktor onupoja voodisse . " Puhka välja , hommikul ... " " Suitsetama , naisega ... Tänavalaterna alla ... " pomises Tom ja jäigi unelema , kui Viktor korterist välja sööstis . Politseile polnud loota . Need tulid alati kaks tundi hiljem või peletasid oma undamisega kõik kurjategijad laiali . Algaja maffia ? Ah , lihtsalt asjaarmastajad . Küll Viktor neile näitab , kuidas ameerika külalisi jälitada , kleite puruks kiskuda . Viha tumestas mõistuse . Õhtu oli rikutud , elu oli rikutud . Nüüd oli tema tasumisetund . Viktor tormas majanurga juurde , aga seal polnud kedagi . Täielik inimtühjus . Ka kurikuulus esimese korruse rõduuks oli suletud . Ei mingit muusikat , salapäraseid naisi ega koeri . Küllap Tomil olid siinsest elust juba hallutsinatsioonid . Viktor röögatas ja pööras ümber , sest mingi põrgukoer ründas teda meeletu haukumisega selja tagant . " Ärge kartke ! Ta ei hammusta ... Pitsu , Pitsu ... " hüüdis peibutavalt õrn naisehääl . " Ma sulle näitan pitsat ! " möirgas vihale aetud Viktor . " Varganäod ja litsid , ah sa pljätt ! Nüüd ma tassin su ise politseisse . Löön või vigaseks , aga sa mul tunnistad ... Kõik tunnistad üles ! Litside lits , ära küünista !! " " Appi ! Päästke ! Laske lahti ... Ma pole teile midagi teinud ! Pitsu , hammusta teda ! Appi ! " " Karju aga karju ! Kus su sutenöör nüüd on ? " ähkis Viktor võidukalt , vedades naist oma korteri suunas . Ootamatult tormas majanurga tagant välja mingi veider hernehirmutis , lehvivad juuksed , piitspeened käed , pihus kummaline löögiriist . " Appi ! " jõudis Viktor karjatada ja kaotas teadvuse . TATJANA LACHMANN TÕUSIS VÕPATADES VOODIS ISTULI , ET PÕGENEDA PAINAVA UNEPILDI EEST LOHUTAVASSE ARGIPÄEVA . Ta oli unes näinud , et mingi räbalais kerjusplika oli ta terve orkestri ees paljaks kiskunud ja ta pidi alasti midagi narri laulma , aga ei suutnud õudusest piiksugi kuuldavale tuua . Tatjana raputas hoogsalt pead ja uni haihtus . Painajad ometi mitte , sest Viktori ase oli puutumata . Mees polnudki täna tema kõrval maganud ? Kus siis ? See oli enneolematu , senikuulmatu ... Viktor polnud mingi joodik , et vajunuks köögilauale magama . Tema parim omadus oli ustavus ja korralikkus . Viktorile võis alati kindel olla . Viivu oli Tanja paanikas nagu lapsepõlves , kui ta Siberi taigas oli ära eksinud . Tookord oli just Viktor ta üles leidnud . " Viktor ? " hüüatas Tatjana hädiselt . Siis alles meenus talle onupoeg Tom , kes kõigis viimase aja pahandustes näis süüdi olevat . Liiga suured kulutused , pidevad koogiküpsetamised ja tänuks ainult külalise mossitamine . Ja eile veel puruks rebitud kleit . Tanjal tulid pisarad silma , tal oli endast nii kahju . Kutsu veel külla välismaiseid sugulasi ? ! Kontvõõrad , mitte sugulased ... Kas Siberis suhtuti nii ehtsatesse sugulastesse ? Tige põrnitseja ja ihar kiimleja ! Lihtsalt vastik . Aga košmaarid polnud sellega veel lõppenud . Tatjana märkas välisukse ees Viktori suurt võtmekimpu . Ta lükkas ettevaatlikult linki . Korteriuks polnudki öösel suletud ? Kas tõesti oli Viktor seekord naisest läbinägelikum ? Oli see sulikamp tõesti olemas ? Jälitajad , peibutajad , röövijad ? Inimrööv ? Tom ja Viktor on nii sarnased . Viktor avas ukse ja kaasa kahmati vale mees ? Tatjana sööstis kööki . Laud tõendas , et mehed olid eile pummeldanud . Loomulikult ei oleks väljapressijad Viktorit kainena kätte saanud . Mees oli turske , suutis Siberi taigas isegi karuga võidelda . Küllap meelitati korterist välja mingi nipiga . Muidu poleks ju Viktor ise ust avanud ? Kogu kolmetoalises paneelkodus polnud abikaasast jälgegi . Ainult kauge külaline põõnas , ise õndsalt naeratades . See vastik naeratus ajas naise lihtsalt marru . Niisugusest nüüd mingit sugulase kaitsjat . Ja selle helliku pärast peab tema Viktor kuskil kannatama ? ! Tanja niutsatas traagiliselt ja sööstis magajale kallale . Ärgaku üles ja aidaku Viktorit otsida . " Khallis , khallis kadunud ... " nuuksus naine ja mees sosistas talle ootamatult vastu : " Khallis , mu khallis ... " Mehekäed põimusid ümber raputaja ja Tanja tundis enda vastas mehe paljaid jalgu . Haistis võrgutavat tualettvett , mida Viktor keeldus kasutamast , kuigi haises nii lämmatavalt küüslaugu järele , et Tatjanal kadus igasugune iha juba abikaasa esimesest öösuudlusest . Viktor oli kangekaelne . Küüslauk olevat vaese inimese parim kaitsevahend . Justkui nad oleksid tõesti ikka veel vaesed olnud nagu Siberist tulles ? ! Tanja sõbrataride seas polnud ühtegi nii jõukat peret kui nemad . Kaks korda aastas euroremondid , Merivälja maja ... Aga Tom lõhnas nii hästi , sosistas nii õrnalt ja hellitas Tatjana keha kirglike paitustega . Naine ei suutnud enam targalt arutleda . Ta oli tahtnud onupoega vaid veidi üles kütta . Näidata , et professor on samuti inimene ja ei tasu nina püsti ajada . Onupojale andumine olnuks siiski liiga suur patt . Ikkagi veresugulane , peaaegu nagu vend või isa . Tanja oskas patul ja " patul " kindlalt vahet teha . Tema oli alati olnud korralik naine , keda kõik rikkad turuomanikud himustasid , aga tema ei teinud avalikult Viktorile sarvi pähe . Vasja oli sõber . Ei teadnud isegi lähedased sõbratarid , et Vasja käis neil märksa rohkem siis , kui parimat sõpra kodus polnud . " Vasja ? " püüdis Tanja viimasest õlekõrrest . Parem Vasjaga . Minema ja Vasja juurde , see on ohutum ... Jah , jah , end tasakesi põrandale libistada ja vannituppa külma vee alla ... Aga voodist kukkus naise peale ka onupoeg Tom ja nüüd oli mehe alt juba märksa raskem välja pääseda . " Kallis , kallis ... " soigus professor suletud silmadega ja seda oli siiski imeliselt sulnis kuulata . Tavalise himuralt õela pilgu asemel niisugune ebatavaline õrnutsemine . Mida rohkem Tatjana rabeles , seda kirglikumaks läksid mehe liigutused . Hetkeks oli Tanjal õnnestav tunne nagu lamades taiga torkival samblal , kui lapsed olid veel sünnitamata . Lagi avanes ja Tanja hing sööstis otse hommikupäikesesse , mis pärast eilset udust päeva säras eriliselt läbitungiva helgiga . Aga päikesesära varjas püsti hüpanud võõras mees , kes tormas aietades toast minema . Tatjana tõusis aeglaselt ja pettunult . Ikkagi oli õigus , et kõik mehed on ühesugused . Enne muudkui " kallis , kallis ... " Aga pärast ? Täpselt nagu Viktor . Sugulased jäävad sugulasteks . Ei mingit järelmängu , tõotusi , lohutusi ... Tatjana ajas end uhkelt sirgu , sest mida neilt ürgsetelt matsidelt lootagi . Temas , Tatjanas , oli aadliverd . Neis mitte . Kesk kööki seisis alasti onupoeg Tom ja jõi viina nagu kraanivett . Pudel tühjenes silmanähtavalt , aga mees isegi ei kõikunud . Ameeriklased olid tõesti mühakad , jah , Norilski ajalehed polnud valetanud . Proletariaadil oli vähemalt oma uhkus . Aga need käitusid nagu mingid koerapojad . Isegi tänavapenid amelesid oma väljavalituga viisakamalt . Vähemalt nuusutasid , tõmbasid keelega üle teineteise nina ... Professor märkas Tatjanat , aietas veel kord ja sööstis pudelit pihku surudes tagasi oma magamispaika . Tanja kõhkles hetke , nuuksatas , aga läks siis mehele järele , sest Viktor oli ikkagi kadunud ja uks kogu öö lahti ! Tulgu sisse , kes tahab ! ? Veresugulane ikkagi ! Aidaku otsida !! Viktori onupoeg lamas aga juba liikumatult voodis , paljas ja häbitu . Polnud Tatjana harjunud võõraid alasti mehi vahtima . Tuli ilmselt ise hakkama saada . Politseiga ei tahtnud Tanja sekeldada . Sattusid seal mõnele umbkeelsele ja vaata , et paneb veel Tanja enda pokri , sest ta ei saa riigikeelest aru . Nii võib kodakondsusest ilma jääda ! ? Venelanna oli kuulnud igasuguseid kohutavaid lugusid , kuidas temasuguseid taga kiusati . Mis sellest , et nad mõlemad olid küüditatud ja kõige peenemas toas lamamas ameeriklasest onupoeg . Kui neil , alatutel , juba küünte vahel oled , siis enam välja ei pääse . Tatjana kartis lifte ja suletud ruume . Vangikongide nägemine mõjus talle hirmuäratavalt . Ta vihkas kõiki neid metsikuid politseisarju , mida Viktor alalõpmata vaatas . Ehk manas mees endale ise sama saatuse kaela ? Vaatas neid röövimisi ja paugutamisi , kuni nõiduski ära . Kadunud mis kadunud ! Naine jooksis trepist alla ja läks turule Maša juurde , kes kiitles , et tundvat kõiki ümbruskonna korterivargaid ja väljapressijaid . Ometi kord Mašastki kasu . Vasja käis teisel alalõpmata tilkuvaid kraane parandamas . Aidaku nüüd temagi või ta kraanid jäävad alatiseks tilkuma . ANNA VALDRE KORTER HAISES KÜÜSLAUGU JA VIINA JÄRELE . HAISUSEGU , MIDA ANNA KÕIGE ENAM JÄLESTAS . Isegi vannituba ja köök lehkasid nii , nagu seal oleks äsja olnud küüslauguorgia . Anna oli kogu öö tukkunud köögilaua taga ja käinud aeg-ajalt korterisse sikutatud kallalekippujat uurimas . Jah , polnud mingit kahtlust – see oli torumees Viktor , kes oli aidanud naist paar aastat tagasi uues kodus kohaneda . Korteriühistu esindaja oli toruparandajat kiitnud kui kuldsete kätega meistrimeest . Viktor oli tilkuvad kraanid välja vahetanud ja polnud üksikult naisterahvalt nõudnud kolmandikkugi sellest rahast , mida sama töö eest rööviti Anna Valdre endises elukohas . " Viktor ! " oli Anna hämmastunult hüüdnud , kui ta elupäästja ikka veel maaslamaja kohal mingit veidrat rauakolakat vibutas . Mõrtsukalikult vehkleja ajas end sirgu ja pobises abitult : " Ho-o-o-oopis , te ... Tuttavad ? " Nüüd tundis Anna kummalises kõhetus kujus ära tuntud helilooja Paavo Ralmu . " Teie siin ? Öösel ? Kuidas küll ? " hüüatas naine , sest tema elupäästjaks oli mees , kellega ta oli ammu igatsenud kuskil täielikus eraldatuses kohtuda . Täielik eraldatus ? Fortuna armastas ilmselt õelaid vempe mängida ja unelmaid pahupidisel kombel täide viia . Nüüd nad siis põrnitsesid teineteist – täielikus eraldatuses . Mees oli ta päästja , aga öös polnud romantikaraasugi . Paavo Ralm kõverdas põlglikult suunurka ja tegi kohmaka kummarduse : " Vabandage , et sekkusin teie eraellu . Ah , hoopis tuttav ! Kui oleksin teadnud , poleks appihüüde peale kohale tõtanud . Loodetavasti suudate oma abikaasale asja kodus selgitada . " Mees pöördus minekule . " Oh , ei ! Ärge jätke mind selle joodikuga siia üksi . Ta pole mulle mingi abikaasa ! " hüüatas Anna haledalt . " Anna Valdre , " torkas mees tigedalt . " Ma pole mingi nuhk ja mind ei huvita teie segased öised intiim ... Öised probleemid ! Poleks küll uskunud just teid siin joodikutega maadlemas näha ! " " See mees aitas mul torusid parandada ja kraane vahetada , Viktor , noh , " seletas Anna tõtakalt . " Ma kolisin paar aastat tagasi siia ja ta oli nii abivalmis ... " Paavo Ralm tuli tagasi , kummardus toruparandaja kohale ja väitis süngelt : " Mina olen selles majas elanud viisteist aastat , aga niisugust tüüpi pole küll kunagi kohanud . Ei oma vannitoas ega tänaval . " Nüüd hakkas ka Anna Valdre vihastuma . Helilooja Ralm oli alati olnud veider , aga praegu läks ta küll liiale . Naine lausus äärmiselt asjalikul toonil , mida ta kasutas vahel koolis ulakate poistega : " Te ei ole ilmselt kohanud väga paljusid inimesi , Paavo Ralm , sest te lihtsalt ei käi kuskil . Pealegi on teile muusika märksa olulisem kui mingi lihtsurelik . Meie korteriühistul on kaks torumeest . Võib-olla pole teie juures käinud kumbki neist , sest teie ebamaises korteris lihtsalt ei ole torusid , üksnes noodijooned . Ma elan kaks aastat peaaegu teie kõrval ja pole teid samuti näinud ... Võiksin ka öelda , et teid pole olemas . " Ralm purskas ootamatult naerma : " Mind pole tõesti olemas . On torud ja torumehed , aga mind kindlasti mitte ! Võin teile , Anna Valdre , siiski osutada teene teie asjatundlike arvustuste eest ja aidata ... Teie väärtuslik torumees teie korterisse tassida ! " Anna ei taibanud kohe protesteerida , et miks peaks see vastikult haisev mees tema korterisse viidama . Aga kainelt mõtlemiseks ja vaidlemiseks oli ta liiga nördinud ja pettunud . Anna mõtles kahetsusega , et teda lummanud esimese korruse rõdul oli tõesti liikunud Paavo Ralm ise . Salapära oli haihtunud ja alles jätnud vaid kibedustunde . Solvumine andis naisele nii palju jõudu , et ta isegi ei märganud , kuidas nad turske Viktori lifti toimetasid ja sealt tema korterisse . Alles siis , kui Paavo Ralm oli kohmakaid kummardusi tehes lahkunud , haaras naist paanika . Ta oli oma kodus ihuüksi võõra kallalekippujaga , sest võõras see torumees ju tegelikult oli . Äraarvamatult ohtlik ? ! Normaalne inimene ei tormaks ju sel kombel koeraga jalutavale naisterahvale kallale ? Kaastunne oli Annat ennegi eksiteele viinud . Kas või selle näiliselt tundelise Paavo Ralmu puhul ! Tegelikult oli helilooja täiesti tundetu ja tema heliteoste emotsionaalsus oli ilmselt teoreetiliste arvutuste tulemus . Oli küllalt heliloojaid , eriti kaasaegseid , kes nimetasid oma heliloomingut eelkõige matemaatiliseks saavutuseks . Muidugi ei tahtnud ta Viktorit politsei kätte anda ja see polnud üksnes toruparandaja haletsemine . Öine lugu olnuks ajakirjanike jaoks igati kõmuline ja skandaalne , sest sellesse oli segatud salapärane Paavo Ralm . Lihtsalt kingitus – lugu avalikult suureks puhuda . Ometi kord midagi ehtsat ja värsket ! ? Otse politseist ! See aidanuks luiskajaid kinnitada , et kõik senised väljamõeldisedki olid puhas tõde . Anna Valdre ei tahtnud mingit avalikku tähelepanu . Kolleegidele piisanuks sõnumist , et nad elavad ühes majas . Eri trepikoda ? Eri korter ? Ah , see oli ju vaid pisiasi kuulujuttude levitajatele . Muusikakriitik Valdre oli alati Paavo Ralmu ennastsalgavalt kaitsnud , kõiki laimajateks tembeldanud ja Ralmu muusikale suurt tulevikku ennustanud . Miks ? Pahatahtlikele oleks nüüd põhjus selge olnud . Ühine maja ja ühised huvid ? ! Hea oli sisistada , et kriitik Valdre polnud sugugi nii omakasupüüdmatult õilis , vaid lootis Ralmu surematusest oma köögile otsest ja surelikku kasu , mis aitaks siinpoolsust mõnusamaks muuta . Paras paar ! Kaks silmakirjalikku avantüristi – üks püüab end eraklikkusega huvitavaks muuta ja teine õilsusega . " Ah ! " ohkas Anna kuuldavalt ja väristas õlgu . Joodikust Viktori turgutamine oli siiski ohutum . Mees magas norsates , nina padjas . Kui ta ärkab , küllap on siis juba palju inimesi liikvel . Ja kainena oli Viktor tõesti olnud südamlik ja arusaaja . Ta polnud ju mingi kurjategija ? ! Politseile oleks vaja tunnistusi anda ... Vägistaja ? Röövija ? Ah , kohutav ! Ka kiirabi polnud tervisest pakatavale norskajale ilmselt vaja . Loodetavasti polnud ? Mees polnud ju teadvuseta ... Anna silitas manavalt mehe laupa . Ärgaku ometi terve ja vigastamatuna ! Väike muhk kuklas ei tee ühele toruparandajale mitte midagi . Või teeb ? Peapõrutus ? Halvatus ? Ah , ainult mitte seda ! Anna hellitas mehe laupa üha magnetiseerivamate liigutustega , et mehe mõistus jäädavalt ei kaoks . Hirm vastutuse ees oli tugevam kui haisupelgus . Mehehais tõukas Anna ootamatult tagasi abielulahutuse meeleheitlikesse päevadesse . Pärast viieaastast kooselu oli Magnus endale uue kolmetoalise korteri ostnud ja Anna Valdrele kuuluvast korterist sama tõtlikult lahkunud , nagu ta kord sinna oli kolinud . Enne Annaga abiellumist oli Magnus üle elanud täieliku pankroti ja esimese naise välismaalastejahi , mis lõppes püsiva elukaaslase leidmisega kaugel Austraalias . Murranguaeg pani nii mõnedki abielud proovile . Välismaal loodeti leida just niisugust rikkust , mis tagaks igavese õnne . Põgeneja vääritus suurendas justkui iseenesest Magnuse väärtuse kahekordseks . Mehe kindlameelne silmavaade ja kannatustes õilistunud pilk muutsid Anna kaastundlikuks , sest tänapäeval oli ju vähe inimesi , kes julgesid nii avalikult rahategemist põlata nagu pankrotistunud ärimees Magnus . Magnus kinnitas , et kohalik ärielu olevat ebaõiglane , masendav , kurnav , lausa ebainimlik . Ausa majandusmehena pidavat ta nüüd leivaraha teenima ringihulkuva müügiagendina , kes autoomanikele igasuguseid nõmedaid teenuseid kaela määrib . Anna oli liiga hilja taibanud , et Magnus oli siiski majandusliku kõrgharidusega ärimees , kelle elusihiks oli kasudega äri . Ta suutis soovi korral klientidele kasutuid oste " kaela määrida " ja samal kombel sokutas ta end ka Anna Valdre kahetoalisse hubasesse korterisse , sest vana kodu oli olnud lahutatud abikaasa nimel . Nende viie aastaga , kui Anna meest lohutas ja trööstis , lõi Magnuse äri uuesti õitsele . Või mis äri ? ! Tal õnnestus Kadrioru vanast puulobudikust otsesed pärijad välja süüa , kuulutades need joodikutena vastutusvõimetuteks . Vaesunud töötud ei taibanud midagi , ei osanud nemad rahamaiaste advokaatidega asju ajada . Anna oli aeg-ajalt imestanud , kuidas küll mehel jätkus tasu hirmkallistele juristidele , kui ta koonerdas isegi leivarahaga ? ! Enne Magnuse lõplikku võitu pärijate üle oli olnud mitmeid kriise , mis panid Magnuse unetult aietama ja Anna oli sunnitud oma arvustused kirjutamata jätma , et meest lohutada . Muusikateadlane Anna Valdre olnuks vähem vapustatud , kui abikaasa oleks lahutanud mõne noore kaunitari pärast . Tõelise või kujuteldava armukire tõttu . Aga oli naeruväärne , et rahapõlgaja nõudis lahutust just raha nimel . Päranduse kätte saanud , ostis Magnus endale eraldi korteri . Aga lahutust nõudis ta juba enne , et Annal poleks mingeid õigusi päritavale varandusele . " Miks te õieti lahutasite ? " oli vanaema jahmunult küsinud , kui Anna käis maal koerarakatsi järel . " Magnus ju sul ikka sabas ja armunud nägu peas ! " " Mind armastab ta küll , aga Lydia Koidulat ihaldab rohkem , " puhkes tütretütar taltsutamatult naerma ja lehvitas vanaema ees sinist rahatähte kuulsa poetessi kujutisega . Oli ju Magnus teda kosides väitnud , et armastavat eesti poeesiat ja eesti süvamuusikat . Polevat vaid seni õieti aega süveneda ... Nüüd oli ta siis lõpuks süvenenud ja võis kõik uue korteri seinad Koidula-kujutistega täis kleepida . Magnus oli tõesti ärimeheliku asjalikkusega kuulutanud , et nende isiklikud suhted jäävad endiseks . Nad olevat sõbrad ! Just see sõna " sõbrad " täitis Anna õudusega . Muusikakriitik Anna Valdre ei osanud tõesti äri teha , ei taibanud pärandusi jahtida , aga ta polnud lausa nõdrameelne . Oli vaid olnud kaastundlik Magnuse suhtes , kes näis esindavat uue Eesti Vabariigi ausat ja edasiviivat majanduselu . Hoolimata majanduslikust kõrgharidusest polnud mees aga ühtegi eluala edasi arendanud . Ta oli vaid saavutanud üpris alatu võidu lihtsameelse proletariaadi üle . Loomulikult hakkasid töötud jooma , aga nad polnud mingid heidikud , kuni neil vana kodu olemas oli . Magnus kinnitas , et tema poolt väljatõstetutele olevat mingi sobilik eluase eraldatud . Sobilik ? Magnus uskus , et ta oli ka Anna Valdre jaoks välja mõelnud sobiliku saatuse . Ta pidanuks hakkama oma endise mehe armukeseks , sest tal polnud piisavalt raha , et olla ta võrdväärne abikaasa . Seda tähendaski Magnuse ärimehelik sõna " sõprus " . " Sõber " peab " sõbrale " millegagi maksma , peab kuidagi kasu tooma . Teenus teenuse vastu . Ja kes rikkam , see määrab hinna ! Anna teadis , et üks " sõber " aitas Magnusel odavamalt autot remontida . Teine võttis endaga kaasa tasuta hotellituppa välisreisil , kolmas ... Anna Valdre ei tahtnud Magnust enam kunagi meenutada . Ta oligi mehe juba peaaegu unustanud pärast kahetoalisest korterist ühetoalisse kolimist ja elu täiesti uues linnaosas . Aga nüüd lebas ta kodus halvasti lehkav meesolend , kes meenutas pealetükkivalt Magnuse haisu ja aroomi ... Naine mõtles nukralt : " Meilt võetakse ära võõrad käed , jalad , vistrikud ja konnasilmad , sest need pole kunagi meile kuulunud . Võõrastest konnasilmadest peaks ju kergendustundega loobuma , neist lehkadest . On hämmastav , kui aroomiküllane või täiesti lõhnatu on enamasti juhuslik tuttav tänaval , loengusaalis ... Missugune vastuolu selle inimolendiga , kelle saatuse vingerpuss on paisanud meie koju . Kodu , mis pidanuks olema pelgupaik , on äkki anastatud tundmatute lõhnade poolt . Neid on alati eriti rohkelt hommikul – unesegases ja pesemata kehas . Sissetungija on lubanud kinkida toetust ja armastust , aga ta pole ette hoiatanud , et kõigepealt jagab ta hoopis hulganisti pealetükkivaid lõhnasignaale , mida haistmismeel kuidagi ei taha omaks tunnistada , kuigi on omaks nimetanud isiku enda . " Juba Magnuse tundmatud haisud olid ette kuulutanud midagi vägivaldset ja anastavat , aga Anna oli seda hoiatust eiranud . Päevade möödudes selgus , et valelikud lubadused on imbunud kogu korterisse – lahkuja lõhnadena . Magnus oli küll kaasa võtnud oma ülikonnad ja elu , mille ta oli tõotanud Anna kaudu pühendada süvamuusika teenimisele , aga unustanud kõikjale pragudesse ja toanurkadesse isiklikke aroome ja kehahaisu . Neid ei saanud naine endisest korterist välja isegi mitte kange pesupulbriga küürimise ega lõhnaõlidega . Ikka ja jälle sattus vanas kodus Anna pihku mõni ese , mis erutas ninasõõrmeid tuttavalt võõral kombel . Küllap see oli Magnuse kõige salakavalam hävitustöö nende ühises elupaigas . Torumees Viktori laupa ravitsedes ja silitades püüdis Anna tungida ärimees Magnuse hingesoppidesse . Neisse hämaratesse urgastesse , mille olemasolust isegi Magnusel endal mingit aimu polnud . Viktori viinahaisust anastatud toas tapeeti põrnitsedes uskus Anna Valdre lõpuks mõistvat , miks Magnuse esimene abikaasa valis uueks elupaigaks kauge Austraalia ega vastanud endise abikaasa jõulutervitustelegi . Paljud välismaale või vastsesse korterisse ümberasujad tahtsid endale tekitada uut elulugu , mis kauges riigis oli kahtlematult lihtsam kui pealinna teises linnaosas . Seepärast pidasid ka endise nõukogude impeeriumi kodanikud selle suurriigi meenutamist tihtipeale sündsusetuks ja lausa alatuks . Juba vanarahvas teadis julma tõde , et kes vana asja meelde tuletab , sellel torgatakse silm välja . " Pimedaks " tembeldati just need , kes mäletasid , aga mitte need , kes ei mäletanud . Anna ei olnud vanarahva tarkusele vastu hakanud ja oli asunud kiiresti korterit vahetama , sest Magnus oli kunagistesse kaitsvatesse kodulõhnadesse lisanud enda omad , mis meenutasid õilsaid lubadusi ja üleolevat reetmist . Koduõhk oli muudetud kaasosaliseks rängas vandenõus – ikka nende valede nimel , mida kasutatakse armastuses ja sõjas . Muusika oli kõige " pimedam " kunstiliik , nähtamatu ja õilistav . Anna võpatas oletusest , et " pimedalt " hingelise kunstiala esindajana pidi ta olema pime argieluski ja ilmsi kasutatavate võitluskunstide suhtes . Kõigi nende pisialatuste suhtes , millest vormitakse päevast-päeva suurt reetmist . Suurimat just seepärast , et murranguaja osav ärimees tahab oma mõnitavat altvedamistki maha müüa " sõpruse " sildi all . Ikka tollele , keda ta ise on alatult reetnud . Anna oli alati vihanud liigkasuvõtjaid . Raskolnikovi mõrv oli talle hirmutavalt mõistetav , sest ohvriks oli ilgelt ebainimlik liigkasuvõtjast vanaeit . Ta teadis , et Dostojevski polnud temaga ühel meelel . See hirmutaski teda romaani lugedes . Puhtisiklik suhtumine liigkasuvõtjasse , jäägitu põlgus . Ja ometi oli Raskolnikov süüdimõistetu . Küllap siis ka Anna koos temaga ? Kuulus ju naise poolehoid mõrvarile ? Võpatades silmitses Anna Valdre oma voodis norskavat meest . Võib-olla silitas ta mingi poolsegase sarimõrvari laupa ? Tapmisi oli nende linnaosas hulganisti , süüdlasi enamasti ei avastatud . Raskolnikovi kirjeldas kirjanik kui väga ilusat noormeest , kenade tumedate silmade ja tumeruugete juustega , kasvu poolest üle keskmise ... Viktori puhul oli Annat algul hämmastanud , et mees on nii sihvakas ja sale – hoolimata tursketest õlgadest . Naine hindas inimestes eelkõige sisemist kiirgust ja intelligentsi , aga ta suutis aru saada , et paljud möödujad võisid Viktorit pidada väga ilusaks meheks , kelle klassikaliselt kaunid näojooned ei viidanud lihtlabastele remonditöödele , märksa enam mõnele suursugusele elukutsele . Jah , pigem võinuks räbaldunud jopis Paavo Ralmu pidada allakäinud toruparandajaks . Viktor lõpetas norskamise ja Anna tõmbas käe ära . Mees ei avanud silmi , aga hingas nüüd rahutumalt . Pooleldi avatud suuga magades oli toruparandaja tundunud ohutumana . Nüüd oli ta isegi veidralt huvitav ... Kui vaid seda kohutavat haisusegu poleks olnud Anna ninna tungimas . Naisel oli tunne , nagu silitaks ta kodustatud kiskjat . Naiivselt ja samas ebalevalt . Norskaja tönts ilme oli kadunud ja äkki pidi ravitseja muigama . Kallalekippuja oli uskumatult sarnane eelmise öö välismaalasele , kes ta kontserdisaalis oma embusse oli püüdnud . Justkui maagiline kahe näoga koletis . Kord intelligentne ja rabavalt hingestatud , järgmisel hetkel suu joomisest viltu , küüslauguhais üle pea käimas . Draakonipead , mis purskavad välja viinalehka ja seejärel küüslauguhaisu , et vallutatavat uimastada . Aga pärast narkoosi , kui alistatav on juba peaaegu lämbumas , siis ilmutab end uus draakonipea – näol hingestatud joovastus . Mees sosistas peaaegu kuulmatult : " Ma olen teid alati armastanud , aga poleks kunagi uskunud , et julgen seda teile tunnistada . " Anna hüppas püsti ja põgenes ukse juurde . Mees jäi liikumatult lebama . Naine püüdis mõjuda võimalikult enesekindlana : " Te ei tunnegi mind . Teil on trauma ... peavigastus ! Rahunege !! Ma kutsun kohe kiirabi ... " " Pole mulle vaja mingit kiirabi , " sosistas mees silmi avamata . " Ma käisin siin kaks aastat tagasi kraane vahetamas . Sellest ajast peale ... Ma ei teadnud kuni tänaseni , mis mul õieti viga on . Nüüd ma tean ... Kiirabi pole vaja , küll ma lähen ise minema . Kannatage veel viis minutit ! Ma poleks uskunud , et just teie , Anja ! Poleks eales arvanud , et mina ... Veel minutit kümme , küll ma lähen ... " Anna kuulas jahmunult mehe soigumist . Tahtis oma silitamisega meest terveks ravida , aga saavutas vastupidist ? Viktor on päriselt segi läinud ? ! Veel üks Fortuna vingerpuss ? " Anna , Anja , Anjetška ... " pomises mees ja hakkas uuesti norskama , nii et Anna Valdre hiilis kikivarvul kööki ja puhkes seal hüsteeriliselt naerma . Paavo Ralmu armuavalduse asemel hoopis naiivne ülestunnistus kraanivahetajalt . Hea veel , et helilooja seda pealt ei kuulnud . Kahtlustav Ralm poleks eales uskunud , et ta oli seda Viktorit vaid mõned korrad oma korterisse kutsunud . Ja tõesti vaid kraane vahetama ... Tegelikult oli asi naljast kaugel . Kuidagi pidi ta ometi Viktori oma korterist välja saama ? Kutsuda kedagi korteriühistust ? Ah , milleks ? ! Talle oli ometi kaks aastat tagasi antud just ühistust Viktori kodune number . Kui seal praegu kedagi ei ole , siis vähemalt õhtuks peaks naine töölt koju jõudma . Viktori naine ? Lapsed ? Kuidas neile selgitada pereisa sattumist üksiku naise voodisse ? Ah , Viktor oli sümpaatne ja sarmikas mees , küllap tal oli sama arukas ja mõistev naine . Joodikute abikaasad pidid oskama oma meestega ümber käia . Ehk on pere juba ammu politseisse helistanud ? Viktori kadumise pärast paanikas ? Anna tuhlas kannatamatult korteriühistu telefoninumbrites ja leidis peatselt otsitu . " Jah , Tom Lachmann kuulab teid , " kõlas torus veidi väsinud , aga üllatavalt intelligentne hääl , mis tundus Annale veidralt tuttavana . Võib-olla oli torumees Viktori mõni sugulane tuntud muusik ? Kuulus kutuuritegelane ? Lachmann ? Tom ? Nimi justkui täiesti tundmatu . " Ma helistan Viktori pärast , " alustas Anna kõhklevalt ja ta keel ei paindunud lisama , et remondimehe ja toruparandaja pärast , sest tundmatu kõnemaneer oli niisugune , nagu ei ühelgi seni kohatud tavalisel töörügajal . Ehk oli ta numbriga siiski eksinud ? " Viktori pärast ? " uuris tuttavlik hääl . " Väga meeldiv . Me olimegi juba mures . Õigemini ta abikaasa ... Kus ta küll on ? Ega temaga pole midagi kohutavat juhtunud ? Miks te vaikite ? " Kuigi mees tõi kuuldavale üpris tavalisi lauseid , oli Annal ometi müstiline tunne , et see hääl tähendab talle midagi erilist ja mehe kõneviisil on talle haruldane mõjuvõim . See oli juba millalgi nii olnud ... Millal ? Kus ? Anna lausa oigas pingutusest , et mälu teda alt ei veaks ja taastaks hetke , kus ta oli varemgi seda magneetilist häälekõla kuulnud . " Te oigate ? Kes oigab ? " kuulis ta telefonitorust erutatud küsimusi . " Kas te olete haiglast ? Öelge aadress ? Ma tellin kohe takso ja sõidan kohale ! " " Ei , taksot pole vaja , " pomises Anna . Naisel oli alateadlik hirm telefonikõne jätkamise ees . Midagi tundus väga viltu olevat . Anna Valdre musikaalne kõrv oli kahtlematult selle nõiduslikult huvitava häälemaneeri kord juba salvestanud . Aga kus ? Naisele tundus , et see on peaaegu eluküsimus ja ta viskas otsustavalt toru hargile . Kui Anna Valdre magamistoa uksele hiilis , siis tundis ta end vargaplikana isiklikus korteris . Viktor ei norsanud enam , lebas kinnisilmi ja tundus naisele pigem veritseva kiskja kui naabrimehest toruparandajana . Anna põrkas ukselt tagasi ja kiirustas uuesti esikusse telefoni juurde , sest talle tundus , et mees vaid teeskleb magamist ja ootab salakavalalt naise lähenemist . Rutakalt valis Anna Valdre uuesti Viktori koduse numbri . Seekord kuulis ta torust naisehäält . TOM LACHMANN KÕNDIS TATJANA SABAS NAGU TRUU PENI : ONUPOJAGA JUHTUNUD ÕNNETUS TUIMESTAS VEIDI ISIKLIKKU HÄBIPIINA . Ta oli näinud meeletut und , et kaunis tundmatu sööstis ta käte vahele ja keerutas koos temaga inimtühjas kontserdisaalis , kus kõlas Beethoveni <arv>. sümfoonia . Äkki kukkusid nad läbi kontserdipõranda maakera sisemusse . Tom tundis vägivaldset iha nagu kord enne abiellumist ühe lopsaka neegritarist koduabilisega , keda ta sisimas jälestas . Kui ta silmad avas , oli kadunud nii noorukiaja neegritar kui ka kontserdisaali kaunis tundmatu . Uksel seisis poolalasti naisekuju , kes meenutas professorile kõiki ta häbitegusid põnnipõlvest peale . Mees tuikus naisest mööda , jõi köögis otse pudelist viina . See põletas ta sisemust samavõrd nagu kõrvetav häbitunne , millest ta kuidagi lahti ei saanud . Kui mees uuesti ärkas , oli päike juba kõrgel . Telefon helises ja Tom haaras vapralt toru , sest korter paistis olevat inimtühi . Õrn naisehääl teatas , et onupoeg Viktor olevat tema juures . Ah , õige küll , Tatjana vist oli midagi sellist püüdnud talle selgeks teha ? Või ka mitte . Viktor haiglas ? See veel puuduks . Oleks ju viisakusetu hingevaakuva onupoja juurest kiiremas korras tagasi Ameerikasse lennata . Professor oli otsustanud homme , noh , vähemalt ülehomme Eestist alatiseks kaduda . Naine teatas aga ebalevalt , et Viktor polevatki haiglas . Ja viskas lõpuks toru hargile . Olukord tundus üha veidram . Ei ühtegi inimhinge , kummalised telefonikõned . Hakka või uskuma Viktori kinnitusi kõigi välismaa külaliste jälitamisest . Välisukse taga kuuldus samme ja Tom tormas kööki , et leida mingit sõjariista . Pihku jäi vaid leivanuga . Tatjana ei näinud külalist siiski nii häbiväärses kaitseasendis , sest telefon helises uuesti . " Jah , jah , mina kohe tulema , " kuulis Tom naise lühidat vastust . " Mina saama aru küll , mina tulema ! " Ilmselt oli tegemist sama õrnahäälse helistajaga . Viktor ? Mis on ikkagi onupojaga lahti ? Pummeldamisest uimase peaga vajus professor köögitoolile istuma . Aga juba kõlas Tatjana käskiv kutse kõigis tubades : " Tom , kus sina olema ? Vaja minna Viktorit tooma ! Viktor appi kutsuma ! Oh , häda ! " Professor surus noa kõvemini pihku ja kiirustas ilma pintsaku ja mantlita Tatjana järel naabermaja suunas . Lõpuks ometi pakkus kauge maa talle loodetud " eksootikat " igavuse asemel , aga see kõik ei rõõmustanud ruttajat põrmugi . Naine ta ees mõjus kuidagi hirmuäratavalt , Tatjana raskes sammus oli sõjaväelist enesekindlust ja rünnakuhoogu . Tom pelgas kogu aeg , et kiirustaja pöörab äkki ringi ja suunab kogu oma rünnakuenergia hoopis tema vastu . Tal oli painav soov tagasi tormata , asjad kokku pakkida ja lennujaama põgeneda . Aga pärast igaõhtuseid viinajoomisi oli inimväärsest mõtlemisvõimest vähe alles ning Tom tundis end tahtejõuetu koerakutsikana , keda range perenaine nööri otsas edasi sikutab . Pika helistamise peale avanes lõpuks naabermaja korteriuks ja hämaruses kõlas taas Tatjana lemmikhüüatus : " Pljätt ! " " Ikkagi pätid ? Huligaanid ? Küllap lõks ? Oleks pidanud politseisse helistama ! " käis professoril läbi pea ja ta surus noa kindlamalt pihku . Aga Viktori naine ei paistnud midagi kartvat , sööstis korterisse ja tema järel tatsas tuppa ka Tom . Professor ei pannud algul õieti tähelegi esikuseina vastu liibunud habrast naisekuju , sest teda hämmastas Viktori reageering elupäästjate tulekule . Onupoeg hakkas kätega vehkima , nagu peletaks tüütuid kärbseid ega kavatsenudki vabatahtlikult voodist üles tõusta . " Mulle siin meeldib ! " hüüdis Viktor . " Mina jään siia ! Kes teid siia kutsus ? ! " " Mina kutsusin , " eraldus nüüd esikuseinast piitspeenike naisefiguur . " Ma loodan , et te lähete kohe oma abikaasaga ... " " Vait , pljätt ! " kiljatas Tatjana . " Minu meest võrgutama ! Pljätt sihuke ! Sinule mina veel näitama , kogu rahvas sulle näpuga näitama . Sina siin litsitamas ! Mina kõike teadma ! " Majaperenaine põgenes vaikides kööki , aga Tom oli liiga jahmunud , et sõnagi kuuldavale tuua . Polnud mingit kahtlust , et tegemist oli sama kütkestava naisolendiga , kes oli otsinud ohvreid rõdunurga juures ja püüdnud vargaplikana kontserdisaalis raha näpata . Vannituppa kinni pandud koeranähvits kinnitas oma hilinenud haukumisega professori loogilisi arutlusi . Labasel Tatjanal oli küllap siiski õigus olnud , et need , kes pole labased , püüavad selles väikeriigis maailma vanima ametiga raha teenida ? ! Tom Lachmann tundis end oma pühades tunnetes äärmiselt solvatuna , sest ta oli peaaegu pidanud öist võrgutajat mingiks jumalikuks ettemääratuseks , mis pidanuks teda isa sünnimaaga jäädavalt ühendama : harukordse ja ülla täiskuu-kohtumise kaudu . Kõige alandavam oli Tomi jaoks just see , et küüslaugust lehkav Viktor vedeles koduselt nii ebamaisena tundunud naise voodis . Missugune narr ta küll oli olnud ? ! Professor ei tundnud enam mingit häbi hommikuse unesegase maadlemise pärast magamistoa vaibal . See oli tema väike kättemaks õndsalt nautlevale Viktorile . Onupoeg patustas selle langenud ingliga , noh , olgu – polnud õigupoolest mingi suur patt talle ta oma naisega tagasi teha ! Loomastunud väikeriik , loomalikud peresuhted ... Küllap tundis Viktor naabrinaist juba ammu , ega ta muidu oleks nii asjatundlikult kohalikest korter-bordellidest rääkinud . Ah , üks inimrämps kõik ! Tom Lachmann tõstis noa ja lähenes onupojale nii metsikul ilmel , et lamaja kirudes voodist püsti hüppas . " Jäta , vennas ! " rahustas Viktor . " Küll ma tulen ... " Onupoeg polnud isegi lahti rõivastunud . On alles kombed ? " Püherdavad nagu seapõrsad , " mõtles professor põlglikult . " Ta oli kogu aeg riides ? Hirm nahas ? Mis naudingut niisugusest hooramisest ! ? Jälk rahvas , päris elajad ! " Tom Lachmann pidas ennast korralikuks abielumeheks . Ta oli vaid paar korda mõnel eksootilisel maal lõbumajas käinud . Ja ainult niisugustes , mida otseselt bordelliks ei nimetatud . Kõik algas vannitamiste , võidmiste , silitamiste ja masseerimistega . Õigupoolest oli tegu tervendavate protseduuridega ja professor võis seepärast sõprade seas üleolevalt väita , et ta pole kunagi lõbumajas käinud . Tavaline madal lihahimu teda ei rahuldanud , ta oli ikkagi kõrgem olend . Tatjana lopsakalt loomalik naiseihu oli professori eneseimetlust veidi kõigutanud . Ükski naine polnud teda varem julgenud nii alavääristava ilmega silmitseda , nii otsese väljakutsega oma iharaid puusi hööritada . Nagu ta ei olekski universumi väljavalitu , vaid täiesti tavaline isane , keda võis avalikult peibutada ... Imetaja paaritumisajal . Talle meenusid taas vana Lachmanni sõnad alamast rassist ja orjarahvast . Kogu elu oli ta pidanud taluma sakslaste häbitegusid ning isa sõjameenutusi lausa isikliku häbiplekina . Praegu ta hing protesteeris . Loomastunud rahvad , alamad inimliigid – need olid ilmselt tõesti olemas . Tom jõi mõnuga oma toas tulikuuma jooki , mille Tatjana oli talle ja Viktorile keetnud pohmeluse leevendamiseks . Need loomalikud tüübid olid isavenna Siberis hauda ajanud ja ta suguvõsa selle loomalikkuse katkuga nakatanud . Missugune õnn , et ta isa oli kõrgetasemeline astrofüüsik ja sai Saksamaale jõudes tööd universumihullu Wernher von Brauni uurimisprogrammis . Hitler kutsus baltisakslasi kodumaale ja seal oli tõesti Lachmannide õige ajalooline sünnimaa . Mitte see pisike Eesti Vabariik ega päratu Siber . Kui ka isavend oleks raatsinud oma äridest õigeaegselt loobuda , siis oleks tal normaalsed sugulased , mitte need Siberis sündinud . Tomi isa pääses pärast sõda hõlpsasti Ameerikasse , sest ta oli Wernher von Braunile kasulik olnud . Muidugi polnud ta nende lähimate kaastööliste seas , kes üldises sõjalõpu kaoses Baieri mägedes vaikset pidu pidasid ja end enesekindlalt ameeriklastele välja andsid , sest kõrgem inimaju on alati hinnas . Pidu jätkus Ameerikas , kuigi Braun oli pidevalt koonduslaagrites ringi jalutanud , et hävitusrelvade valmimist kontrollida . Maaalused tehased , ebainimlikud tingimused ? ! Ebainimlikud olendid väärisidki vaid elajalikke tingimusi . Ameeriklased said sellest kohe aru , kui nad Brauni ja ta lähimad abilised salaja üle ookeani toimetasid . Just tänu Braunile õnnestus isalgi karistamatult pakku pääseda ja tänu abivalmile raketikonstruktorile sai Tomist tunnustatud astrofüüsik . Wernher von Braun oli alati unistanud lennust Kuule ja tema unistus teostus tänu ameeriklastele , mitte tänu loomalikult primitiivsetele rahvastele . " Inimkond jääb igavesti tänama kõrgemaid inimolendeid , " mõtles professor . Ta ei olnud kunagi endale nii avalikku mässu lubanud , aga elu isa sünnimaal oli lõpuks ta silmad avanud ja solvatud meheuhkus vajas väljapääsu , et keegi igaveseks süüdi mõista – selle kahenädalase tapva igavuse eest , luhtunud kuuvalguse unelmate eest , hingelisust teeskleva lõbutüdruku müüdavuse eest ! Ameerikas olid vähemalt inimkihid paigas . Varastati ja liiderdati urgastes . Kontserdisaalis olid inimesed kaitstud salakavalate rünnakute eest . Tom igatses tagasi koju , kus ta oli suutnud aastakümneid vastutulijaid õigesti hinnata , nende rahalist olukorda ja klassikuuluvust määratleda . " Mis kapitalism ? ! " mõtles professor nördinult . " Mingi pahupidi kistud hullumaja . Katkine pintsak , mille koidest näritud vooder peab kuulutama uue moerõiva sündi ... Kui nad ei suuda isegi oma prostituute teatud linnaosadesse isoleerida , siis ei saa mingist kultuurrahvast juttugi olla ! Kohutav , niisuguses vabariigis peaksid litsikestel olema vähemalt alati tunnusmärgid külge õmmeldud nagu juutidel Hitleri kordaarmastava käe all . Isal oli siiski õigus olnud , et tema nooruses valitses Saksamaal kord ja korralikkus . Justkui pidalitõbised jooksevad vabalt ringi ... Mingi keskaegne hullukatk ! " Tatjana oli muidugi valmis Viktorile kõike andestama ja onupoja luiskelugu uskuma . Küllap seetõttu , et ta enda südametunnistus polnud puhas . Tom poleks eales kujutanud oma Laurat sel kombel vannitoas mõne külalise ees rindu hüpitamas . Siberi metsikud kombed ? Laastav tõbi ? Ameerikas olnuks see teadlaste ringkonnas mõeldamatu . Aga kui Viktor ei valetanudki ? Hetkeks tundis Tom sellest lausa poisikeselikku kergendust . Viktori sõnul oli ta kogemata kombel uimaseks löödud , koeraga jalutav naabrinaine oli temas remondimehe ära tundnud ja ta oma korterisse tassinud . " Tassinud ? Kuidas ? Seljas ? Näpus ? Nii habras naine ? " kahtlused haarasid professorit uue hooga . " Ja miks ta ei tahtnud siis naise toast lahkuda , kui ta oli seal esmakordselt ? Miks ta ei rõõmustanud päästvaid sugulasi nähes ? " Viktor oli muidugi seletanud , et ta peljanud Tatjana armukadedat loomust . Selle peale lasi naine kuuldavale venekeelse sõnavalingu . Aeg-ajalt lipsas siiski Tanja juttu ka Tomile mõistetavaid sõnu nagu " impotent " , " idioot " , " prostituut " ... Pidevalt kordus hüüatus : " Impotent ! " Algul oli sõnake " impotent " professorit rõõmustanud , sest järelikult võis onupoja jutus siiski tõetera sees olla ja ta polnud kahtlases korteris oma sugukihku rahuldamas . Ta oli isegi püüdnud sugulasi lepitada ja vihjanud , Tatjanale süngelt silma vaadates , et kõik inimesed on ekslikud . Vooruslik abikaasa oli selle meenutuse peale ootamatult tütarlapselikult punastanud ja kööki kadunud , et mehepoegi raviteega turgutada . Turgutus lõi aga astrofüüsiku pea nii selgeks , et ta lausa aietas äkilisest selgusehetkest : " Loomulikult pidas Tatjana oma abikaasat impotendiks , kui Viktor käis pidevalt külas võrgutaval naabrinaisel . Sõna " impotent " ei tõestanud niisiis onupoja süütust . Oli hoopis otsustav süüdistusmaterjal . " Kiivushoog tegi lausa füüsilist valu . Viktor lebamas naise toas , näol himuralt rahulolev ilme ? Ta ei paistnud küll põrmugi suguvõimetu kurnatud töörügajana . Pigem mehena , keda oli eksitatud magusalt pahelistes naudingutes ... Ta ei tundnud ju onupoega kuigivõrd . Kogu tema usaldus põhines isalt päritud veendumusel , et veresidemed on pühad . Lachmannide suguvõsa pidi kord kokku saama ! Missugune naiivsus . Ta oli ometi teadlane ja oleks pidanud meelde jätma põhitõed , et reisib väärastunud ideest vabanenud vastsesse riiki , kus uusi kindlaid ühiskonnaklasse ega eetilisi norme pole veel kujunenud . Kõik on lubatud . Kõik ja kõigile ? Kõik ja kõikjal ? Nende mõlgutuste järel tundus Tom Lachmann endale peaaegu pühakuna , kes sattunud metslaste maale . Jah , kontserdisaalis mängis kõrgetasemeline orkester , aga hingeminev muusika oli kõlanud ju ka sellest rõduaknast , mis ilmselt koondas erilist vaesunud intelligentide sulikampa . Vaesunud intelligendid – kõige ohtlikum inimliik ! Liiga haritud , et rahulduda koduperenaise väärika eluviisiga nagu näiteks matsakas Tatjana , kes juba ilmselt väliste näitajate poolest ei sobinud kurtisaani salakavalasse ametisse . Mõned kõrvalhüpped ? Kellel neid poleks ... Ka Ameerikas . Aga eales ei võinud kultuurrahvalt karta kummaliselt alatut maskeerumist nagu kohalikel rõdunurkadel . Vähemalt nii palju oli sellest reisist kasu olnud , et ta oli hakanud oma abikaasat märksa rohkem hindama . Laura polnud muidugi mingi romantiline haldjast lõbutüruk , kes mehed unelema paneks , aga temas olid kindlad ameerikalikult konservatiivsed peretraditsioonid . Ta oli varem tihtipeale muianud abikaasa ja ta vanemate pühapäevaste kirikus käimiste üle . " Noh , kord nädalas võib loomulikult vooruslik olla , " oli ta naist töganud . Aga kahtlematult hoidis mõistlik jumalakartlikkus kõiki viisakuse piirides . Tatjana polnud vist isegi ristitud . Kes seal küüditamislinnas ikka ? ! Sunnitööst pääsemiseks tuli end paganlikult ülal pidada ja pioneeritõotusi anda ... ja kuhu see on nüüd onupoja perekonna viinud ? Täielik silmakirjalikkus ! Ja veel nii osavalt teeseldud , et isegi alailma kahtlustav Laura oli kinnitanud : " Nii sümpaatse ja kokkuhoidva perekonna juurde võid sa küll sõita ! Sa võlgned seda kadunud isale , Tom ! " Missugune õnn , et ta ei hakanud juba enne ärasõitu rääkima oma kõhklustest nende pika ja üksluise abielu suhtes . Laurast lahutamine oleks olnud saatuslik viga . Kaasa ei erutanud teda enam naisena kuigivõrd , noh , seda parem ! Ta saigi rohkem teadusele pühenduda . Arvaku teised , et universumis tegid ilma ameeriklased ja venelased ... Küllap tema , Tom Lachmann juba teab , et Wernher von Braun oli puhtatõuline sakslane ja just tema unelm viis ameeriklased esimesena Kuule . Viinuks veel edasi Marsile ja Veenuselegi , kui see olnuks Brauni otsustada . Sakslased on alati unistada osanud ! Mozart , Beethoven , Bach – missugune jumalik muusika . Goethe , Schiller – paremat pole kirjutanud ükski ameeriklane . Saksa kultuuriga võrreldes on ameeriklased alles õpipoisid . Oleks Wernher von Braun vaid veidi varem oma aatomiraketid valmis saanud , oleks Saksamaale kuulunud nii Maakera kui ka universumi vallutamise au . Professor lootis , et raevukas sisemonoloog taastab ta sisemise tasakaalu . Ta pidi uskuma hapra naisekuju iharusse ja loomalikkusse , et temas kaoks mõrtsukalik soov onupoeg maha lüüa või vähemalt temast kogu tõde välja kägistada . Just see kõhklemine oli kohutav . Võib-olla oli noor naine tõesti täiesti süütu ? Missugune elajas oli ta sel juhul ise , et unesegase peaga Tatjanat oma kauniks tundmatuks pidas ja onupoja naisele kõik trumbid kätte andis . Sel labasel naisel on nüüd täielik õigus , et ta ise ... Oh ei , ta oli ometi professor , astrofüüsik ... Ei midagi ühist selle harimatu venelannaga , ei midagi ! Lihtsalt juhus , õnnetus , eksitus ! Ah , missugune häbi ! VIKTOR LACHMANN EI SAANUD ÄRGATES ARU , KAS TA OLI TÕESTI OMA ABIKAASALE NII JULGELT VASTU HAKANUD VÕI OLI TA SEDA TAAS VAID UNES NÄINUD . Remondimehel oli üks korduv unenägu , milles ta Tatjanat kantseldas nagu kunagist plikakest , pani ta Siberi korteris alandlikult nurka seisma . Uni tõi alati noorusaja sedavõrd lähedale , et Viktor oli jahmunud , kui leidis end keskeas mehena võõras voodis . Kõrvalpadjal tundmatu naisterahva hallisegused kahlud , mis millegagi ei meenutanud kunagise kõhetu Tanjuša pikki patse . Tatjana oli just Tallinnas hakanud pidevalt keemilisi lokke tegema , kuigi Viktor hurjutas , et ärgu rikkugu oma ilusaid juukseid . Eestis oli naine aegamisi mehe mõjuvõimu alt välja libisenud . Loomulikult oli Viktor olnud vanemad kaotanud plikatirtsule nii isa kui vanema venna eest . Alati mitmekordne autoriteet ja eeskuju . Võib-olla oli Tanjal õigus , et nad oleksid pidanud Siberisse jääma , sest nad mõlemad olid ju viiekümnendatel aastatel Norilskis sündinud . Oli olemas isegi üks teooria , et inimesele sobivat kõige enam just see pikkus- ja laiuskraad , kus ta emaüsast välja vupsanud . See olevat kõige tõelisem sünnimaa . Tanja polnud paarikümne Eestimaa aastaga isegi kohalikku keelt ära õppinud . Muudkui kippus Norilskisse ! Noh , Viktor võtaks nüüd lõppude lõpuks vaid ta palvet kuulda , kui ta lahutaks ja Tanja tagasi Siberisse saadaks . Naisel muidugi naisterahva uhkus ! ? Viktor ei olnud sugugi kindel , et Tatjana on nõus nii lihtsalt lahutust andma . Aga tal oleks tõesti poja juures Norilskis palju mõnusam . Ta oleks seal lapsehoidjana vajalik , sõbratare kogu linn täis . Siin polevat ei õigeid sõpru ega sõbratare . . . Aeg-ajalt tundusid Viktorile need ootamatud lahutamisplaanid õela sonimisena . Tema armas Tanjuša . Peaaegu tütar ja noorem õde ... Kuidas siis ikka ilma Tanjata ? ! Aga Tatjana oli talle tõesti aasta-aastalt ikka rohkem noorema õe eest . Viktor oli just seepärast hakanud nii ohtralt küüslauku pruukima , et naist endast eemale peletada ... Mõttetu higistamine oli kuidagi alandav ja lõppes viimasel ajal tihtipeale edutult ... Ta mäletas väga hästi peoõhtut paar aastat tagasi , kui Tanja oli ta parima sõbra Vasja kuuldes salvavalt torganud : " Impotent ! " Kasvõi selle sõna meenutamisest piisas , et Viktor enam oma hüljatud naist ei haletsenud . Tatjana istus muudkui kodus ja jahvatas sõbrataridega . Täpselt sama tegevust võis ta ka Norilskis jätkata . Kui , jah , abikaasa julges nii hukkamõistvalt hüüatada , siis polnudki ta ju õieti enam abielus . Loomulikult väsitas mees end päevase töörügamisega ära . Tõi raha naise kätte , oli truu ja tänutäheks niisugune tempel otsaette – " impotent " . Viktor oli Tanjale tõesti igati ustav olnud kuni viimase ööni . Ja seaduse ees polnud ta tegelikult nüüdki abikaasale truudust murdnud . Või mine sa tea ? ! Bill Clintoni pikk ja põhjalik kohtuasi tegi iga mehe veidi mõtlikuks . Noh , kui vaene Bill oleks seal Anna voodis lamanud , täiesti riides ja püksilukk kinni . Ja äkki tunneb , see Bill , noh , et naise sõrmed libisevad muudkui üle ta lauba , ikka edasi-tagasi , alla-üles ... Ja köögist kostab tasast viiulimuusikat , nagu saetaks su alakehal . Uni kaoks siis ära igal väetil Billil ja silmad oleksid vaid kinni pigistatud . Aga naine aina silitaks ja hellitaks ning viiul muudkui meelitaks alakeha liikuma , nagu mõni võlur meelitab madu korvist välja . Ja siis ühel hetkel juhtub see , mida ei juhtu oma seadusliku abikaasaga isegi pika ja alandava higistamise järel . Lahendus , vabanemine , võidurõõm ! Ta pole mingi " impotent " ! Talle piisab nii vähesest nagu häbistatud Billilegi . Ainult veidi naisehuulte või sõrmede hellitusi ja ongi käes ... Kas ta murdis siis tõesti naisele truudust ? Või hoopis vägistati teda ennast ? Viiulihelide ja õrnade paitustega ? On ju niisuguseid maagilisi ja lummavaid loitse . Armurohud on igasuguste nõidade suurim tuluallikas . Võib-olla võidis see habras naine ta laupa , jah , eriliste armuvõietega ? Viimases politseisarjas oli kogu tegevus Hiinamaal . Ikka mingid uimastid ja salatrikid . Äkki ta on lihtsalt salarohtude mõju all ? Turumaffialt võib kõike oodata ... Aga ühte küll Viktor ei oodanud . Meenutuste mõjul tundis ta jälle alakehas kummaliselt erutavaid muutusi . See oli uskumatu , võimatu , et üks armuvedelik nii kaua mõjuks ? Ja kui tõesti mõjus , siis olgu kiidetud niisugune armujook . Saagu Tatjana kähku oma " impotendist " lahti ! Ja Viktor võiks ometi kord oma isiklikku keha tundma õppida . Tanjuša sai ju peaaegu kohe lapse . Abiellusid , kitsad olud , kusagil sirmi taga ... Siberis ei peenutsetud . Ja kui Eestisse jõudsid , olid juba soliidsed inimesed . Rohkem sai mõeldud magamistoa tekkidele ja patjadele kui sellele muule värgile . Igasuguseid nilbusi Viktor igatahes ei sallinud . Neid alasti väänlevaid kehi võis ju praegusel ajal jälgida igalt telekanalilt . Vahel lausa lastesaadete ajal. Istusid rahulikult vaatama ja äkki oli naine mõnes reklaamis palja pepuga . Niisugune lodevus tekitas remondimehes ainult viha ja tõrksust . Tatjana jäi ikka asja uurima , põsed õhetamas , aga Viktor läks niisuguste vahepalade ajal külmkapi juurde õlut jooma ja võileiba tegema . Eks seda oli Tanjuša kord Vasjale kaevanud , et tema Viktor olevat juba niisugune ätike , et ei taha ise ega lubaks isegi telekaunitaridel end näidata . Teistel meestel hammas verel ja silm põlemas , aga tema mees – " impotent " . Impotent ? Jah , sellest süüdistusest piisas täiesti ühele igati korras mehepojale ... Sõltub naisest , et kes ja mis ! Virisesid , hädaldasid , kaebasid isegi Vasjale ! Pole siin enam midagi pikalt heietada ja kaasa tunda . Nagu Tanja mulle oleks kaasa tundnud ? Kandis mind arvelt maha ja kogu lugu ! Viktor oli kõiki muresid ja rõõme Vasjaga jaganud . Nüüd oli ka hirmus soov sõbraga rääkida , aga Tanja istus köögis . Küllap kuulaks pealt ? Mees kiikas üle ukseläve . Naine kohmitses pliidi juures ja venekeelne lauljatar hõiskas raadios armastusvalust ja -õnnest . Igaks juhuks otsustas Viktor Vasjaga rääkida eesti keeles . Niigi palju head , et Tanja polnud suutnud riigikeelt kuidagi selgeks saada . Ilmaaegu sokutas teisele kodakondsuse . Praegu oleks nii lihtne tüütut elukaaslast Venemaale või pärapõrgusse saata . Eks viimasel ajal paljud nii tegidki . Varem oli see Viktorit marru ajanud , et abikaasadega kaubeldi , nagu oleksid kõik ootamatult marutõppe jäänud . Pererahu ja ustavus – sellel pidanuks maailm seisma , aga mitte rahal . Nüüd arutles mees ehmunult , et ehk see " marru ajamine " oligi tema isikliku " marutõve " esimene staadium . Võib-olla oli temagi vaid haige ? Kogu eelmine öö üksnes hallutsinatsioon ? Jah , ta pidi Vasjaga nõu pidama . Igal juhul tuli asjad nii korraldada , et Tanja süüdi jääks . Võib-olla lahutuseni asi ei jõuakski ? Ehk annaks kõike teisiti sättida ? Aga vaevalt see sõrmedega loitsiv nõid oleks Tatjana olemasoluga nõus ? Igal juhul poleks Viktor päri , et haldjalik naine hellitaks edaspidi veel teisigi mehi . Juba see mõte iseenesest pani hinge valutama . Vasja oli vahva sell ja parim sõber . Kindlasti oli ta valmis tunnistama , et Tanja on temaga pidevalt truudust murdnud . Elu oli karm ja tõelist sõpra tuli aidata . Virisev ja mehi impotendiks sõimav naine pidi saama õiglase karistuse . " Vasja , " sosistas Viktor telefonitorusse . " Sa pead mind aitama . " " Mina alati sõpra aitama , mina hea sõber olema ! " suurustas Vasja häälekalt . " Kus kraanid , kus torud ? Mina kohe tulema ! " " Ei kraane , ei torusid , " madaldas Viktor veel rohkem häält . " Sa pead tunnistama , et oled Tatjanaga truudust murdnud . " Telefonitorust kostis Vasja ehmunud kõõksatus . " Vasja , sa pead mind aitama , " anus Viktor . " Mul on vaja lahutust ! Kiiresti ! Sa oled ometi tõeline sõber . Tunnistad , et sina ja Tatjana tegite mulle sarved pähe ! Ma vajan lahutust ! Kas sa eesti keelest aru ei saa ? ! " " Mina ei abielluma Tatjanaga , " kuulis ta Vasja sünget vastus . " Keegi ei nõua , et sa Tanjušaga abielluksid , " jahmus Viktor sõbra mõistmatusest . " Mina tahan vabaks saada nagu sina . Sina oled alati olnud vaba vanapoiss ! Aita siis ometi sõbral ka ahelatest vabaks saada ! " " Mina ei abielluma Tanjaga , " halas Vasja . " Purjus oled või ? " hakkas Viktor vihastuma . " Ise alati hooplesid , kui hea elu on ilma perekonnata . Tuled , millal tahad ! Lähed , millal tahad ! Miks sa Tanja poole hoiad ? " " Mina ei hoidma Tanja poole , mina ei tahtma temaga abielluda , " peaaegu niuksus Vasja . " Ma saan aru , et sulle maitsevad mu naise pirukad ! Aga ole mees , ära lase end mingite pirukatega ära osta ! Sa oled ju minu parim sõber , Vasja ! " " Sinu parim sõber , " piiksatas Vasja vastu . " Siis tuledki homme ilusti siia ja seame Tanjakesele sellise lõksu , et teie justkui olete mu naisega voodis ja mina sattun peale , " seletas Viktor kannatlikult aeglase taibuga sõbrale . " Mina ei tahtma lõksu , " karjatas Vasja . " Anna andeks ! Mina enam mitte kunagi nii ei tegema . Mina mitte kunagi enam ! Kõik ! Lõpp ! Anna andeks ! Jäta ellu ! Viktor , halasta ... Me ju sõbrad olema ! " " Kas sa oled mees või ei ole ? ! " sisistas Viktor , keda sõbra kangekaelsus ärritas . " Kardad mingit naist ? Mis see Tanja sulle pärast teeb ? Pakun oma sõbrale võimalust oma isiklikku naist nii veidike ... kabistada ! Ja sina ! Kuule , see on ju solvav ! Pole see Tanja nii kohutav midagi , et sa ei võiks tal korra rinnust kinni kahmata . Tal on niisugused rinnad , et mõnigi eit kadestaks . Solvad , mees ? ! " " Mõnitad või ? " oigas Vasja . " Tee parem kohe lõpp peale ! Tule , mina pea pakule panema ! Sina minu ära tapma ! Parema sõbra maha lööma ! Mina halastust paluma ! " " Ma poleks eales arvanud , et sa oled niisugune argpüks , " imestas Viktor . " Mäletad , koos saime Norilskis karuga hakkama . Ei kartnud sa lumetormi ega midagi ! Nüüd pelgad ühte väetit naist ! Sõber palub ja sina ei taha aidata . See on mulle eluküsimus . " " Mulle ka eluküsimus olema , " vigises Vasja . " Mina ei tahtma Tanjaga abielluda . Mina tahtma vanapoiss olema . Sina , Viktor , väga suuremeelne olema , aga mina ei tahtma teie pere lõhkuma . Mina kunagi ei tahtma teie pere lõhkuma . Tanja ise kõike tahtma ! Tema muudkui mulle rääkima , et Viktor impotent . Temal ükstapuha olema ... Mina ainult seepärast Tanjaga seda asja tegema , kui sina tööl olema . Mina välismaale sõitma , parem välismaale . Mina mitte Tatjanaga abielluma ... Mina mitte midagi tunnistama ! Tanja ise tahtma , minust kinni hakkama ... " " Mis ! " röögatas Viktor telefonitorusse , lõpetades kõik sisistamised ja sosistamised . " Kas sa tahad öelda , et oled Tanjaga ... " " Mina ainult mõned aastad ... " hädaldas Vasja anuvalt . " Temal varem see mustlane Romen olema ja siis veel see lihamüüja Dimka ja veel enne Miša , kes tagasi Venemaale sõitma . Mina alles paar aastat ... Tanja kõigile , et sina impotent ja tema veel noor naine ... Mina mitte süüdi olema , mina mitte midagi tunnistama ... " Viktor istus , telefonitoru käes rippumas , ja kuulas kaugelt kostvat sõbra selgituskõnet , nagu ei puutukski see üldse temasse . " Ja mina arvasin kogu aeg , et olgu mis on ! Sind ja Tanjat võib usaldada ! Tanjat ja sind ! Kuni vanaduseni ... Kasekeseni hauakünkal . Sind ja Tanjušat ... " HELILOOJA PAAVO RALM TAJUS END ÜLE HULGA AJA TAAS LOOJANA . TA TAHTIS OMA REEKVIEMI LÕPUNI KIRJUTADA , TAHTIS AUSTRIASSE SÕITA , TAHTIS ... Austria reis oli alles kevadel ja kuigi taevas lõõskas lausa kevadiselt ere päike , ei kandnud need päikesekiired Ralmu välkkiirelt märtsikuu lootustesse . Pikk ja sünge talv oli ees , kuskile sugulaste juurde end majutada tundus nii alandav , et isegi sõbra enesetapp näis pigem järgimist vääriva kindlameelse teona kui tragöödiana . Aga reekviemi tahtnuks mees siiski lõpuni kirjutada . Eriti pärast neid naeruväärselt kummalisi kohtumisi Anna Valdrega , kes elas samas majas ... Üksnes sellest teadmisest oli kogu linnaosa justkui karva vahetanud , kuigi mitte loomaliku kaitseinstinkti , vaid pigem ebamaise rõõmu väljendusena . Kõik kiirgas , säras , helendas . Võib-olla oli jumalikul helgil märksa argisem seletus , sest Ralm oli lõpuks ometi paksud kardinad akna eest ära tõmmanud ja kogu korteri valguslainetega üle ujutanud . Mees oli varemgi katsetanud kardinapilude vahelt välja kiikamist , kuid ümbrus oli tundunud siis eriti räpasena , inimesed inetutena ja päikesekiirgus pani vaid pea valutama . Täna olid kõik möödaruttajad imekombel haruldaselt sümpaatsed . Eriti see lapsega neiu seal ... Ja jalutuskepiga uhkelt vehkiv vanahärra ja missugused võluvalt naerused noored ! Paavo Ralm võpatas . Anna ? Tema Anna ? Muusikakriitik Anna Valdre jäi ju ühte tuppa selle lojusega , kes talle öösel oli kallale tunginud . Ja tema , Paavo Ralm , imetles siin juhuslikke möödujaid , kui keegi juhuslik kraaniparandaja oli äkki naise juba mõne kraaniga kogemata kombel maha löönud . Võib-olla nad polnud tõesti lähedased ? Ja küllap ühele vägivaldsele joodikule oli armukirg pigem põhjus mõrvaks , aga mitte naise kaitsemiseks . Ta oli käitunud täiesti vastutustundetult . Kas tema , Paavo Ralm , armukadetses siis tõesti mingit remondimeest ? Kas tema ... Kas ta oli tõesti armunud ? Sellele küsimusele vastuse otsimine tundunuks liialt piinarikas ja Ralm otsustas vastuse eest põgeneda . Ta oli kord juba Anna Valdre elu päästnud . Miks mitte päästa ka teist korda ? Kõrvalasuva trepikoja koodi mees loomulikult ei teadnud , aga üks poisike tervitas teda väga viisakalt , nagu oleks ta tema kasulaps , ja lasi mehe kõhklematult majja . Paavo Ralmu jahmatas poisslapse galantne viisakus , sest ta polnud juba ammu päevavalguses majast väljunud ja mida rohkem ta end tuppa sulges , seda enam tundus , et ta elab mingil metsikul inimsööjate territooriumil , mis on talutav vaid öösiti . Jõnglase päikeselisest tervitusest julgustatuna jooksis mees trepist üles noorusliku kergusega , kuigi oli päev tagasi vaevu jalgu järele vedanud ja tundnud pideva nälgimisega kaasnevat nõrkust . Anna Valdre avas kohe ukse ja meest rabas ühekorraga valguselaine nii naise silmadest kui ka kogu korterit kuldavast helendusest . " Ma ... Igaks juhuks , " alustas mees energiliselt , aga kohmetus siis , sest mingit hädaohtu ei paistnud olevat . " Jätsin teid eile öösel täiesti hoolimatult selle remondimehega . Ma kartsin ... Ei , ega ma päriselt ei kartnud ka ... " Köögist tuli nii isuäratavat makaronilõhna , et mees mitu korda neelatas ja jutujärje kaotas . " Teie ? " hüüatas naine , kui oli meest viivu tähelepanelikult silmitsenud . " Te olete vist tõesti päris näljane ? See tähendab , oi , vabandage , ma tahtsin öelda , et minu pärast pole te vist veel söönudki . Öised üleelamised . Te päästsite mind , aga mina ei taipa teile tänutäheks isegi kerget einet pakkuda ... " " Kas ma paistan tõesti nii näljane välja ? " küsis mees masendunud siirusega , kogu ta erksus ja innukus oli paugupealt kadunud . " Mis te nüüd ! " hakkas Anna Valdre tõtlikult seletama . " Lihtsalt mul pole teile mingit väärilist tasu pakkuda . Öösel julgevad vähesed kaaskodanikud üksteist aidata . Karju või ära karju ! Aga agressiivsed joodikud on alati ohtlikud , eriti siin turu ligiduses . " " Ja ometi jalutate te igal öösel koeraga ? " poetas Paavo Ralm vahele . " Te olete siis märganud ? " uuris Anna õhinal . Mees muigas : " Saatuse teed on üpris kummalised ja enamasti me lihtsalt ei soovi märgata , kui meid lausa vägisi mingile uuele rajale juhitakse . Me tahame ise oma saatust juhtida , mitte juhitavad olla . Pean tunnistama , et teie koera öine haukumine on mulle juba ammu närvidele käinud . Mul on sellepärast isegi mõned helitööd pooleli jäänud . . . Teate ise , kui mõttelõng katkeb ! " Anna Valdre ilme tuhmus ootamatult ja ta pakkus täiesti argise häälega : " Astuge edasi ! Ma olen teile järelikult tõesti mitmekordselt tänu võlgu . Nii isikliku appikarjumise kui ka oma koeraga olen ma pidevalt teie loominguprotsessi seganud . " Anna kadus kööki ja Paavo Ralmul oli äkki tunne , et ta on midagi väga valesti teinud . See tunne oli tal inimestega suheldes sageli ja seepärast ta enamasti vältiski igasuguseid otseseid kontakte . Oli siiski nõme vaikides lahkuda ja mees kõmpis samuti kööki . Perenaine sättis vaikides nõusid lauale , nagu oleks tegemist mingi igapäevase manulisega , keda peab kiiresti toitma , et oma kohust täita . Ralm avas mitu korda suu , aga ei osanud äkki ühtegi mõistlikku lauset moodustada . " Ilus ilm täna , " sõnas mees ja viipas käega aknast välja , nagu tutvustaks välismaalasele kohalikke vaatamisväärsusi . " Tõesti ilus , " vastas Anna Valdre läbitungimatul ilmel ja kühveldas mehe taldrikule uue kuhja makarone juustuga . " Siin on vist juust ? " katsetas mees veelkord meeleheitlikult , venitades välja sulanud juustuniidi . " Jah , ma valmistasin makaronivormi juustuga , " seletas naine nagu tüütule arengupeetusega priileivasööjale . " Ma ei ole mingi nälginud kerjus , " hüppas Paavo Ralm otsustavalt püsti . " Te ei pea mind suuremeelselt toitma , kui ma teile nii vastik olen , et te isegi minuga rääkida ei taha . " " Just mina olen teid kahe aasta jooksul öösiti seganud , " ajas Anna end otsustavalt sirgu . " Need öised jalutamised olid mu elu ainus lohutus ja vaheldus . Ma vihkan päevase turu ligidust ja pidevat sekeldamist . Ma vihkan ... " " Te vihkate minusuguseid tüüpe ? " küsis Ralm valvsalt . " Nälginud , räpaseid ja hullemaid kui kõik turuvarblased kokku ? Teie , Anna Valdre , olete tegelikult ... " Paavo Ralmul jäid ütlemata saatuslikult solvavad sõnad , et naine on südametu eputis , kes laseks kasvõi Mozarti nälga surra , aga pärast kirjutaks helilooja muusikast ennastimetleva suuremeelsusega kiitvaid artikleid . Uksekell helises läbitungivalt mitu korda . " Nüüd on vist lõpuks saabunud politsei , keda ma öösel appi hüüdsin , " salvas Anna ja läks ust avama . Lävel kõrgus raseeritud ja odekolonnist haisev kraaniparandaja Viktor . Küüslaugu- ja viinalehale oli lisandunud veel lämmatavam lisand . Anna asetas käe vaistlikult ninasõõrmetele ja hüüatas : " Mina pole teid täna välja kutsunud ! Te olete vist kraanid segi ajanud ! " " Ah , mis kraanid ? " pilgutas mees Annale vandeseltslaslikult silma . " Küll me neid kaunite naiste graafikuid teame . Ma ikkagi vana tuttav , võtke mind järjekorras vahele ! " Paavo Ralm hakkas köögis kramplikult köhima ja talle tundus , et kui ta kohe ei lahku , siis oksendab täis kogu muusikakriitiku köögi . Uksel ei lasknud öine joodik teda kohe mööda , vaid vehkis ta suunas šampanjapudeli ja lilledega : " Noh , ma ju ütlesin , et asja saab kiirendada . Mõistlik mees teeb järgmisele ruumi ... " " Viktor , kas te olete hulluks läinud ? " kuulis Paavo Ralm veel trepilt Anna küsimust lillekinkijale . " Lilled ? " mõtles Ralm häbistatult . " Tänu asemel kugistasin makarone , aga ei taibanud isegi lilli kaasa osta . " Osta ? No need mõned sendid oleks ta ju taskutest välja tuhninud . Eidekesed müüsid sügislilli turul paari krooni eest . Ta abikaasadel oli õigus olnud , et ta pidas ennast maailma keskpunktiks . Ennast ja oma muusikat . Isegi lihtlabane remondimees oskas naisele elegantsemalt läheneda . Pole siis ime , kui ... Jah , ta oli Anna Valdrele vaid kaastunnet äratav nälgija . Peaaegu hulgus . Hullem kodutustki , sest temaga suhtlemine tõotas avalikku skandaali ja keelepeksu !! Paavo Ralm peitus oma toanurga pimedusse . Oli tõesti märksa rahulikum , kui kardinad olid taas päikesekiirgusele ette sikutatud . Nii sai ta keskenduda vaid helidele . Aga pähe tulid kahetsevad ja segavad mõttejupid . Ta oleks siiski pidanud jätkama eratundide andmist . Koolis oli loomulikult liiga palju suhtlemist , aga mõnede ärimeeste järeltulijad olid algul tundunud nii väärtusliku sissetulekuna . Ta oli ise kõik ära rikkunud , oma kannatamatuse ja õelusega . Paljudele ei makstavat ju palku välja . Inimesed ootavat aastaid oma tõlkehonorare väga lugupeetud kirjastustestki . Aga tema oli hakanud röökima , kui talle ei makstud kuu , teine ega kolmas ... Ärimehe proual jätkus jultumust isegi helilooja ees oma uues kasukas keerutada ja mesimagusalt naeratades teatada , et kogu raha läinud sellele kehakattele ja küllap tuntud heliloojal polevat tühise tunnitasuga kiiret . Siis oligi Ralm ebainimlikult röökima hakanud ja tema hääl sarnanes vist küll veristatava pudulojuse omale . Igatahes oli peen naine kiljatanud ja põgenenud . Järgmisel korral seisis uhke eramaja uksel ärimees ise . Ralmu ei lastud uksest sisse ja tunnitasu loeti ta pihku nii põlglikult , nagu antaks väljapressivale kerjusele armuandi . Veel praegugi sulges Paavo Ralm alandusest silmad , kui ta sellele hetkele tagasi mõtles . Noor jõhker mees ilumurul jalgu hargitamas ja rahatähti ta sõrmede vahele surumas . Sel hetkel oli ta mõistnud paremini kui kunagi varem oma sõbra enesetapu möödapääsmatust . Alandusviivul oleks helilooja meeleldi end koos ärimehega õhku lasknud . Muidugi oli uhkem hävituslennukiga vaenlase emalaeva pikeerida , nagu tegid seda jaapanlased Teise maailmasõja ajal. Paavo Ralm oleks meeleldi sööstnud otse taevast alla karistava inglina , et koos solvajatega plahvatuses põleda . Tal polnud kahju ei pirtsakast ja andetust muusikaõpilasest , rahapillavast kasukate kogujast ega nürimeelselt kangekaelsest ja vintskest abikaasast , kes oma sahkerdamiste ja hangeldamistega kogu seda upsakust võimaldas . Praegu mõtles Ralm nukralt Kaunase noorukile , kes ennast pargis oli protestimärgiks põletanud . Ta suri üksi ja põletushaavades . Väärikam oli loomulikult üksi surra , nagu seda tegi ka ta ammune noorpõlvesõber . Miks ? Kas leidus siis ümbritsevas elus vähe liikumapanevaid jõude ? Igas argipäevas , igas nõmedas alanduses . Aeg-ajalt kanti Paavo Ralmu arvele suuri honorare , aga raha sulas kiiresti ta sõrmede vahelt . Ta jooksis kohe muusikaplaatide kauplusse , ostis kokku seda ja teist , nautis ülendushetki ... Ja juba asenduski üürike ülendus otsatu alandusega , sest tuntud heliloojaga kiputi meelitatult vestlema ainult nii kaua , kuni ta tegi ebalevalt juttu rahalaenamisest . Keeldusid isegi need , kes olid veel mõned aastad tagasi lahkelt laenanud , kuigi Ralm oli neile võla alati ausalt tagasi maksnud . Protsendid ju ? ! Raha pidavat tegema raha ! Inimestest oli vormitud liigkasuvõtjad . Ja need , kes jäid ümber vormimata , jäid ka ilma rahata . Andekad pillimehed vihjasid ise aeg-ajalt Ralmule , et kas tuntud helilooja ei laenaks . Paavo Ralmu heliteoseid ju esitatakse , honorarid laekuvad ? ! Võib-olla tundus ta neile silmakirjaliku ihnurina ? Võib-olla veidrikuna ? Igatahes olid õllesaalide mõnusalt muretud lobisemised jäänud kuidagi iseenesest minevikku . Jah , ikka siis ! Pärast sõbra enesetappu . Kõik need vanad armsad kohad meenutasid eriti süngelt sõbra jäädavat lahkumist . Tuttavad paigad ei lohutanud enam , vaid tundusid eemaletõukavalt kõledatena . Ralm põgenes neist nagu hauakambritest , kus jätkusid igavesed peied ta sõbra matustel . Koduseinte vahel oli kõige kindlam . Mida hämaram , seda parem . Aga ööpimeduseni oli ilmselt veel aega ja inspiratsioon oli Ralmu täielikult hüljanud . Kõht oli liiga täis . Iiveldus oli küll kadunud ja meest valdas mõnus rammestus . Kõige ustavam pääsemistee olnuks päevane uni . Magada , kaduda , unustada . Mitte midagi mäletada ! Kas ta oleks kunagi võinud uskuda , et ta on armumas naisesse , kes armatseb mingi kraaniparandajaga ? ! Ei , ta ei pea ennast üliinimeseks ega remondimehi rämpsuks . Ta lihtsalt uskus hingesugulusse , sellesse ülimasse sidemesse , mis võis inimesi ühendada . Turske mehemürakas Anna voodis – mälupilt tegi Ralmule endiselt lausa kehalist valu . Anna Valdre ja selle mehe vahel võis olla üksnes himur iha , ei midagi enamat . Aga võib-olla naine polnudki midagi enamat ? Ehk oli helilooja kõik naise haruldased hingepeenused vaid inimpelglikkusest välja mõelnud ? Ta oli kaks korda abielus olnud ja endiselt nii neitsilik ? Just seda sõna oli ta teine abikaasa lahkumisel kasutanud – olevat piin elada neitsilikult puhtahingelise mehega , kes ei teadvat tõelisest elust mitte midagi ! Laused olid välja paisatud ränga süüdistusena . Tookord oli Paavo Ralm kaua nende sõnade pärast piinelnud nagu mõni vistrikes nooruk , kes ei suuda ühtegi naist omada ega rahuldada . Teine abikaasa oli õpetanud heliloojat naisi paaniliselt vältima . Praegu pidi ta aga tahtmatult muigama . Paljud , kes teda hästi tundsid , nimetasid teda naistekütist Casanovaks . Abikaasa , kes teda samuti pidanuks tundma , väitis sootuks vastupidist . Kus oli tõde ? Kas oli tõde selles , et ta oli suhteliselt edukas helilooja , kes oma honorare alati liiga pillavalt maha laristanud ? Või oli ta nälgiv hädavares , kelle kõht polnud harjunud kütkestava Anna liiga rammusate makaronidega ? Oli ta naiste võlukütkeis sipleja ? Või saatuslik naiste ja noorte neidude hukutaja ? Ta mõlemad abikaasad väitsid nii ühte kui ka teist , aga kahtlematult oli Ralm olnud rohkem kordi abielus kui nii mõnigi kriitik , keda koduperenaisest kaasa juba aastakümneid kannatlikult öösiti koju ootas . Ehk samuti makaronidega ? Ralm turtsatas hämarusse . Miks mitte astuda kraaniparandajaga heitlusse ? Remondimehe eeliseks oli , et tema kätega olid loodud Anna korteri uued kraanid . Ralmu eeliseks aga naise korteris kõlav muusika . Aga kas ikka kõlas muusikakriitiku korteris eelkõige Paavo Ralmu muusika ? Üks helilooja oli küll kord õllesaalis kadedalt väitnud , et kui see vanatüdrukulik Anna Valdre Ralmu kuulsuse eest pidevalt ei hoolitseks , siis poleks ta mingi tuntud muusik . Ta olevat Valdre loodud ! Tookord oli Ralm kohutavalt vihastanud ja tüübi läbi sõimanud . Loomulikult jäi kõigile õllestele pillimeestele mulje , et kannatajaks pooleks oli salakaval mõnitaja . Praegu oli Paavo esmakordselt tookordsele kuulujuttude levitajale tänulik , sest just temalt oli mees kuulnud , et Anna Valdre olevat seltskonnas lausa kohtluseni häbelik . Kaks häbelikku ja inimpelglikku ? Kas poleks nad ideaalne paar ? Lõpuks ometi suudaks Paavo Ralm ise endale paarilise välja valida ... Aitab abieludest , kus naised trügivad ta magamistuppa ja teatavad paar kuud hiljem , et Ralmust saab peatselt õnnelik isa ... Loomulikult oli Paavo Ralm väga vilets abielumees ja veel mannetum papa oma lastele , aga ta energilised abikaasad polnud talle eriti valikuvõimalusi jätnud . Neil olid ammu uued eralossid ja pangaarved , lastel olid uued jõukad issid . Ralm polnud jõudnud oma poega ja tütart armastama õppida , sest mõlemad naised olid tuntud helilooja üpris ruttu vahetanud tundmatute rahameeste vastu . Oli see vaid eneseõigustus ? Ralmul hakkas õudne üksnes mõttest , et ta peaks Nõmmele sõitma ja haukuva buldogi ees ootama , kuni endine abikaasa teda kardinaprao vahelt pilkavalt silmitseb . Ei , parem kanda lastevihkaja ja Casanova mainet . Tal polnud neile lastele mitte midagi pakkuda peale tühja külmkapi ja leivakoorikute . Võib-olla oli neil võimalus õppida muusikat ja mõista , et ainus võimalus oma heliloojast isaga lähedaseks saada on – hingesugulus . Aga esialgu nõudsid nad uuelt perekonnalt kalleid mänguasju ja lõbustusi . Kõike seda , mida Ralm ei suutnud ega tahtnud oma lastele kinkida . Ah , laps polnud mingi eraomand nagu auto või maja . Abikaasad olid ta lõksu meelitanud ja siis imikutega viletsast korterist minema kolinud . Ja ometi piinasid meest tihti südametunnistusepiinad , et ta oma lapsi nii kaua näinud polnud . Need hood käisid peal nagu mingi tõbi . Kahtlematult leevendanuks piina ja valu Anna Valdrega vestlemine . Aga seal istus šampanjat rüüpav konkurent – kraaniparandaja ! Paavo Ralm teadis armunu intuitsiooniga , et veel polnud selle turske mehe ja Anna vahel midagi " mehelikult " otsustavat juhtunud . Aga Anna oli kummaline . Ühelt veidrikult võis kõike oodata . Isegi seda , et ta anduks mehele , kes talle Ralmu arvates põrmugi ei sobinud . Ja helilooja Ralm otsustas naise pärast võidelda . Esimest korda elus . Võidelda , jah , aga ikkagi – kuidas ? TATJANA LACHMANN OTSUSTAS VIKTORI EEST VÕIDELDA – KASVÕI MÜRGITADES ! AGA KEDA IKKAGI MÜRGITADA ? Naist oli kõige enam solvanud see , et mees vajus küll algul kössi , kui Vasja talle lihtsameelselt kogu tõe välja pahvatas , aga seejärel hakkas energiliselt tegutsema , nagu oleks Tanja mõne ulmefilmi nähtamatu robot , kellest võib vaikides mööda marssida . Alati oli Tatjana kõik särgid , sokid voodile valmis asetanud . Nüüd polnud mingit balli ega teatrit plaanis , aga Viktor otsis juba suures valges riidekapist välja oma parima ülikonna , mille Tanja oli talle ise muretsenud , sest kas siis mehed oskavad korralikke rõivatükke osta ! Põhimõtteliselt kuulus ju ülikond Tatjanale , samuti sokid , mida ta oli hiljaaegu pesnud . Rääkimata veel uhkest särgist , mille ta kinkis oma Vitjakesele juubeliks . Tatjanale kuulusid kõik sokid , särgid , lipsud ja loomulikult mees ise kogu mehelikus oskamatuses ja naiivsuses . Aga Viktor ei teinud märkamagi , et ta oli tervenisti lubatud Norilski Tanetškale . Traavis mööda tuba ringi . Vaata et peale ei astu ! Esmakordselt pani naine tähele , kui jõulised on mehe õlad ja kui hoolimatult võib ta naist oma teelt kõrvale lükata . Tatjana püüdis meest kallistada , seletada , ohkida , nutta , aietada ... Viktor kõndis ringi nii võidukalt , nagu oleks naise truudusetus olnud tema trumpäss eluvõitluses . Ja ometi oli ta veel hiljaaegu ameeriklasest onupojale kiitnud , et kogu vabariik võib uppi lennata , aga nende abielu seisvat nagu kindel kalju , ei mõjuvat sellele mingid tormid ega tuuled . Tatjana oli tookord kibestunult muianud , sest " kindla kalju " asemel võinuks neil olla niisugune kindel arve nagu sellel Turu-Mašal , kellel polnud nägu ega tegu , aga kes ometi lendas puhkuse ajal mööda Ameerikaid ja Aafrikaid ... Just turul liikus see õige ja " kindel " raha . Aga välisuks paugatas ja Viktor lahkus ilma hüvasti jätmata . Neil juba varsti hõbepulmad käes ja nüüd siis nii ära minna ? Vitjake polnud kunagi tööle või turule läinud ilma kallist naisukest musitamata . Vahel tüütas kohe ära , et ainult musi peale oligi ta veel meister . Turunaised kadestasid Tanjat , et tal on nii kodune ja truu mees . Väljas ei joo , piipu ei tõmba , naisi ei vaata ... pane või turu autahvlile ! Tanja tormas magava ameeriklase juurde ja kukkus meest raputama : " Sina elu maha magama , sina Eesti maha magama , sina oma onupoja maha magama ! Tema suures hädas , aga sina magama ja magama ja ... " Külaline rabeles end perenaise haardest lahti ja põgenes akna juurde , nagu kavatseks läbi klaasi välja hüpata . " Viktor ära minema , " nuuksus Tanja haledalt , " tema minu maha jätma , tema sinu maha jätma . Meie vaesed õnnetud ! " " Niisuguse naise juurest oleks tulnud juba ammu ära minna , " kuulis ta äkki ameeriklase suust uskumatut otsust . Kogu külalise sugulaslik viisakus oli kadunud ja mees põrnitses kurtjat avalikult raevuka vihkamisega . " Mi-i-is-s-s ! ? " sisistas Tatjana nagu uss . Naine pigistas silmad kinni ja mõistis äkki kogu tõde – kõiges oli süüdi see neetud ameeriklane . Juba Norilskist oli pärit siberlanna teadmine , et kõik ameeriklased on spioonid , kurjategijad ja rahva õõnestajad . Viktor poleks eales üksi nii enesekindlalt endale puhtaid sokke jalga toppinud . See kõik oli ameeriklasest onupoja õõnestustöö . Kui juba eestlased põlgasid venelasi ja sõimasid neid " võõrkeelseteks " , siis ameeriklased seda enam ! Tanjal oli alati hea vaist olnud . Ka Turu-Maša ütles , et väetit naisterahvast ei päästa praegusel raskel ajal kõrgem haridus , vaid naiselik vaist . " Mina sulle pirukaid küpsetama , aga sina neetud ameeriklane kõiki venelasi vihkama ! " võttis Tatjana hoogu nagu üle Eestimaa metsade keerutav tume tuulispask . Aga ookeanitagune Tom ei teadnud loomulikult midagi kohaliku tuulispasa võimeid puid juurtega välja kiskuda ja kodukatuseid pealt lennutada . Professor püüdis tagajärjetult meenutada tooni , mis sundis üliõpilased loengusaalis alati vagusi : " Venelased ei puutu ju üldse asjasse . Ma imetlen Dostojevskit ja Turgenevit , loen meeleldi Tsvetajeva ja Bloki luulet ... " Aga Tatjana lähenes talle juba nagu tume vihapilv : " Sina käisid muudkui öösel suitsetamas , sina , sina , sina ... Tulid Ameerikast siia ööelu elama ja minu Vitjakest rikkuma ! Välja minu kodust ! Kohe minema , lennukisse ... Lendama , sina ära lendama , mitte Vitja ära minema ! " Ja naine hakkas kõrgelt koolitatud teadlase asju kapist välja loopima . Keset põrandat hunnikusse ! Tom Lachmannil oli tunne , et veel hetk ja ta saab selle naise kisast südamerabanduse . Mees põgenes vannituppa ja pistis pea külma vee alla . Aga ka läbi veesulina kuulis ta naise ähvardavat sõjakisa : " Mina nemad ära müritama ! Nad kõik mürgitama ! Mina kätte maksma !! " Kui Tatjana majast välja tormas , siis puudus tal kindel plaan . Ta lihtsalt pidi tegutsema ja ei suutnud enam kauem selle jälgi õõnestajaga ühes korteris olla . Mees oli maniakaalselt paheline nagu kõik need Eestisse reisivad välismaalased . Vahtis Tatjanat , sest ei raatsinud lõbutüdrukutele raha maksta . Tanja otsustas Turu-Mašaga nõu pidada , sest kedagi teist polnud ligiduses , aga Maša seisis alati oma leti taga . Küllap sõbratar oskas soovitada , missugune mürk on kõige sobivam . Naine ei uskunud , et tema tõeline võistleja oli see kõhetu ja kahvatu varjukuju , kelle voodist ta Viktori oli koju toimetanud . Ta polnud isegi meigitud , seljas mingid laiad hõlstid . Ilmselt oli tegu lõbutüdrukute hooldaja ja sutenööri abilisega ! Ja vaevalt oleks mees ennast nii üles löönud , kui ta oleks läinud naabermaja viletsasse naudingupaika ? ! Tatjana oli ta ju sealt leidnud : pesemata ja haisevana . Niisugusesse urkasse tagasiminekuks poleks vaja olnud endale pool pudelit odekolonni pähe kallata . Korter oli ilmselt mingi ajutine asupaik , ei mingit remonti ega tõelist luksust ! Seal määrid tolmuseks iga rõivatüki , ballipintsakust rääkimata . Mees läks ilmselt kuhugi mujale . Aga kuhu ? Kes seda küll teaks ? No muidugi – Viktori parim sõber Vasja . Küllap oli Vasjal ammu kõik teada , seepärast ei tundnudki mingit südametunnistusepiina , et ikkagi Viktori naisega ja mitte mõne teisega . Tatjana ostis turult kaasa Vasja lemmiksööke ja -jooke ega jäänud Mašaga pikalt vestlema . Eks mürgitada jõuab alati . Kõigepealt tuli salamisi selgeks teha , et ikkagi – keda just mürgitada ? Võib-olla sedasama Mašat , kes teda täna kuidagi süüdlaslikult silmitses . Või tundus see ainult nii . Kogu linn oli ootamatult täis kurjategijaid ja petiseid . Kõik luurasid üksteist altkulmu . Tanjal oli loomulikult naiselik vaist . Ja Vasja poissmehekorteri võti alati käekotis kaasas . Tavaliselt oli ta Viktori parimat sõpra ette hoiatanud , et mehel jälle euroremont käsil ja neil võimalik rahulikult pidutseda . Vasja oli naise kokakunsti kiitnud ja nurrunud , et küll ikka Viktoril on Tanja hoole all hea elu . Noh , maitsegu siis seda head elu , kuni Tanja temalt kõik saladused välja meelitab . Ja kui vastu hakkab , siis võib ju harjutamiseks kasvõi Vasja kõigepealt ära mürgitada . Kes käskis tal Viktorile nende saladuse välja lobiseda ? ! Tatjanale tundus , et vähemalt pooltel vastutulijaist on kotis mürk ja silmis kirglik iha naabrit vagaseks teha . Ah , see oligi nii lihtne ! " Mõrv ! " See on tõesti kõige ohutum väljapääs . Ainult igasugustes telesarjades saadakse kurjategijad kätte . Turul jooksevad pooled tuntud vargad ja tapjad vabalt ringi . " Kui ei tapa meie , siis tapetakse meid ! " valas Tanja viha välja bussi trügides ja hoolimatult tõugeldes . " Küüditajaid ja naabrite peale kaebajaid ei karistanud keegi . Ei Suur Stalin , Suur Jumal ega Eesti Vabariik ! " Tanja vanemad olid Siberisse saadetud proletaarse ahnitseja poolt , kellele lisaks kõigele muule ei meeldinud Tanja ema klaverimäng . Maalt vabrikusse tulnud revolutsionäär ja mõisapõletaja sai endale toa , kus oli elanud Tanja vanavanaema lapsehoidja . Suguvõsa kodu jagati Leningradis kommunaalkorteriks , aga Tanja tulevasele emale jäi siiski kõige uhkem ja valgusküllasem rõduga tuba . See ei mahtunud revolutsionääri hinge . Tige nooruk vihkas Tatjana vanaema , kes lastele muusikatunde andis , ja insenerist vanaisale õhtul Chopini ette mängis . Algul olevat vanaema kutsunud naabreid " salongi " luuletusi või klaverimängu kuulama , aga see saigi talle saatuslikuks . Noorukist vormiti siiski enne parteijuht ja kättemaksuline kiilaspea , kuni tal lõpuks õnnestus kogu peenutsev pere Siberisse läkitada . Lõppude lõpuks oli ta tõesti rõhumise ohver , sest pidi mitu tosinat aastat endiste aadlike " klaveriklimberdamist " taluma . Kui Tatjana käest päriti , miks ta vanemad ikkagi küüditati , siis vastas ta lühidalt : " Klaverimängu eest ! " Kogu hingest vihkas kiilaspäine naaber vaid vanaema , aga Tanja ema oli abiellunud konservatooriumi üliõpilasega ja " igasugust klimberdamist " vihkas edukas parteilane samuti . Nii sai muusikavihkaja pärast sõda endale Tanja esiisadele kuulunud päikeselise toa . Vanaema ja vanaisa surid juba teel Norilskisse ebainimlikes tingimustes . Tanja sündis hädas ja viletsuses , aga siiski armastuses . Tema jaoks oli kauge Siberi linn alati olnud armastuselinn . Kuni vanemad hukkusid ja Vitjast sai talle nii isa kui ka vanem vend . Tanja vehkis bussist väljudes ründevalmilt kotiga ja mõtles , et tema abielu Viktoriga oli õieti patt . Isadega pole vaja abielluda ! Viktor oli Tanjušast olnud ligi kümme aastat vanem , kui ta teda vanemlikult kantsedama hakkas . Vasja oli Tanjast paar aastat noorem ja selle mehega oli ta lõpuks aru saanud , mida tähendab kirg ja iha . See polnud mingi sõbralik ja sõnakuulelik vastutulek ! Tõeline kirg oli ju hoopis midagi muud . Ometi poleks Tanja ise kunagi omaalgatuslikult Viktori juurest lahkunud , sest isasid ei jäeta ka maha – vähemalt Siberi isasid mitte ! Ah , kõik see tegi haiget , neil oli olnud nii eeskujulik perekond . Turu-Maša alati imetles ... Hädad algasid ameeriklasest ja muusikast . Muidugi muusikast , sest " klaveriklimberdamise " pärast oli Tanja suguvõsa Norilskisse saadetud ja nüüdki algasid uued mured sellest päevast , kui nad käisid ameeriklasega " klimberdamist " kuulamas . Keerutamine ja kavaldamine olid Tatjana pikapeale väga ebausklikuks muutnud . Ta ei läinud kunagi Vasja juurde , kui must kass jooksis üle tee . Ta astus edasi kergemal sammul , kui täis prügikott kasti visati , sest see pidi pealtnägijale õnne tooma . Endeid oli hulganisti . Vahel Viktor naeris , et imelik , kuidas Tanja üldse tänaval edasi saab . Halbu endeid sadas ju kaela iga nurga tagant . Nüüdsest teadis Tatjana täiesti kindlalt , et tema suguvõsale toob endistviisi õnnetust igasugune " klimberdamine " ... Ei mingeid kontserdisaale enam , ei mingeid oopereid ja ballette ... Üks " klimberdamine " kõik ! Ameeriklane sõitku minema ilma ooperi ja balletita . Tatjanal ei õnnestunud oma kokakunstiga Vasjat peibutama hakata , sest mees seisis süngelt ukse taga nagu piirivalve sõdur . Naine polnud siiski argade killast ja nügis end mehest mööda – otse kööki . Hakkas perenaiselikult askeldama ja sekeldama . " Mina Mašaga Soome tööle sõitma , " alustas mees riigikeeles , nagu tahtes sellega oma teatele võimalikult seaduslikku rõhku anda . " Mina sind kaua ootama , mina kaua piinlema ! Nüüd meie lõpuks Mašaga otsustama ... Soome tööle , mina ees ja tema järele ! " " Mašaga ? " karjatas Tanja ja nüüd oli selge , keda tulnuks juba ammu ära mürgitada – hoopis Tanja alatist pihiema , Turu-Mašat . " Tema minust viis aastat vanem olema , tema oma turuputkat kuhugi ei jätma , tema sind petma , raha välja pumpama , mina sind armastama ... " Lõpuks ometi oli Tatjana siiralt armastust avaldanud . Ta oli äsja Viktorist ilma jäänud . See oleks liig , kui ta peaks ühel ja samal nädalal loobuma mõlemast mehest . Tema , Tatjana , kes oli alati nii kindel olnud oma ületamatule naiselikule vaistule . Ta oli ikka suhtunud üleolevalt naistesse , kelle abielud lõhki läksid ? Vähemalt Vasja pidi alles jääma , vähemalt tema ! ANNA VALDRET MASENDAS , ET KRAANIPARANDAJA JUURESOLEK MUUTIS KOGU TA HUBASE KODU JUSTKUI MANNETUKS KRAANIPIKENDUSEKS . Remondimees rääkis naise korterist nii , nagu ületaks vahetatud kraanide väärtus tunduvalt euroremondita ruumide väärtuse . Vannitoas olevat eurokraanid , aga Anna toatapeeti ja köögisisustust ei saavat kuidagi " euroks " nimetada . Viktor oli Anna protestist hoolimata šampanjapudeli lahti teinud ja köögipõranda vedelikuga üle ujutanud . " Elupäästja ja lahke ravitseja terviseks ! " tõstis mees pokaali ja kinnitas innukalt : " Me oleme ju inimesed , saame aru , aitame ja päästame üksteist . Tänapäeval on , jah , isegi raskem kui oli küüditamisel Siberis ... Seal olid kõik omad ! Edasi ? Ei kuhugi ! Meil siin ajavad jultunud poisinolgid koolilapsi varastatud autode alla ... " Erutusest ja joomisest muutus mehe jutt segaseks . " Te olite Siberis ? " küsis Anna veidi hämmastunult . " Baltisaksa perekond , " teatas Viktor uhkelt . " Mina ise olen Siberis sündinud , aga onupoeg Ameerikas . Praegu on ta meil külas , ah , nii kuulus mees ! Saatused , kannatused , lahkuminekud , reetmine ... " Mees ohkas raskelt ja näis hetkeks Anna unustanud olevat . Ta kallas endale šampanjat ega pannud naise pooltühja pokaali tähelegi . Annale meeldis see jook ja meeldis , et teda ometi kord millegi eest tänati , sest kuigi ta pani tihti muusikaarvustustesse kogu oma hinge , kuulis ta ometi muusikutelt harva tänusõnu . Peeti kuidagi iseenesestmõistetavaks , et Anna Valdre on teistest kriitikutest sõnaosavam ja läbinägelikum . Teda polnud ometi vaja aplausiga tänada nagu pillimehi ja heliloojaid . Aga isegi remondimees Viktor näis kiidusõnu igatsevat – oskuslikult vahetatud kraanide eest . Tulevase euroremondi eest . Siberi vägitegude eest ... Mees jutustas Siberi taigast , sest algul oli Anna huvitatult küsimusi esitanud . Parem kuulda midagi karujahist kui üha uusi üksikasju , miks naise korter olevat ilma Viktori euroremondita elamiseks kõlbmatu . Anna Valdre ei tahtnud selgitada , et tal on elamiseks vaja hoopis midagi muud kui Viktoril . Raamatuid , muusikaplaate , noote ... Muusikaraamatud olid Annal virnas ka köögiriiulil . Lauanurgal kõrgusid need teosed , mida naine meeleldi kohvipausidel lehitses , et vaimujõudu ja inspiratsiooni koguda . Need lemmikraamatud turgutasid isegi rohkem odavatest soolaküpsistest ja pähklitest . Kuskil olid tegutsenud ja elanud mõtlejad , uurijad , muusikast innustujad . See oli Anna Valdre salajane vandeselts . Nende mõttekaaslaste toetusel suutis naine argimuredele muretult vastu astuda ja unustada nii nõukogude impeeriumist pärinevad tapeedid kui ka mööbli . Muusikateoste autorid pärinesid ju veelgi varasemast ajast . Vanus polnud oluline ! Samuti mitte siik , rahvus , varanduslik seis . Olulisim oli – mõte ! Aga mõte oli sama nähtamatu nagu muusika ja Viktor lükkas haruldased raamatud endast eemale . Väites , et teosed levitavat köögilaual pisikuid . Raamatud koguvat tolmu , neid pidavat uuritama raamatukogudes . Korter olgu tolmuvaba ja ainult hädavajalike teostega . " Kas vaid kokaraamatutega ? " torkas Anna põlglikult vahele . Aga Viktor hakkas mürisevalt naerma ja vibutas naljatades Anna poole sõrme : " Tõeline perenaine oskab küpsetada ilma igasuguste raamatuteta . See on naisel lihtsalt veres . Mina olen harjunud koduste pirukatega , ei osta kunagi mingeid maitsetuid turu käkke ... " " Ise küpsetate ? " nähvas Anna vahele , et mehe jutuhoog ja tänuavaldused ometi kord otsa saaksid ja kraaniparandaja taipaks koju minna – koduste pirukate juurde ! " Mina ! " jahmus turske mees , oma võimsat kuju uhkelt sirgu ajades . " See on ju naistetöö . Meil , Siberis , ei lubanud ükski õige perenaine meest kööki , toitu narrima ... Ja minul on vedanud ... " Remondimees peatus ootamatult kesk suurustavat hooplemist ja nii ei saanudki Anna teada , milles täpselt Viktoril vedanud on . Kraaniparandaja süngestus ja kallas endale kogu kingitud tänu-šampanja . Naine oli saanud pudelist mekkida õige vähe . Ka Anna korterisse suhtus Viktor sama peremehelikult nagu tänuks toodud kallisse jooki . Mehel oli sellele ometi eesõigus ! Anna Valdre kodukorter näis ähvardavatest tõugetest vankuvat . Justkui painav maavärin ? ! Veel hetk ja kogu paneelmaja on kokku varisemas koos Anna hapra kodutundega . Naine tajus katastroofi nagu esmakohtumisel Magnusega . Tookord oli ta lasknud end ühe samalaadse šampanjatooja ilukõnest uimastada . Aga seekord on ta meheliku abistamisvande vastu juba kaitsesüsti saanud – tänu kooselule teise võrdväärselt suure lubajaga . Värin on kaotamas oma hävitamisjõudu , sest Magnust meenutades peab Anna tahtmatult muigama . Erineva saatuse ja sünnikohaga mehehakatised on oma tõotustes nii sarnased nagu täiesti identsed kaksikud . Ka Magnus oli Anna endise kodu üle vaadanud ja rääkinud sellest nagu kõlbmatust korterist . Ometi oli ta muusikakriitiku juurde sisse kolinud ja polnud hakanud naise toapoisiks , nagu ta innukas korraarmastus näis eeldavat . Esimene abielu oli Annat õpetanud mõistma " kodulembeste " meeste salakeelt . Kui mees halvustas naise korterit ja raamatuid lauanurgal , siis võis kindel olla , et varsti hakkab ta kogu hingest põlgama ka naist ennast . Doktorikraadiga Magnus ei erinenud ses suhtes kuigivõrd Siberi " elukooliga " Viktorist . Magnuselt saadud kaitsepookimine aitas naisel hirmud eemale raputada ja oma euroremondita kodu leebe kiindumusega silmitseda . Muidu jääks ju järele tühjus , sügavik , mille põhjani kukkumine täidaks ehk kogu järgneva elu . Olgu Viktoriga , olgu kellega tahes ! Kui , ah , vaid Paavo Ralm ... Raseerimata ja võidunud kampsunis ... Kindlasti polnud helilooja Ralm nii suur korraarmastaja nagu odekolonnist ja küüslaugust lehkav Viktor . Remondimehe olemasolu tõi esile ühe Anna kõige varjatuma hirmu , et ta kodu polegi olemas . Pole ühtegi pelgupaika – raamatuid , muusikat . Kõik on koristatud , hävitatud , nagu Magnus kord vihahoos teha lubas . Ja alles ainult pärast euroremonti isikupäratust hiilgavad seinad . Kõik kaitsvad mälestused värvikihi alla kaetud , alatiseks maha nühitud . Annale tähendas kodu tema eluviisi . Kõikjal olgu näha raamatuid , mitte tühje seinu . Päev otsa võimaldatagu kuulata muusikat , kas klassikakontserte või eesti nüüdisheliloojaid . Kõrvaklapid ei seganud , aga segas Magnuse süüdistav edasi-tagasi kõndimine . Isegi doktorikraadiga Magnus ei suutnud Anna unelemist tööks pidada . Hommikune klassikaraadio ajas meest samuti marru . Missugused helid tooks küll Viktor tema korterisse . Mis rütmid sobiksid kokku nii hingematva lõhnaseguga ? ! Anna väristas õudusest õlgu . Ta oli Magnusele peaaegu tänulik , et kooselu selle mehega oli teda säästnud vähemalt remondimees Viktorist , kraaniparandaja " omakasupüüdmatust " abist . Järjekordselt kuulis Anna kinnitusi , et temasugune haruldane naine ei sobivat nii mannetusse korterisse . Viktor aitavat tal ümber kolida Meriväljal valmivasse eramajja . Nad olevat ju täiskasvanud inimesed , mõistlikud ja kogenud . Ausaid ja sümpaatseid olevat nii väha järele jäänud . Viktori naine olevat püüdnud Annat mustata , ah , jah , eks ikka üksnes oma patutegude varjamiseks . Mees ei uskuvat , et niisuguses korteris , ilma meigita , musta minikleidita ... Ei , ei , tema abikaasa oli ise hoor ja katsetas korralike laimamist . Viktor polnud veel eilsest pohmelusest täiesti toibunud ja šampanja oli talle kiiresti pähe löönud . Küllap poleks ta muidu välja lobisenud , et pidas Anna Valdre korterit üheks paljudest lõbumajadest , mida töötud kaunitarid viimases hädas pidavat lausa isiklikes eluruumides . Üüri vaja ju maksta , elekter ja vesi ! Kõik nõudvat raha ... Aga tema , Viktor , pakkuvat sümpaatsele naisterahvale kogu oma varanduse . Hoida muidugi , sest abiellumist pidavat ikka kaaluma ja vaagima . Täiskasvanud inimesed ... Enne kontrolli , siis usalda . Ah , Viktor olevat oma naist pimesi usaldanud , aastate kaupa ! Siberist peale ... Olnud lausa isa eest ... Äh , naised , kohutavad naised ! Kohe näha , et Anna polevat niisugune ! Anna Valdre oli nõukogudeaegse konservatooriumi lõpetanud just impeeriumi lagunemise viimastel aastatel . Ta poleks kunagi uskunud , et mingi remondimees võiks kord tema kodus istuda ja jahvatada enesekindlalt " ostutehingust " . Mida muud ta siis praegu välja pakkus ... Magnuski oli pääsenud Anna koju elama suuresti vaid seepärast , et naisel polnud tol ajal isegi muusikatunde ja üüriraha . Aga arvustuste eest maksti Eesti Vabariigi esimestel aastatel vaid paarkümmend krooni . Hea , kui sedagi ! Mees oli sümpaatne ja valmistus doktorikraadi kaitsma . Anna leidis , et on naeruväärne olla kogu elu platooniliselt armunud Paavo Ralmusse , kellest pealegi jutustati ilgeid lugusid . Magnus paistis skandaalse helilooja kõrval ustava ja truu sõbrana . Mida veel võiks tagasihoidlik naine elult soovida ? Ja Anna polnud ju ometi mingi kaunitar , nagu sugulased talle sisendavalt kinnitasid . Intelligentsetel ja malbetel neidudel olevat suur oht jääda vanatüdrukuks , hoiatas hoolitsev vanaema . Kõik lahked nõuandjad tõukasid Anna üksmeelselt viieaastasesse košmaari , mida nimetatakse tavaliseks abieluks . Magnus vastandus kõigele sellele , mis Anna jaoks muutis elu elamisväärseks . Aga ebapraktilisele konservatooriumilõpetajale soovitati visalt praktilist ja ustavat meest . Lõpuks andis muusikateoreetik alla , kuigi ükski vananaiste-teooria ei ennustanud , et tegelikult pole Magnus ustav ega praktiline . Need olid vaid omadused , mida ta Annalt karmilt nõudma hakkas . Mees lennutas raha tuulde tervisespordile , pidudele , reisidele ... Kokku hoidis vaid kodult ja söögirahalt . Praktilisus seisnes niisiis osavas parasiitluses . Anna pidi tagama odava majutuse – koos odavalt maitsva toitlustamise ja korteri täieliku hooldamisega . Mees lendas põnevatele ja kaugetele reisidele üksi , sest tema oli nutikalt kokku hoidnud nii koristaja kui koka , nii köögi kui lõbumaja pealt . Ja tema jaoks olid sponsoritest ärisõbradki alati varmad raha eraldama . Annale kingiti ootamisrõõm ja uhkeldavad reisimuljed , lisaks näägutamised , et raamatud koguvat endiselt liiga palju tolmu . Anna polevat mehe epistlitest midagi õppinud . Anna Valdre oli siiski Magnuselt palju õppinud . Viktori " praktilisi " tõotusi kuulates suutis ta vaevu naeru pidada . Hullumeelselt perutaval murranguajal oli küllap kodu tõesti omandanud parima päästerõnga omadused . Aga nii Magnus , Viktor kui ka Anna pidasid koduseks päästerõngaks sootuks erinevaid nähtusi , harjumusi , asju ... See , mis Viktorile tundus uppumiskindla päästepaadina , tundus Annale põhja vedava lisakoormana . Kodulõhnade kaitsev nõiaring ? Anna hindas raamatulõhna , Viktor koduseid pirukaid . Anna nõiaringi moodustasid nähtamatud sümfooniahelid , Viktoril silmatorkav euronikerdus , viimistlus ja värvihais . Anna Valdre oli alles äsja harjunud uue koduga . Kogu ta olemus tõrkus vängete remondilõhnade vastu , mis lõhkunuks ta paari aastaga saavutatud hingelise tasakaalu . Naine poleks nõustunud isegi kingiga – tasuta viimistlustöödega . Aga Magnuselt oli ta piisavalt valusa õppetunni saanud , et näiliselt tasuta tööde eest peaks ta maksma kolme veretilgaga . Vähemaga juba Magnuse- ja Viktori-taolised ei lepiks . Usinalt ärplevate meeste enesekiitust nimetati viimastel aastatel reklaamiks . Sulitembuks muutunuks kõik vaid siis , kui paberid oleksid olnud alla kirjutatud . Aga ka sel juhul võtnuks kohtus käimine liiga palju aega , et haprad naisolevused süüdistamisega riskinuks . Abielu ja ühes korteris elamine oli alati salastatud . Kõrvalised isikud ei teadnud ei lubadusi ega pettusi . Siin nüüd istus see uhkeldav Viktor , kes oli endale kauplemas uut naisorja , sest et ta vanas eluseltsilises ilmselt pettunud oli . Ta ei olnud ühtegi Anna pirukat eales maitsnud , aga ta pidas enesestmõistetavaks , et muusikakriitik kogu elu , unistused ja harjumused võib visata prügikasti üksnes seepärast , et Viktor euroremondiga kõva raha teenib ja Meriväljal maja ehitab . Ärimeestena olid nii Magnus kui ka Viktor piisavalt " praktilised " , et mõista – nende isiksus iseenesest " ei müü " . Ebapraktilist habrast intelligendikest tuli niisiis peibutada materiaalsete hüvedega . Naiselt ei olnud muud võtta peale kolme veretilga , aga ega saatangi ilmaaegu inimhingi jahtinud . Kui nad muuks ei kõlvanud , siis põrgukatla alla tuleviskajaks ikka ! Kuni nad veel suutsid ja jõudsid ... Eks hiljem olnud aega neid endid katlas keeta . Anna oli kord juba " ärireklaami " ohvriks langenud ja Magnusega elatud viie aasta eest ränka hinda maksnud . Inimpelglikkus , öised jalutuskäigud ... Tänaval tõtateski pidevalt peas kõrvaklapid , et mõni lemmikkontsert leevendaks hingevalu ja lepitaks ümbritseva tooruse ja pealetükkiva labasusega . Pärast lahutust polnud Annal olnud mitme aasta vältel ühtegi meessõpra , keda tahtnuks koju kutsuda , vähemalt vestelda ... Kolleegidega olid asjalikud tööjutud . Ja rohkemat Anna lihtsalt ei talunud . Aeg-ajalt jälitas teda unenägudes vaid Paavo Ralmu painavalt kütkestav kuju . Ja nüüd troonis Anna Valdre koduses pelgupaigas kõikmõeldavaid haise levitav Viktor ja kauples Annat endale nii enesestmõistetavalt , nagu oleksid kogu maailma muusikahelid äraostetavad vaid ühe eruoremondi eest . Uskumatu jultumus ? Talumatu naiivsus ? Või lihtsalt kohalike rahahimuliste väärastunud usk , et kogu inimkond on väärastunud koos nendega ? Raha oli ometi leiutatud nii ammu , aga ikka leidus neid , kes maalisid , kirjutasid tähti ja noote ... Kirjutasid ega tahtnud isandatele alluda . Hoolimata mõisnike või sponsorite suuremeelsetest lubadustest . Anna haaras köögilaualt ühe neist raamatuist , mida Viktor pahaselt eemale nihutas ja luges helehäälselt mehele ette : " Aga tal on üks eelis . Ükskõik , mis tal hinge peal on , kas piinavad teda rasked mõtted või on südamel mure sõbra surma pärast , vastamata armastus , haavatud uhkus , viha kellegi reetlikkuse pärast , kelle vastu ta on lahke olnud , ühesõnaga , ükskõik , missugune tunne või teda vaevav mõte , aga pruugib tal see ainult mustvalgel kirja panna , kasutades seda jutustuse teemana või essee kaunistusena , ja ta unustab selle kõik . Ta on ainus vaba inimene . " " Hõk ! " kõõksatas Viktor jahmunult . " Mulle šampanjat ei jätkunud , ma olen kaine ! " naeratas Anna kelmikalt " Ja vaba inimesena kavatsen nüüd lõpuks ennast ise lõbustada . Kõigepealt raamat ja nüüd veidi muusikat . " " Ma tahaskin ... " alustas Viktor . Aga Annat ei huvitanud enam põrmugi , mida kontvõõras veel tahtis või soovis , kauples või igatses . " Benjamin Britten – sõjareekviem , " kuulutas naine ja keeras muusika täisvõimsusele . Kui sõda , siis võiduka lõpuni . Viktor maigutas abitult suud , aga helilooja vaimujõud oli tema omast tugevam . Mees ajas end püsti , näol tige ja vägivaldne helk . Endisest lahkest abipakkujast polnud enam jälgegi järel . Viktor sööstis raevukalt Anna suunas , aga õnneks komistas tooli otsa ja naine suutis uksest välja lipsata . Korteri välisuks lahti , trepile , minema ... Nii põgenes Anna oma koduseinte vahelt , kus pidanuks olema tema kindlaim pelgupaik . Trepil põrkas naine kokku Viktori-näolise mehega , kes ta käest kinni haaras ja ehmunult küsis : " Ega Viktor mürgitatud ole ? Surnud ? Mis on juhtunud ? " Annale meenus öine kohtumine välismaalasega . Kui ammu see tundus olevat ... Ah , loomulikult , Viktori sugulased , kes kord juba Anna korterist mehe minema tassinud . Aga midagi seletada polnud mahti , sest juba tormas trepist alla vihaselt mõmisev kraaniparandaja ise . TOM LACHMANN POLNUD ERITI RABATUD ONUPOJA LOOMALIKUST MÕMINAST , SEST SEE VAID KINNITAS TEMA TEOORIAT KOHALIKE MOONDAMISEST ELAJATEKS . Impeerium oli oma töö teinud , Eesti Vabariik oli vabanenud orjapõlvest liiga hilja . Professorile oli see täiesti selge , kui ta nägi möödatormavat sugulast , kes ei teinud ameeriklast tundmagi . Astrofüüsikule ei tuletanud siiski Viktori loomalik tatsamine meelde ühtegi konkreetset maapealset looma . Ei gorillat ? Ei jääkaru ? Pigem tulnukat kosmosest ? Mõnda niisugust katselooma , kes kauge tsivilisatsiooni poolt lennutatud samal moel universumisse nagu venelaste koerast kosmonaut . Tom pidi tahtmatult muigama , sest enam ei seganud teda see , et onupoeg temaga väliselt nii väga sarnanes . Sarnasus oli ootamatult maha pudenenud nagu vana krohvikiht . Vähemalt Tomi jaoks . Professor tundis end taas kultuurinimesena , kes vaatab arengumaale kaastundliku üleolekuga . Loomalikkus oli muidugi hädaohtlik ja nakkav nagu ka mõni sõratõbi . Jah , Viktori abikaasaga juhtunu , see häbiväärne magamistoa vaibal maadlemine ... Ei , ei , see oli täiesti siberlanna algatus . Naine oli salakavalalt tuppa hiilinud , abitu magaja pooleldi vägistanud . Loomulikult ei kavatsenud professor kedagi ahistamise eest kohtu alla anda , aga oli tõesti ainus võimalus kohe lahkuda . Olnuks narr solvuda , et ta on välja visatud . Ta oli ju ammu plaanitsenud varasemat ärasõitu . Tom Lachmanni rahataskus oli tuhat dollarit sularahas , veidi rohkemgi , sest enne üldisi arusaamatusi oli ta tahtnus seda raha pakkuda hoolsale Tanjušale – kõigi koduste pirukate eest ja stiimuliks uute küpsetamisel . Tavaliselt ei kandnud ameeriklane nii palju rahatähti kaasas , sest siinsete sulide osavus oli tuntud . Tom puudutas ehmunult põuetaskut , sest ta seisis ikkagi trepil vastamisi nõtke naisolendiga , keda Tatjana oli tembeldanud taskuvargaks . Raha oli alles . Küllap pelgas naine päevavalgust ? Või oli Tatjana teooria siiski vigane ? Habras naine tundus pigem tõrjuvana kui pealetükkivalt lõbuhimulisena . Tom silmitses naisekuju uurivalt ja hoolimata ettevaatlikkusest tundis professor taas kütkestavat külgetõmbejõudu . Hingestatust , mida Tom nii väga vastassoos hindas , aga mida ta oma abikaasas oli alati vähe olnud . Ka pulmareisil , mis kujunes pigem armsaks kohanemiseks kui romantiliseks meeletuseks . Tom Lachmann oli kodust kaugel ja keegi ei saaks teada ... Pärast häbiväärset lühiühendust Tatjanaga võiks ta mällu jääda siiski ka midagi tõeliselt haruldast . Unesegane Tom oli ju Viktori abikaasa asemel kujutanud algul võrratut öist tundmatut . Kui juba kujutlus pakkus nii hullumeelse kiresööstu , mida siis veel tegelikkus ? Mees astus naisele sammu võrra lähemale , aga naine põgenes trepist üles sama loomaliku kiirusega , nagu onupoeg oli alla trampinud . " Ma tahtsin vabandada ! Tahtsin valuraha maksta ! " karjus professor naisele järele . " Raha ! Pidage ometi ! Raha ! " Naine seisatas ja Tom naeratas pettunult , sest " raha " oli kohalikele ikkagi võlusõnaks , mis kõik uksed avas . Küllap oleks ta ka öösel pidanud kohe tasust juttu tegema . Tom Lachmann sööstis salakavalale võrgutajale noorusliku väledusega järele , kuid naine ei mõelnudki teda korteriuksest sisse lasta . " Mille eest te kavatsete mulle maksta ? " uuris naine külma uudishimuga . " Te ... ee ... eehe ... ravitsesite nii hästi mu onupoega , " pomises ameeriklane . " Ma tänan oma sugulase päästmise eest . Aga ... Jaha ... ha ... Mul on teile suur palve , et teie ja teie sõbrad ta nüüd rahule jätaksite ! Temalt pole midagi võtta , aga mina sõidan juba täna Ameerikasse . Tal ei ole korteris midagi , sest ta on kõik likvideerinud ja sõidab Ameerikasse mulle järele , et mitte siin loomastuda ... Te ju saate aru , mida ma mõtlen . Ma ei mõista hukka ! Te olete samuti turumaffia ohver ! Ei , ei , pole vaja selgitada . Ma tean , see muusika oli võrratu , mida ma tol ööl rõduuksest kuulsin ... Te oskate ohvreid peibutada ! Peen töö ! Ei , olgu , ohvreid pole olnud , midagi pole olnud . Lihtsalt eksitus ! Arusaamatus ! Ja siin on valuraha ! Andke sutenöörile või kellele tahes ! " Tom Lachmann võttis suuremeelselt elegantse kaarega välja rahatasku ja ladus naise pihku need dollarid , mis olid mõeldud Tatjanale pirukate eest . Jäägu kõigest ilma , kui ta julges professorit välja visata ! Sellel loomastunud maal eirati isegi külalislahkuse kauneid reegleid . Tom oli restoraniarveid kinni tagunud , Viktori abikaasale uue kasuka ostnud ... Kohutav mandunud rahvamass . Ja isegi väliselt nii intelligentsed haaravad värisevate kätega tühiseid rahatähti . " Seiske siin ! " põrutas naine tänu asemel ja oli välgukiirusel tagasi . Ta ei tulnud koos sutenööriga , et ameeriklaselt veelgi suuremat rahahunnikut välja pressida , nagu professor oli kartnud . Mees hingas kergendatult ja temas tõusis taas lootus , et ehk saab ta siiski naise palja kaela kütkestavat aroomi sisse hingata ja oma keelega lõpuks ta kõrvalesta puudutada , hellitada ... Ah , vaid kord elus ! Anduda nii , et mõistus peast kaoks . Kogu elu oli olnud nii asjalik . Viimasel ajal oli rohkem mõnu soojas vannis lebamisest kui abikaasa ülessoojendamisest . Justkui antaks talle pidevalt armuande . Niisuguse raha eest oleks tal juba õigus nõuda oma fantaasiate täielikku täitumist . " Ma võin mitte lennata , " sosistas mees kähinal . " Võin lihtsalt siia kolida . Ütlen neile , et Ameerikasse , aga ise ... Parem üks kindel klient , see tähendab – mees ! Te meeldite mulle , meeldite nii ... väga ! " " Kuidas ? ! " hüüatas naine jahmunult . " Te arvate , et mina ... ? See polnudki nõme nali ? Teie arvate ? Miks ? Kuidas te julgete ? " " Ma pole politseist , " nähvas professor külmalt . " Olen teadlane ja mind on raske petta . Ma suudan tõsiasju järjestada , neid teaduslikult analüüsida . Muidugi pole te lõbunaine ameerika mõistes , pigem geiša , kurtisaan ... Kuidas soovite ! Olete kohaliku vaesuse produkt , aga miks te peaksite anduma ümbruskonna jätistele ? Mina , ma olen professor ... Ma suudaksin ehk teie vastavat talenti tõeliselt hinnata . Mina ... Ma mõistan ... rahapuudus , ebaõiglus ... " " Te eksite ... Ma pole , ma ei oska , " kogeles naine jahmunult . " Isegi kui tahaksin , ei oska ... " " See on naeruväärne , " pahvatas professor . " Jätke teesklemine ! Ma ei kavatse teid alt vedada . See sularaha ! Võiksin iga päev – sama summa ? Noh , kuidas kokku lepime ? " Aga naine surus talle hoopis pihku pungil plastikaatkoti : " Siin on teie ost ! Selle eest te maksite oma raha . Siin on see muusika , mis teile nii meeldis ! Rohkem plaate mul ... praegu kodus pole . Paavo Ralmu heliteosed ! Kuulake ja meenutage ! Võib-olla tuleb teile siis mõistus pähe , teadlane ... " Tomile tundus , et naine sosistas ust sulgedes : " Räpane välismaine elajas ! " Tema , elajas ! Ja veel räpane ? Tema , kes ta oli kartnud end selles linnaosas igal sammul määrida ? ! Nii hingeliselt kui ka kehaliselt . See solvang tundus veel kohutavam kui Tatjana oma . Ta oli lihtsameelselt tänutäheks raha pakkunud . Tom helistas vihaselt kella , et oma dollareid tagasi nõuda , aga keegi ei teinud ust lahti . Mees tundis end äkki täieliku idioodina , et oli niisuguse dollarihunniku andnud täiesti võhivõõrale naisele . Lihtsalt selleks , et Tatjanale vingerpussi mängida . Aga küllap oli Viktori naisel õigus olnud , et need kohalikud kõrgemat sorti kurtisaanid oskasid mehi hüpnotiseerida ja oma vagadusse uskuma panna . Täiesti löödult vantsis elegantne professor trepist alla . Tal oli tunne , nagu oleks ta äsja tõesti oskuslikult paljaks varastatud . Nii romantilistest lootustest kui ka rahast . Ta oli lausa puupaljaks tehtud . Ja ta vajas enne ärasõitu Viktori kaastunnet . Onupoeg pidi temast vähemalt aru saama . Olid nad ju sama pahelise võrgutaja ohvrid . VIKTOR LACHMANN ISTUS NINAPIDI VEETUNA KÖÖGIS JA JÕI ONUPOJA LAHKUMISE PUHUL OTSE TEEKLAASIST VIINA . Naised olid teda ninapidi vedanud ja protesti märgiks ei allunud ta ühelegi truudusetu abikaasa keelule ega käsule , mis teda pikki aastaid oli orjastanud . Lõpuks ometi oli Viktor vaba mees . Ja mida rohkem ta jõi , seda vabamana ta end tundis . Ta oli prii kogu naissoo salakavalusest ja reetlikkusest . Enam polnud tal mingeid illusioone . Tanjušat oli ta range isana vorminud , aga ta mehelik kasvatustöö oli lihvinud abikaasast vaid eriti jultunud valetaja . Parima sõbraga ? Pikki aastaid ? Sünnipäevad , toostid , pirukad ... Kogu abielu nagu kärarikas ja kirev politseisari , mis ootamatult otsa saab ja jätab tuppa kõledalt ebareaalse vaikuse . Viktor ei lülitanud sisse telerit ega raadiot . Need häälekastid olid õigupoolest põgenemiseks Tatjana koduste korralduste eest , sest korteris oli ju alati Tatjanuška peremehetsenud . Tema teadis : kus ja mis . See oli mugav , aga nii tüütu . Vaikust nautides sisendas mees endale , et tegelikult oli tal pagana üksluine elu olnud ! Ja ometi oli nii kahju endast kui ka sellest noorest tüdrukust , kes kord Siberis kasulapsena nende perre tulnud . Tanjake , Tanjušake ... Koos naise nõmeda reetlikkusega oli Viktor justkui kaotanud Siberi ja helge nooruspõlve . Kõik mõnusad mälestused olid seotud usaldavalt alluva Tatjanakesega , kes oli noormehele Norilskis alati alt üles vaadanud , innukalt ja kuulekalt . Selle innuka kuulekuse pärast oligi Vitja õieti Tatjanaga abiellunud , et luua tõeliselt ustav ja kokkukuuluv perekond . Erilist kirge loomulikult polnud , seda sündsusetut , mis ei tulnud kõne allagi , kui abiellusid vooruslikult peaaegu et sugulasega – noorema õega ! Mees kallas teeklaasi uuesti kangemat kraami täis . Tanja meelest olid hommikused joomised otsene põrgutee algus . Noh , kogu elu oli ta püüdnud endale sillutada taevateed ja mis sellest välja oli tulnud ? ! Perele teenis ju leivaraha ikkagi vaid tema ja Tanja võis vaevalt loota Vasjale kui igavesele poissmehele . Viktor teadis , et sõber semmis juba ammu Turu-Mašaga . Küllap oli lustakal vanapoisil lohutajaid mujalgi , sest Maša oli ju ka moe pärast abielus . Vitja oli alati kinnitanud , et sõprus niisuguse moraalilageda naisega ei too tema Tanjušale midagi head . Kogu see Eesti värk polnud neile kummalegi midagi head toonud . Neile sobis Siberi avarus ja karm taigasõprus . Norilskis olid suhted paigas olnud ja Vitja polnud seal mingi võõrastes kodudes kraanivahetaja , vaid tõeline proletariaadi esindaja . Ta oli mees , kes tegi kaevandustes mehelikku tööd ja teenis sellega ära ka Tatjana naiseliku imetluse . Pole ime , et Tanjuša igatses tagasi Siberisse , kuigi siin uues Eesti Vabariigis oli neil kõik olemas . Ja rohkemgi ! Aga eestlased ei austanud neid võõrkeelseid , kelleks Tanjake oli alati jäänud . Ja lõpuks ei asutanud Tatjana enam iseennastki . Ega ta muidu oleks selle ringitõmbava Vasjaga koikusse roninud ! ? No leidis alles toetaja vanaduspäevadeks . See mees müüks ta maha ja silm ka ei pilguks ! Nii , nagu ta oli ka oma parima sõbra Viktori eluõnne maha sahkerdanud . Kas Eestimaal vähe neiukesi saadaval oli ? Nüüdsel ajal peeti liiderdamist lausa tarkuse tunnuseks ! Kui oma keha müüa ei oska , siis oled kommunismi igand ? ! " Ptüi , ptüi , ptüi ! " sülitas Viktor mitu korda otse köögipõrandale ja jahmus ise oma teguviisist . Tanjušakese hoolega läikima nühitud põrand ja nüüd tema ? Aga ta sülitas siis otsustavalt veelkord , et näidata oma täielikku sõltumatus mineviku viirastustest . Lits mees see Vasja ! Ei viitsinud pingutada ! Käis hooramas Viktori kodus , see tundus kõige turvalisem . Ei mingeid kurje haigusi , ei mingeid tundmatuid abielumehi või hüljatud austajaid . Uksest astus ikka sisse ustav sõber Viktor ja Vasjake jõudis Viktori remonditud tualetis püksid ilusti kinni nööpida , vannitoas juuksed ära siluda . " Ptüi , ptüi ! " lärtsatas mees jõuetus raevus vastu põrandat , mis tundus sõber Vasja ilge näolapina . Niisugune mees jätab Tanja varsti hätta ... Aga mine tea ? ! Viktor silmitses mõtlikult puhtusest hiilgavat köögiriiulit . Tanja oli oma abikaasat aastaid ninapidi vedanud . Ehk mässib ümber sõrme ka poissmehest Vasja , kes pole naistega kunagi pikemalt koos elanud ega tunne seepärast nende kõiki õrnutsevaid riukaid ja väljapressimisi . " Mina ei taha Tatjana abielluma ! " parastas Viktor valjuhäälselt , aga nüüd on Tanjuša ilmselt Vasja pesas ja sealt kõrvetab teda välja ainult tulekahjuga ... Vaevalt endine parim sõber raatsiks oma hubasele poissmehetoale pommi alla panna ? Põgeneb Soome ? Korter jääb Tanjale ? Naine tirib sinna mõne veel noorema ? Naise pahelisuse suurendamine vähendas Viktori vastutuskoormat Tanja allakäigus , sest Siberi Tanjuša eluloos tundis ta end siiski isalikult vastutavana . Mida kirjutada Norilskisse pojale ? Ei , tagasitee Siberisse oli tänu Tanja reetlikkusele alatiseks suletud . Tomil oli õigus , et jääb üle vaid Ameerikasse onupoja juurde kolida , et kohalikust loomastumisest ja hooramisest pääseda . Liiderdamine ja valskus oli ju kuulutatud lausa kangelasteoks . Kes ei suutnud , see oli ikka veidi naeruväärne . Nii olid nad Tomiga öösel arutanud , kuni ta lõpuks ameeriklase varahommikusele lennukile saatis . Viktor pidi endale tunnistama , et ta oli paar aastat tagasi ise samuti habrast naabrinaist veidi naeruväärseks pidanud . Korterist ju kohe näha , et ei mingit remonti ega luksust . Vitja oli talle lihtsalt kaastundest tilkuvad kraanid ära vahetanud . Üksikul ja üleharitud naisterahval polnud vist mingit võimalust kaaslast leida , ülalpidajast rääkimata . Nii pajatasid kõik ajalehed ja telesaated , mida Viktor jälgimisvääriliseks hindas . Noor naine küll , aga mitte mingi plikaohtu kaunitar , kellel nüüd lõbuturul hea minek . Veidi vanemad naised pidid igal juhul hinnaalandust tegema . Aga sellel intelligendikesel ei paistnud üldse turumajandusest aimu olevat . Küürutas oma räämas toas ja luges talle ette mingit raamatut , kuigi võinuks selle asemel kuulata kraanivahetaja õpetusi , kuidas murranguajast eluga välja tulla . Hiljem oli kiitsakas raamatukoi Viktori silmapiirilt kadunud . Teisi naabreid ikka nägi päevavalguses , seda mitte kunagi . Midagi parandama ka ei kutsutud ja Viktor oli suletud kardinatest möödudes kindel olnud , et eluvõõras nurgas konutaja on uuesti korterit vahetanud . Küllap kolinud maale või sugulaste juurde ? Või muul moel pealinnast kadunud , sest siin oli vaja hakkajaid naisi , kes suutsid elust kümne küünega kinni krahmata ja oma elutükile hambad sisse lüüa , pritsigu kas oma või võõrast verd ! Elu nõudis elamist . Verevaestel ja ebamaistel kujudel polnud Tallinna kui võimalusterohke sadamalinna suures äris mingit šanssi ! Õigupoolest tundus Vitjale , et habras raamatulugeja oli teda veel rohkem ninapidi vedanud kui ta oma abikaasa . Tatjanaga oli asi alatu , aga selge ! Viktor sõi küüslauku ja mõtles õhtuseid remonditöid välja , et mitte naisega tulutult voodis higistada . Vasja oli mats ja reetur , aga eks Vitja oli talle ise sööda ette visanud . Kõik osad olid paigas nagu ühel korralikul kraanil , midagi ei logisenud . Ei langenud veepiisku kunagi müstilisel kombel seinalambist . Salapärane ja kiitsakas vireleja oli aga Viktori jaoks endisest veelgi suurem mõistatus nagu uus diivan , mis hakkab kesk tuba äkki tööle mitmevärvilise ja helenduva purskkaevuna . Asjaliku siberlasena ei uskunud Vitja tulnukaid ega Tanjuša ebausklikku loba . Aga see kummaline Anna paistis küll olendina , kes võib ootamatult õhku haihtuda ja jätta kõik teovõimsad mehed pika ninaga . Viktor polnud ju ainus ohver . Ka ameeriklasest onupoega oli veider olevus ninapidi vedanud . Temalt isegi suure rahahunniku välja meelitanud ! Ja Vitja oli teda lihtsameelseks intelligendiks pidanud . Mineviku tobukeseks , kes ikka veel usub kommunismiparadiisi ega oska end korralikult müüa . Nüüd müüs see kavalpea lausa õhku . Õigupoolest õhust hullematki , sest Tom vääksutas ja kääksutas ärasõidu eel kogu aeg naiselt omandatud muusikaplaate , kuigi Viktori arvates oli neid võikaid helisid raske korralikuks meloodiaks nimetada . Laul pidi meele rõõmsaks tegema , aga need häälitsused panid hambad ja igemedki valutama . Hingest rääkimata ! Tatjana alatus oli vastik , aga mõistetav . Anna eluviis arusaamatu , tema vaesus silmanähtav ja upsakus väljakannatamatu . Tanjuša oli vähemalt enne lahkumist olnud hoolitsev perenaine ja igati kuulekas abikaasa . Kui ikka Vitja käratas , siis jäi nii , nagu mees ütles . Tanjakese puhtusemaania oli aeg-ajalt pealetükkiv , muusikalembese öise viirastuse ükskõiksus euroremondi suhtes aga lausa eluohtlik . Esiteks naise enda tervisele . Ja teiseks Viktori rahakotile . Kui poleks olnud inimesi , kes mõistsid tungivat vajadust oma korterit vähemalt kord aastas üle pintseldada ja puhtaks valgendada , siis oleks remondimehe äritegevus varsti soikunud . Hakka või samuti sutenööriks nagu see kõhetu mehehakatis , kes öösel Annat kaitsma tormas . Viktor katsus muhku , mis ikka veel haiget tegi . Õigupoolest oleks ta ikka pidanud politseisse kaebama . Ja ega praegugi hilja olnud , kui Tomi dollarid naise padja all või sukasääres . Kuidas teenitud ? Ah , see oli küsimus ? ! Anna võis ju oma sutenöörikest , hädavarest , elulootut ja tundmatut nälgijat nimetada surematuks geeniuseks , keda järelpõlved taga nutaksid , aga iga helinikerdaja ärgu kippugu Mozartiks . Viktor oli küllalt koolis käinud , ta teadis , et see geenius suri vaese ja unustatuna , aga iga pätistunud ja vaene helilooja polnud seepärast veel geenius . Viletsus oli garantii vaid maapealseks põrguks , aga mitte igaveseks õndsuseks . Küllap oli helisolkija sellest lõpuks aru saanud ja läkitas oma verevaese sõbratari öistele jalutuskäikudele . Masinavärk töötas nagu õlitatult . Just Anna korteri näiline vaesus ja naise täielik ükskõiksus raha suhtes oli parim maskeering . " No on alles kaval rebane , " vangutas Viktor pead , kui mõtles Anna otsustavale protestile ja seejärel Tomi dollarite taskusse surumisele . " Küllap oleks jutt lõppenud teisiti , kui ma oleksin taibanud ka kohe rahahunnikut lauale laduda . Aga no professor pakkus ikka kõvasti üle ! " arutles mees omaette , et alandavast lüüasaamisest ja väljaviskamisest jagu saada . Igasuguseid kõrgema seltskonna lõbustajaid oli kasutute kõrgharidusega naiste seal hulganisti . Neid olnuks ameeriklastel ohutum interneti kaudu otsida kui öistel suitsetamistel majanurgalt . " Täiskuu ja romantika ! " osatas Viktor hilinenult onupoega . " Säh sulle romantikat ! " Ja Vitjale meenus üks lugu vana semuga , kes oli jumaldanud koolipõlvest peale kättesaamatut kaunitari . Viktor oli naise ja vana semu ise Eesti Vabariigi algusaastail Stockholmi suunduvale laevale viinud . Naine paistis range ja täiesti pipar . Isegi mitte abitu nagu see lapselikkust teesklev muusikahaldjas . Kui Vitja poleks kogu lugu teadnud , siis ta oleks igaühel näo sisse löönud , et õilsaid daame ei tohi ebasündsate kahtlustustega solvata . Aga suursugune naisterahvas oli andunud vanale semule üksnes , jah , luksussõidu eest Stockholmi , sest kujuta vaid – naine polevat nõukogude ajal välismaale saanud . No on hoor ? Või lihtsalt reisihimuline romantik ? Kuidas võtta ... Ja ometi oli tuttav remondimees sama daami enne impeeriumi lagunemist asjatult piiranud , teda öösel koju saatnud ja jalgsi läbi pimeda linna koju kõmpinud , sest taksoraha polnud ja bussid enam ei käinud ... Kümme aastat hiljem ostis ta kättesaamatult püha ingli endale litsiks ühe laevasõidu eest , kuigi varem oli haritud naine labase remondimehe üle vaid naernud . Remondimehest sai uuel ajal väärt pankur , aga väärikast lõkerdajast vääritu lõbustaja , kelle poolt pakutav lõbu rahuldas vastset pankurit õige lühikesel laevareisil . Nii purunesid koos impeeriumiga paljude romantikute nooruspõlve unelmad . Kapitalism näitas igaühele , kes vähegi vaadata viitsis , et kõik oli müüdav ja ostetav . Viktor polnud varem pankuri küünilisust heaks kiitnud , aga nüüd ta mõistis , et vähemalt Anna-suruste haritud silmakirjatsejate võrku ta ei lange . Igal juhul oli ohutum mõni Turu-Maša , kellega oli ette kõik selge ja klaar . Vasjal oli õigus olnud . Naised olid meeste kõrval teisejärgulised olendid . Ei truudust , ei ustavust ! Nojah , küllap Vassili juba teadis ! Ja eks Viktor ise kuulis korterites ringi liikudes ühte ja teist . Keegi polnud nüüdsel ajal ootamatu alatuse eest kaitstud . Kui sa ei taha narriks jääda , siis viska esimesena võrgud välja ! Tatjana valis Vasja noorusliku keha , Viktori võrku jäi aastatega kogutud varandus . Merivälja krundi sai maha ärida , korteri rahaks teha ! Ja kui Tanjušake hakkaks abiotsivalt ringi vaatama , oleks ta juba paljas nagu püksinööp . Vassili Soomes , Viktor Ameerikas ... Saagu siis üksi hakkama kesk räpast turgu , ilma korteri ja elukutseta . Hea , kui poeg ta enda juurde Norilskisse korjaks ! Muidu käiks päriselt alla nagu need joodikust naisenartsud , kelle mehed rikkaks saanud . Viktor jõudis oma mõttemõlgutustega järeldusele , et kapitalism on kohalikele meestele õpetanud põhilist tarkust : " Oma vara ja palka pole vaja naisega jagada ! " Vitja oli sellest algul rabatud olnud , et kuidas siis nii . Koos elatud , lapsed muretsetud , sõprust ja toetust vannutud ... Tema õilsuse eest oli naissugu talle mitmekordselt ninanipsu mänginud . Jätnud ta ilma nii parimast sõbrast , kellega õlut panna , ja kogu pereõnnest , mis äkki nagu solgiga üle valatud . Aga kraaniparandaja oli arukas mees ja oskas näha karmi mängu suuri plusse . Illusioone enam polnud , Vasjaga mehkeldamine hoidis abieluvoodi vähemalt suguhaigustest puhta . Ikka kontrollitud värk . Vitja oli ammu tahtnud isiklikku väikest laeva osta . Tatjana oli pidanud seda nõmedaks unelmaks . Nüüd oli ta igati vaba mees ja võis kõik oma südamesoovid teoks teha . Kõigepealt laevajuhtimise kursus Eesti Mereakadeemias ja seejärel kevadel ehtsa prii laevaomanikuna merele . Mereriigist ja poissmehepõlvest oli niisiis lõpuks kasu , sest juba Norilski põngerjana oli Vitja unistanud päris oma laevukesest ... Laevaga sai ehk kuidagi sõita ka Ameerikasse ? Ja kui mitte , siis polnud Viktor Lachmannil Eesti Vabariigiski häda midagi . Tema oli küüditatute perest , oli täieõiguslik kodanik . Tatjana kuulus minevikku nagu kogu see neetud impeerium ! Viktor ja Tom – nemad pidid kokku hoidma ja kogu maailmale tõestama , et ei nõukogude riik ega nõukogude naised saanud neid türanniseerida . Tom oli öösel aina imestanud , kuidas ta ikka selle hapra öise naisolendi lõksu langes . Kuidas uskus ? Aga paljudel välismaistel meestel oli siin palju hullemini läinud . Haritud õpetajanna pilgutas häbelikult ripsmeid , mees oli kohe küps humanitaarabi jagama . Ja siis saabus kõrvaltoast neiukese sõber ... Mütsti ja valmis ! Hea , kui hing sisse jäi . Paljudel ei jäänud ja kohalik politsei oli täiesti abitu . Just haritus ja intelligentsus oligi nende salakavalaim lõks ! Öises vestluses olid mõlemad sugulased teineteist veenda püüdnud ja samas kahtlustavalt vastast uurinud . " Kui müstiline Anna oli nii salakaval , " arutles Tom endamisi , " siis polnud Viktor sugugi mitte süütult selles voodis lesinud ? Vaesunud haritlane polnud talle omakasupüüdmatu usuõde ! " Ja ka Viktor ei lasknud ameeriklast silmist , et tabada iga vasturääkivust kui viimast süütõendit . " Miks kadus Tom igal õhtul tundideks suitsetama ? " tõstsid Viktoris pead uued kahtlused , kui onupoega polnud talle enam puru silma ajamas . " Ööd olid juba külmad , sigaretid lühikesed ! Ja ka valel olevat lühikesed jalad ! Küllap jättis Tom dollarihunniku haprale haldjale siiski hoopis teistsuguste teenete eest ? ! " Naise sõrmed ei mõjunud ju remondimehe alakehale sugugi nunnalikult . Vitka oli oma abikaasat jäägitult usaldanud ja ometi petta saanud . Tanja lasi end vaid lihtviisil ülal pidada nagu enamik abielunaisi , kes oma rahalise sõltuvuse ja kuulekuse eest tasusid kaasadele kätte sarvede pähe tegemisega . See oli kõige levinum nauding , millest Vitjale olid pajatanud nii mitmedki abielunaised , sest ringirändav remondimees oli kohalikus linnaosas ka midagi ustava pihiisa taolist . Viktor hoidis hoolikalt talle usaldatud saladusi , ei jutustanud neid kunagi edasi Tanjušale . " Ptüi ! " sülitas mees taas põrandale . Ta oli alati arvanud , et niisugused liiderlikud lood võivad ta naiivse siberlanna iseloomu rikkuda . Tanjuša , keda ta oli pidanud naiseliku truuduse ja helluse sümboliks kogu uue elu rõveduslaines , oli tegelikult teda pikki aastaid ta omas kodus narritanud . Olnuks äärmiselt nõme uskuda peenutseva Anna nunnalikkust . See oli alati olnud kõige pahelisemate hoorade maskeering . Kooliplika riided , süütu naeratus ... Nii võis heal juhul isegi mehele saada , kui mõni lahutatud isane parasjagu lohutust otsis . Ja ometi ajas hapra naisolendi mõistatuslikkus lausa marru ! Polnud tal õiget meest ega õiget kodu . Polnud õiget armukestki nagu tema Tanjušal . Aga küll ajas nina püsti , justkui oleks mingi kõrgema sordi kurtisaan ... Ja kuidas vahtis oma heliloojat ? Nii armunult , igatsevalt , plikalikult ... Uskumatu andumusega ! Kõhetu sutenöörihakatis oli valmis naist kasvõi kesk ööd mõrtsukatele kätte andma , aga naine oli kui nõiutud . Tema , Viktor , oli kogu elu aus abielumees olnud , aga oleks teda keegi sellise pilguga vaadanud ? Tal polnud kõrvalehüppeid , ta oli lausa impotentsuseni truu , aga Tanjuša lebas abieluvoodis suletud silmadega , ilme asjalik nagu arvutaks toiduraha kokku . Elu oli ebaõiglane . Saatus ränk ja mõistetamatu , sest abieluline voorus viis vaid täieliku illusioonide purunemiseni . Viktor kiristas hambaid , sest haiget tegi nii Tanja truudusetus kui ka Anna armunud pilk . Loomulikult polnud ta Tanjuša liiderdamist taibanud , sest tema abikaasa ei vaadanud Vasjat kunagi armunud pilguga . Olnuks need kaks vähemalt armunud ! See õilistanuks kuidagi truu abielumehe kannatusi . Remondimees teadis , et Tanja tuleks esimese viipe peale koju tagasi . Ta polnud niisugune uhkeldaja nagu see vaesuses virelev Anna . Viktor oli juba valmis telefonitoru võtma ja Vasja numbril helistama . Eks Vasja ja Maša sõidavad niikuinii Soome . Nemad jäävad Tanjušaga ühte korterisse haavu lakkuma . Ja ometi oleks õnn olnud nii lähedal – naabermajas . See pagana naabrinaine oleks saanud nii Viktori kui ka Tomi . Ainult käsi välja sirutada ja võtta ! Mida ta ootas ? Mida lootis ? Miks ta ei mahtunud Viktori hoolikalt paika pandud eluraamidesse ? Miks ta ei allunud lahterdamisele ? Viktor ei tahtnud tagasi Tanjat , vähemalt veel täna mitte ... Kraanivahetajast siberlane igatses suurt ja puhast armastust . Armunud pilku , mis paneks leegitsema kogu ta hinge . Puudutusi , mis lõpuks ometi sütitaksid ta viinast ja küüslaugust läbi immutatud keha . Täielikku unustust , mis pühiks mälust Tatjana reetlikkuse . PAAVO RALM AVAS JOOVASTUSTUNDES UKSE , SEST TA OOTAS MÕISTUSEVASTASELT , AGA KANNATLIKULT ANNA VALDRE KÜLASKÄIKU . Ralmu korteriukse taga seisis mees , kes meenutas Annat ja seepärast joovastus ei kadunud , kuigi külalisest hoovas hingemattev lõhnasegu , mille kõiki komponente helilooja jälestas – viin , küüslauk , odav odekolonn ... Ja ehk veel midagi õhku mürgitavat ? Paavo Ralmu hing oli aga juba sedavõrd mürgitatud õnnelikust ootuseärevusest , et ta tulija nina ees ust kinni ei löönud , vaid hoopis pidulikult naeratas . Just selle haiseja oli ta aidanud mingil ööl – millal see küll oli ? – Anna Valdre korterisse kanda . Anna elas samas majas ... Selle õnne meenutamisest naeratas Ralm kutsumata külalisele oma kõige säravamat naeratust ja ka tulija näole ilmus viril irve . Aga öine kallalekippuja paistis päevavalguses üpris ebalev ega ulatanudki kohe teadet , mida Paavo Ralm nii väga ootas . " Te kohe küsimata avate ? " pomises helistaja . " Meil kriminaalne kant , mina küsin alati , kuigi mul on uks nagu kõige kindlamal seifil , mitte niisugune vineerplaat ... " Meistrimees patsutas paneelmaja algusaegadest pärinevat ust põlgliku üleolekuga . " Anna Valdre ütles , et olete korteriühistu palgal , tegelete remondiga . Kas tahate ust vahetada ? " uuris Paavo Ralm ja võimalus Anna Valdre nime valjust välja öelda ülendas meest taas nii taltsutamatu õnnetundega , et ta naeratas Anna saadikule veel vastutulelikumalt . " Mina või ? " ühmas ukse uurija ja pidi tahtmatult vastu naeratama , sest öisest veidrast karglejast kiirgas täna vastupandamatult sümpaatset võlujõudu . " Just nii nad inimesi võrku püüavadki , " mõtles Viktor valvsalt ja lõpetas seejärel kibekähku naeratamise . " Kui mina oskaksin sel kombel naeratada , siis ma oleksin miljonär ja minu käes oleksid kõik vabariigi paremad remondiotsad ... See mäng pole puhas ... Tuntud helilooja ei elaks remondita urkas ! ? Avalik tegelane ei naerataks öisele ohvrile nagu mõni ... mõni ... šamaan ! Vattmeeter teisel rikkis või ? Silmad põlevad nagu katkised elektripirnid . Kohe on lühiühendus ja kaputt ! ? " Aga Paavo Ralm jätkas lihtsameelset naeratamist ja veel naiivsemat küsimuste esitamist : " Kas korteriühistu vahetab nüüd tõesti uksi ? Millal te kavatsete tööga pihta hakata ? Selle üüri eest võiks juba ammu midagi ka tasuta korda saata ? Kui suur teie palk on ? " Viktor irvitas taibukalt , sest tema juba õnge ei lähe , et hakkaks igale teesklejale oma sissetulekutest pajatama . " Tasuta lõunaid ei ole , " teatas remondimees ja vägistas oma suu võltsile lahkusgrimassile . " Ohtlik linnaosa , omadele teen hinnaalandust . Teil rõdul parajad trellid ees , aga lind lipsab puurist , kui uks pole sama kõva valve all ! He-he-hee ... " Tulija mökitas naerda ja ka Paavo Ralm puhkes õnnelikult naeru lagistama nagu mõni vallatu poisike . " No see küll päris normaalne ei ole ? " piilus Viktor üle õla väliskoridori , et taganemistee vaba oleks . " Kui ma olen õigetel jälgedel , siis võivad kohe kõri läbi lõigata . Ei , siia tuleb mõni turu vägilane kaasa võtta ... " " Mul ei ole praegu raha , " lausus kõhetu naerataja nukralt , " aga ma varsti saan ... Väga varsti ! " " Muidugi saate ! " nihkus Viktor innukalt lähemale , nii et haisurünnak sundis heliloojat oma korteri sisemusse taganema . " Varsti saate ! Palju kohe ! Olen valmis kasvõi homme pihta hakkama ! Mis sellest – uksetühjast ... Kõik tuleks ümber vahetada , uueks muuta ! " " Vabandage , " sõnas korteriomanik ehmunult . " Ma kõike vahetada küll ei tahaks . Ma olen siin harjunud , mul on mugav . Minu muusika ... jah , see vajab just niisugust aurat . Sissekolimisest peale olen ma seda korterit taltsutanud nagu peru hobust ja nüüd on see lõpuks päriselt minu oma . Koos kõigi mälestuste ja helidega ... " " Sissekolimisest peale ? " röögatas Viktor jahmunult ja unustas kogu viisaka teeskluse . " Mees , kas te olete hull või ? Mina olen vahepeal juba kümneid kordi remonti teinud , ikka kõik sisse ja välja ! See paneelmaja on ju paarkümmend aastat vana ? ! Isegi kraane pole ma teil vahetanud !! Veemõõtja on sisse panemata ! " " Kraanid võite vahetada , " lisas helilooja nõmeda vastutulelikkusega . " Ja selle veemõõtja . Loomulikult , ma varsti maksan ära . Ainult mitte kogu korteris ! Parem juba hullumaja ... " " Just nimelt hullumaja ! " lõikas Viktor otsustavalt vahele . " Mina teie ärisse ei sekku , aga mulle ei meeldi , kui mind ninapidi veetakse . Naised on pagana keerutajad , aga teie öelge nagu mees mehele ... Millal ma võin euroremondiga alustada ? " " Ma ütlesin – vastupidi ! " jahmus korteriperemees . " Naine lüpsis lehma ja vastupidi ! " kuulutas remondimees pidulikult . " Kuidas , palun ? ! " täpsustas kõhetu omanik , kellel mingist õigest omandist ei paistnud üldse aimu olevat . " Lüpsis lehma ja vastupidi , " pilgutas mees heliloojale vandeseltslaslikult silma . " Kuulge , te olete vist purjus ? " hakkas Paavo Ralm ust koomale lükkama , aga öine ründaja osutus ka nüüd ootamatult kiireks ja lükkas jala ukse vahele . " Mina purjus ei ole , aga teie olete omadega sees ! " nähvas abipakkuja . " Igaüks tahab ellu jääda , selge see , aga ei tasu süütukest mängida ! Ma pole mingi eilne ! Põlgate remondimehi oma helide otsas . Põlake , ma sülitan selle peale , sest mul on mehelik amet , aga ma ei karda välja öelda , et sutenöör – see on viimane krants . Naine ei peaks meest ülal pidama ! Pealegi veel oma isikliku ihuga ! Ma olen küll lihtne mees , kuid teen mehetööd . Ma ei lase naistel endale dollareid tassida ... Mina teie haritud maffiat ei pelga ! Maha löön ! " " Mis ? Te ajate midagi segi ? ! " hämmastus Paavo Ralm . " Ise olete segi ? " möirgas hiljutine lahke abipakkuja ootamatus raevuhoos . " Minu naine on hingelt lits , aga isegi mina ei saadaks teda tänavale , võõraid mehi magatama . Aga niisugune naine nagu Anna ... Ja kuidas teid vaatab ... Kuidas armastab ! Kui mind ... kordki elus ! " " Miks te ... Miks te arvate , et ta ... Armastab ? " kogeles Ralm jahmunud noorukina . " Jätke teesklemine ! " silmitses remondimees võistlejat tähelepanelikult . " Ta ei võta isegi ameeriklastelt mingit ülalpidamist , ei taha väärikat elu , et oleks valmis alati korralikult kinke nautima nagu , noh , need porjadotšnõje ... Äris on ka ikka omad kindlad reeglid . Olgu sa kurtisaan või lihtsalt lits ! Ega minugi raha haise ! " " Porjadotšnõje ? " muigas võidumees lõbustatult , kuigi Viktor ei näinud olukorras enam midagi naljakat . " Porjadotšnõje , neh , " purskas külaline . " No aus või korralik või ... Eesti keeles , ses teie riigikeeles polegi päris täpset vastet . Meil Siberis oli kohe selge , et inimene peab olema – porjadotšnõi !! See sõna paneb kõik ilusti paika . Igasugust äri võib teha , aga tunne reegleid ja ole porjadotšnõi ! Ka oma ihu müües tuleks olla porjadotšnaja , et kindel hind ja selge sott ! Aga mitte luurata öösel mööda nurgataguseid , jälitada välismaalasi , mängida haritud daamekest ... Meie riigis on vaja euroremonti ja eurokultuuri . Lõbumajad olgu ka euro tasemel , et kes maksab , see tellib muusika ! Mitte nii , et muudkui vhhäälismaalaste jahil ja omadele ei anna , see pagana Anna ... " lõpetas remondimees ja sülitas väljakutsuvalt otse Paavo Ralmu jalge ette . Helilooja silmitses mõtlikult süljelärakat ja uuris ettevaatlikult : " Miks te ikkagi järeldate , et Anna ... Anna Valdre on minusse armunud ? Ma tõesti ei saa aru . Te peate mind ilmselt sutenööriks ja teda kurtisaaniks , aga mis on sellel Anna armastusega tegemist ? " " Ta teeb seda kõike ju armastusest teie vastu , " surus Viktor peaaegu nina vastu kangekaelse kõrendi kõrva ja sosistas talle meeleheitliku kaebuse : " Vennas , ära pahanda ! Me ju tahtsime teda sinult üle lüüa . Mu onupoeg Ameerikast oleks ta pealaest jalatallani dollaritega katnud . Aga Annake ripub sinu sabas . Määris isegi mu onupojale sinu muusika kaela . Nööris hingehinda . Kuidas küll üks lits võib nii truu olla ? Nii armunud ? Aga ausad abikaasad panevad parimate sõpradega plehku ! Kõik on pahupidi ? Miski pole enam porjadotšno ! Ja miks niisugune naine sind , hädavarest , armastab ? No minu pea ei võta ! Lihtsalt ei võta ! Kui sinust räägib , siis silmad säravad ... Ni miks küll ? " Nüüd juhtus midagi Viktori jaoks täiesti katastroofilist , sest kõhetu kõrend haaras Viktoril ümbert kinni ja hakkas teda õnnelikult musitama , ise hüüdes : " Ole sa tänatud niisuguse uudise eest . Sind ma usun , ole sa tänatud ! " Remondimees kartis paaniliselt homoseksualiste ja muid väärastunud kujusid . Ta oli tõeliselt mehelik mees , kaklus oleks olnud käkitegu , aga mitte niisugune loomuvastane kirg . " Vaene Anna , naiivne intelligent , " mõtles Viktor põgenedes . " Pole narrimat naist kui niisugune , kes mõne homo järele õhkab . Aga äkki ta ise samuti ? Siis oleks kõik selge ? ! " Remondimees ohkas kergendatult . Ta mehelik eneseuhkus olnuks kahekordsest lüüasaamisest liiga rängalt räsitud . Kõigepealt Tatjana ja nüüd Anna ... Aga , noh , kui lesbi ? Seda uudist pidi kiiresti Tomile Ameerikasse teatama ... Välismaalased on ju juhmid . Võib-olla kavatses ta veel Anna arvele raha üle kanda ja lihased sugulased puha väärt dollaritest ilma jätta ? Jah , jah , jah , nüüd oli vaja kiiresti onupoega hoiatada , et seal pole mingit lootust ja hoopis teised mängud . Samal ajal oli Anna Valdre lõpuks jõudnud helilooja Paavo Ralmu korterisse ja püüdis võimalikult asjalikult maha vuristada : " Üks ameeriklane soovis osta teie plaate , huvitus teie heliloomingust . Ma müüsin talle , siin on raha ... honorar ! Muusika eest ! Loomingu eest . See kuulub otseselt teile . " Mees vaikis , kuulas ja naeratas . Helilooja ei kuulanud lauseid , vaid naisehäälest temani kanduvat meloodiat . Käes ! Just nii . Idee , mis oli kadunud , ilmutas end taas Anna Valdre tämbri kaudu . Reekviem võttis uuesti kuju . Maha istuda ja kirja panna . Ruttu . Enne järjekordset haihtumist . Reekviem oli juba mitu korda Paavo Ralmu hüljanud ja jätnud helilooja põrnitsema helitusse tühjusse . Reekviem sõbra mälestuseks . Reekviem kõigile neile , kes ei suuda enam uskuda inimhinge ülendavat mõjujõudu . Reekviem ka sellele remondimehele , haledale rahategijale , kes nuputab välja nõmedaid ja loomalikke lugusid , et oma tühja virelemist õigustada ... Reekviem neile , kes on olnud kunagi lootusetud . Just selle muusika saadab ta Austriasse . Lõpuks ometi kuulis ta oma peas terviklikku sümfoonilist heliteost , mille idee teda rahuldas . Nüüd kohe ... Ta peab tööle hakkama või muidu on jälle hilja . " Mina ... Ma ... Kas te saaksite pärast läbi astuda . Veel parem homme . Nädalaga saan kindlasti valmis , " pomises Paavo Ralm , " ma olen teile nii tänulik , aga praegu ma pean küll ... Teie saate kindlasti minust aru ! " Ja uks löödigi Anna nina ees kinni . Naine tardus , dollarid abitult käes . Ta pidi millestki aru saama . Millest ? Tema oli organiseerinud , et Paavo Ralmu heliteoseid kevadel Viinis esitatakse . Tema oli Ralmu kaitsnud ja isegi talle toiduraha muretsenud . Häbi ja alanduse hinnaga , sest küllap oli ameeriklane plaadid kohe prügikasti visanud ... Anna Valdre oletused olid siiski ekslikud . Tom Lachmann polnud midagi prügikasti visanud . Ta kuulas Ralmu muusikat ja oli üha rohkem hämmeldunud . Helid vapustasid teda . Midagi oli kuskil viltu . Aga milles ? Reis isa sünnimaale painas teda nagu keeruline teaduslik mõistatus .