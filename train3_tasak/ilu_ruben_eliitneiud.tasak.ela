kirjak	ilu_ruben_eliitneiud.tasak.ela	Aarne Ruben Asula tagant algasid suured kuuselaaned . Minu koolitee , mida mööda ma õpetajana kõndisin , kulges läbi krahv Girard de Soucantoni tammeallee ja lõppes asulas , kus toodeti maitsvat tikriveini ja mis sõjajärgseil aastail oli pidevalt suurenenud . Kui aga mõtlesin minna kooli oma suvila kaudu , piki raudteed ja kunagisest Kostivere karjamõisast mööda , siis jäid ida poole uued suured metsamassiivid , mida liigendasid tsaariaegsed piirikraavid . Nood kiirevoolulised veenired välgutasid oma helekollaseid liivapõhju niikaua , kuni mõni nööri otsast lahti keerutanud lehm neisse ei astunud ja põhja koos rohuga segamini ei tallanud . Sealt edasi Kalbu küla ja Rummu Jüri talukoha poole muutub seni tasaselt lapik olnud maastik järsemaks . Ületamatu seinana kerkib ootamatult teele kõrge mägi , Keava linnuse ase . Siin asus kuulus Osek Kedipiv , mida venelased <arv>. aastal tulutult piirasid . Saared , millest siis kilpe lõigati , on tuhat aastat hiljem juurteni hävinud . Krahv de Soucantoni alleepuud on ehk nende poegade pojad ! Seisata , oh rändur , ka minu koolimaja lähedal ! Missugune vaade sealt avaneb ! Seal , külapoes , istub kohalik vaimse elu mentor ja joob eriti kanget õlut . Ta on tüüpiline talutaat oma kahele poole kammitud lumivalgete juuste ja odava vammuse tinanööpidega . Ta nina on punane ja tema siniste silmade pilk selge ja kange . Esialgu ei suuda keegi aimata tema mitmekesist elulugu ja kõige vähem veel ära arvata , et <arv>. aastal tsiteeris tema kõnet ajaleht The Washington Post . Muidugi , nüüd me teame ! Ta on ju endine kolhoosiesimees , kes Eesti keskkonna eriti pingelises rebimises tõi oma kolhoosi alati hõbemedalile . Kui üles lugeda kõik tugevaimad kolhoosiesimehed , siis selles loetelus on tingimata ka tema nimi . Veel mõnda aega jutustatakse lastele , et nelikümmend aastat tagasi , kui vana Esimees külasse tuli , ei olnud siin veel mitte kui midagi . Vähesed inimesed , kes siin veel elasid , käisid tööl Raplas või siis , mis eriti kurioosne , <arv>. kilomeetril Tallinnast , kuhu viiekümnendatel saadeti litsikesi . Aga vana Esimees pani siin majanduse käima , ta muutis selle küla sumiseva mesilastaru sarnaseks . Siia kerkis tehas , siia rajati ujula , võimla , kino , klubi ja palju poode . Ja kui Eesti võitles end iseseisvaks , kui avanesid piirid ja inimesed Läänest hakkasid meid rohkem külastama , märgiti vana Esimehe küla kohale turismikaardil kahvel . See omakorda tähendas , et kaugelt tulijal söödetakse siin kõht korralikult täis . Vana Esimehe külla ilmusid autoteenindused , sest kohalikud noormehed hiilgasid tehnilise taibuga . Viuhhh ! sööstsid nüüd külateedel ilusad mustad autod ja kooli lastevanemate koosolekul võis mõne mustaauto-mehe kohta kuulda arvamusi : " Valime tema lastevanemate komitee esimeheks , temal on vallavalitsuses käsi sees . " Esimehe kolhoosi edu peitus ... personalipoliitikas . Joodiktöötajaist loobuti , kainetele pakuti paremat palka . Otse loomulikult võttis Esimees ohjad oma kätte ka kooli õpetajate atesteerimiskomisjonis : juhuslikku " rämpsu " ei lastud pedagoogide perre . Atestatsioonikomisjonis oli ta ikka veel , uue aastatuhande künnisel . Tema hoolitses , et koolis töötaksid vanad kogenud õpetajad , kes kõiges suutsid lastele anda eeskuju . Mitte niisugused nagu tema ise , kes , pidades rahulikku pinsipõlve , maitses poelaua taga eriti kanget õlut . Mis on lubatud Jupiterile ... Õpetajale jäi kõik koolist väljaspool toimuv kaunis võõraks . Kooli seltskond , kooli intriigid , kooli rõõmud . Ma olin rampväsinud ja viienda klassi peale karjumisest uimane . Teadsin sedagi , et kui minu õpetaja-tööpäev lõpeb , siis pole mul kuhugi minna : väikelinnas ning seda ümbritsevais asulais ei leiduks mu jaoks mingit " oma " seltskonda ja pärast nii kurnavat tööpäeva ma millegi muuga tegelda enam ei jaksaks . Akna taga oli näha pehmet talve kõva maa ja lumelappidega . Külm oli . Agnes viiendast klassist istus värvilises kampsunis minu ees pingis , joonistas vildikatega looduskaitsekuu plakatit ja küsitles mind selle kohta , kumb oli parem amet , kas õpetaja või miski muu . Ma jagasin ohtralt seletusi , vaadates Agnese klambriga korralikult kokku seatud tumedat tukka ja kõrget laupa selle all . Ta oli andekas tüdruk , juba esimesest klassist saadik ainult kiituskirjadega , kuid tema viielises käitumises oli ka vigu : ta lausa noris viisi . Pigem kogus neid : " Õpetaja , palun pange mulle viis ! " Hea mälu tõttu võis ta neid muidugi asja eest teenida , kuid vahel tahtis ka niisama . Küllap tal just sellepärast oligi tahtmist minu seltskonnas peale tunde tühjas ja kõledas klassis istuda . See oli tal lobitöö , suhteliselt noorele õpetajale omaseks saamine . Viies klass ei ole muide veel kirjandite kirjutaja . Käiakse pidevalt õpetajalt paberit küsimas , paberile aga joonistatakse autosid . Vahel ilmub kirbukirjas mõni rida , siis aga lainetab käekiri üle terve paberilehe . Aga kui volditakse kokku lennuk ? Siis võtan ma selle ära ja sõiman lennukikonstruktori läbi veel pealegi , pikalt ja põhjalikult . Sõimust hoolimata ei suutnud viies klass kirjanditega hakkama saada . Välja arvatud Agnes ja veel mõni üksik , kelle tekst sai päris pikk . Temal ei pruukinud lõpetada oma kirjatööd lausega " rohkem ma sellest asjast midagi ei tea " ; " ise poleks ma sellest kirjutama hakanud , aga õps käskis " . Agnes oli selgi päeval kirjandi eest viie saanud . Pöörasin vana hea klassipäeviku lehti , et teada saada , kuidas teised õpetajad teda hindavad . Viied , viied ... Aga ka mõni neli sekka rangetelt õpetajatelt . Nüüd meenus , kuidas tüdruk oli palunud : " Õpetaja , palun ärge pange mulle nelja ! Ma olen nõus veel mitu kirjalikku tööd tegema , et mitte nelja saada . Palun pange mulle viis ! " Nüüd siis mõistsin , et ranged naisõpetajad sõimavad viielise ja hea käitumisega Agnesegi niisuguse jutu eest läbi nagu iga teisegi lunija , aga minul ei ole südant seda teha . Loomulikult sõiman mina vaid tõelisi süüdlasi , mitte eliittüdrukuid . Minuga andis kaubelda , sellepärast olin ma võõrkehaks koolisüsteemis . Ja mis parata , lapsed tingivad alati mõnuga . Viiendas klassis esitati rida küsimusi , millele vastates säilitasin oma liberaalistaatuse . Lõpuks küsisid selle klassi poisid minult : " Kas õpetaja võib ropendada ? Kas õpetaja võib tüdrukute sääri vahtida ? " Vaadake , poisid , mida täiskasvanum on inimene , seda vähem on tal tahtmist halvasti kõlavaid sõnu ütelda . Teie võite neid niiöelda meeste keskel ütelda , ega ma keelama ei hakkagi , aga peate aru saama , et õigete tüdrukute kõrvad neid ei talu . Peate varakult mõistma , et mehelikkuse ja naiselikkuse kriteeriumid on ühiskonnas tugevaimad arengumõjurid , kes nende vastu eksib , on kaotaja . ( Ma ei kasutanud nii keerulisi väljendeid , aga mõte jäi samaks . ) Rumalad poisid olete , et säärte vahtimise kohta küsite . Iga inimese silmad on loodus erinevalt ehitanud . Kes ei näe värve , kes ei näe hästi kaugemat ümbrust . Luuletaja Uku Masingu silmad olid kõõrdi , sellepärast nägi ta ka mõningaid kahemõõtmelisi objekte kolmemõõtmelistena . Liblikas seevastu keskendab fookuse lilleõiele , koer peremehe silmadele ja tema eest ära jooksvatele olenditele . Mina näen kogu aeg tervikpilti , ma näen pidevalt hästi kõike , mis toimub vaateväljas , mul pole vaja midagi ekstra vahtida . ( Selleski punktis ei väljendanud ma ennast nii keerukalt . ) Oli koolitund ja üks väga sabakeerutajalik tüdruk viiendast klassist küsis : " Õpetaja , mis on sperma ? " " Khm , see ei puutu kirjanduse tundi . " Poisid vastu : " Mustadest aukudest ja aegruumist te rääkisite kah , see ju ka ei puutunud . Palun rääkige ikka , mis see sperma niisugune on . " Seletasin mõne lausega . Poisid möirgasid naerda , tüdrukud tegid seda veidi tagasihoitumalt . Agnes ei naernud . Ma juhtisin sellele tähelepanu ja väitsin , et targad ei murragi tobeduste üle pead . Ütlesin , et kui on olemas rõvetsev kari , siis on paratamatult ka aristokraadid , kes ei lase end madalamale tasemele kiskuda . Nagu Agnes . Rõvetsejad on aga just need , kellele mõned igavesti inimlikud asjad siiski võõrad on . Need on vanad targad õpetused . Lõpuks tundsin isegi heameelt , et olin vastanud provokatiivsele küsimusele , et olin neid suutnud siiski kasvatada karmide ja mõtlemapanevate sõnaliste vahenditega . Agnes isegi ei muianud , sest tal oli sellegi tunni lõpul kavas õpetajalt küsida , mis on ta käitumishinne möödunud neljakümne viie minuti kohta . " Neljaga " polnud ta muidugi rahul . Ent hinnetega kauplemine oli õnneks pooleldi nali , iroonia . Kestis pime veebruar , aknad klirisesid tuules ja kurepesa külapoe ees oli miskipärast viltu vajunud . Selles poes käis Esimees ja muudki rahvast . Pakuti kiirtoitu ja karastusjooke , võis suitsu teha . Seal kohvi juues mõtlesin oma töö läbi . Kui tähtis on tabada õpetajatöös afekti psühholoogiat ! Kutt lihtsalt möliseb sul tunnis , su tund on tema jaoks kõvahäälne , hea nali . Sa räägid veenval autoriteetsel bassihäälel , seletad Underi lahti . Tüdrukud esitavad suunavaid küsimusi ja lõpuks , vastastikustel " mõttetalgutel " tulebki välja , et Under oma luuletuses " Su suu mu suul " ülistas soojust . Et tõeline soojus tekib üksnes kahe inimese vahel . See on ju üheksanda klassi teema . Kutt teeb Underi kohta siivutu nalja . Minul ükskõik , ma ei ole mingi moraalijünger . Aga teda ma siiski õpetan : " Tee mingi teine nali . Ja ära tee seda sel ajal , kui mina räägin . " Too Kutt aga võtabki korraks vaiksemaks , ent patrab siis edasi . Minu suhtes igati heatahtlikult . Tal on jäme mehine üheksanda klassi hääl . Aga tüdrukud tahavad luulet lugeda , analüüsida uut Underi luuletust . Seletan neile , et nad on tublid tüdrukud . Lisan juurde , et Villem Ridala on kirjutanud : " Kui tahad tüdrukute tähelepanu tunnis köita , siis hakka neile kavaleridest seletama . Nad teavad pulmade ja kihluste kõiki peensusi . " Ridalal oli tuline õigus , sest Under ju luules vaid kavaleridest vestabki . Ja neidudele meeldib . Kutt jätkab irvitamist . Nüüd läheb asi karmiks . Põrutan juba üsna vihaselt peale . Ma teatan , et ta peab hakkama pärast tunni lõppu põrandat pühkima . " Eks me näe , eks me näe , " pomiseb tema . Näeme jah . Järgmisel tunnil jätkan tema suhtes pressingut . " Kui jätkad , siis leiad end peatselt prügimäelt , " pomiseb tema , seekord veelgi vaiksemalt . Ent siiski poolkuuldavalt . Veel üks tund edasi on ta miskipärast rõhutud meeleolus , vaikib ja vaatab mulle aupaklikult otsa . Ta on oma tunnist tundi kestva " jutustajahääle " vaiksemaks võtnud , räägib õige tasa oma pinginaabriga , kes on valmis teda ikka ära kuulama . Milles on asi ? Kuidas on juhtunud , et temast on saanud peaaegu pai poiss ? " Prügimäe " peale ma ju kuidagi ei reageerinud , Fortsuni raamatu " Sovremennaja psihhitšeskaja samozaštšita " teooria järgi peaks ta ju nüüd mulle korraldama uue psühhorünnaku . Aga asi on selles , et aktiivseks on muutunud läbinisti viieline tüdruk , kes loeb end minust targemaks . Vaieldamatult klassi naispoole üks vaimseid liidreid , kuivõrd need tütarlapsed üldse mingeid liidreid tunnistavad . Noor daam on mu tüüpsõnadega vahele võtnud ega pea mind enam õpetajaks . Katsun selgitada , et kõik õpetajad eksivad . Alles eelmisel päeval eksis kogenud ajalooõpetaja Ümera lahingukorda kirjeldades . Aga temale antakse andeks , ta on vana olija . Peatselt eksin ma jälle . Viisimäärusel ja hulgamäärusel on grammatiliselt mõned kokkupuutepunktid , mina aga ei suuda seda asjaolu lahti seletada . Püüan end vabandada , et sel ei ole tähtsust , millised on kokkupuutepunktid ja minu poolest võivad need punktid olla kus tahes : " Kas sõnad " tükkhaaval " ja " kildhaaval " kuuluvad hulga- või viisimääruse alla ? Kas nad vastavad küsimusele " kuidas ? " või " kui palju ? " Vaevalt viitsib keegi selle küsimusega tegeleda , sel on nii väike tähtsus . " Need sõnad tähendavad skandaali . Ohtlikult välguvad piiga suured helesinised silmad : " Mis õpetaja te olete ? " — " Miks te meiega harjutusi edasi ei võta , te kardate , jah ? " Ta suu vormub torusse , nagu ütleks ta minu kohta " tropp " . Vaatan talle otse silma sisse nagu piinajatele ikka vaadatakse . Võtab kogelema . Tegelikult on mul nõrkus sedalaadi taevaheledate silmade vastu . Nüüd võtab Kutt mind oma talupojanaljade kaitse alla . Ta oli minu suhtes vait sellepärast , et tüdrukul suu kinni panna . Noortel on omad arved õiendada , omad sotid seisavad kusagil vihikukirjas üleval . Klassi ühel hüperaktiivseimal noorukil on veega täidetud õhupallid kaasas , sest ta on võtnud omale pähe , et " õpetaja ei ole veel näinud seda vett täis õhupallide nalja , peaks aga nägema ; see tuleb tal õpetajatöös kasuks " . Nüüd kukub osa vett Viietüdruku seelikule . Märga tütarlast on hea vaadata , see tuletab meelde rokokoopastoraalide allikal seisvaid neitsisid . Ja ses olukorras jõuan ma endalt juba küsidagi : kas ma äkki natuke armunud ei ole ? Märjad ja turtsuvad tütarlapsed on väga mõjuvad , eriti kui nende silmad vihast kiirgavad . Järgmine tund . Tammsaare . See pole sugugi nii lihtne , sest teema seletamisel tulevad alati välja igasugused allteemad . Me avame kirjaniku loomingu hinnagut andes , mida on ta andnud meie ajale . Ja siin ta nüüd on : Viietüdruk ei usalda enam minu seletust matsi ja vurle kohta , sest " seda pole õpikus " . Ta ise on teinud Tammsaare kohta ettekande , muidugi käsu peale , milles teatab , et " Tõe ja õiguse " ülesehitust " võib nimetada antieetiliseks " , nõnda kirjutavat " Eesti kirjanduse ajalugu " . Mina vastu : " See sõna oli " antiteetiline " : teises osas Indrek eitab võitlust maaga ja selle võitlusega kaasas käivat Jumalat ... " Siin lõpeb mu arutlus . Kutt on hakanud mobiiltelefonitsi juttu puhuma . Palju ei puudu , et ma tal selle käest ära löön , igatahes komistan ma vastu tema tooli nii , et tal hetkeks tasakaal kaob . Tema rahulik , mõnulev vee peale tõmbamise ülbus . Peame oma asjad vist siiski prügimäel selgeks rääkima . Jah , ta on mind kaitsnud ja head nalja teinud , aga kui on kord juba tekkinud antiteetiline olukord , siis ... Käed värisevad , tahaksin lõpuks ometi normaalses seltskonnas puhata . Parim koht selleks on külapoe nurgatagune , külapoe kohvik . Külapoes käib huvitavat rahvast . Kuidas küll rõõmustaks Vana-Maarjamaa patuste olude üle nurisev Balthasar Russow , nähes siin külakaupluses suurte käte ja ülikooliharidusega maamõõtjat , kes on eriti elajalikult tapnud oma kassi . Eks rõõmustanud kroonik igasuguste kurioosumite üle kui väike laps ! Ta paneks kassitapja hoiatava näitena oma kroonikasse . Too maamõõtja on üks põhilisi kaupluskohviku laua taga istujaid . Tema triibulist kassi teadsid kõik , see kõhnavõitu valgevuntsiline kõutsivolask rajas siinkandis triibuliste kiisude dünastia . Ta leidis oma otsa ajal , mil maamõõtjal ei olnud tööd : see oli maaelu täielik madalseis enne Euroliitu astumiseks valmistumise perioodi . Rahval ei olnud raha , maamõõtja istus tööta . Ta kass käis sulatalvel prügikastides söömas ja sai omale mingi haiguse , mis ei lasknud ta organismil toitu kinni pidada . Mida ta ka iganes ei söönud , kõik see tuli tagant vedelalt välja . Organism jäi vajalikest ainetest ilma . Ent kõutsid on visa hingega . Ta jäi jubedalt kõhnaks , aga elas siiski edasi , tagumise otsaga kummaliselt luksudes . Ta ei suutnud ise kontrollida hetke , mil tal tagant tuli . Ja ükskord tuli see maamõõtja viimase projekti kirjanurga peale . Maamõõtja võttis seepeale kassi kaenlasse ja teise kätte kahe meetri pikkuse sajandialgusest pärineva lipuvarda , umbes kahe rusika jämeduse . Ta oli paar korda varemgi kassi hukata püüdnud , kuid iga kord oli kass enne maja juurde tagasi saanud kui ta peremees , nõudes seal valjusti näugudes süüa . Seekord oli asi tõsisem . Umbes viie minuti jooksul toppis maamõõtja kassi tugevasse kilekotti , nii et too enam käpakest ega sabakest liigutada saanud . Maamõõtja tõstis koti õlale ja kass jäi seal sees natukeseks vait , nagu nad ikka teevad . Oma kassi viskas too mees veehoidla pinnataseme reguleerimise kaevu , milles lainetava pinnani oli ülevalt tsementbarjäärilt vähem kui viis meetrit . Jäisesse vette plartsatanud , tegi tegi pehme nurruja paar energilist liigutust . Roostes häälel kräunudes ja meeleheitlikult kiirustades puges ta kilekotist välja , vabad esikäpad krabasid krobelist kaevurõngast ning tagumisedki püüdsid leida konarusi . Loom valmistus üles tulema , kuid jõuline hoop lipuvardaga otse vastu valget vuntsi pühkis ta kaevurõngalt minema . Nagu mööda siledat pinda üles roniva molluski ! Küllap võis üle vee solina raksatustki kuulda . Järgmisel hetkel ilmus ta selili , elutuna veepinnale , kuklasse surutud valge kassinäo asemel vereklomp . Maamõõtja käis ühes minuga kohvikus istumas just sel perioodil , kui loomakaitseselts soovis teda mehiselt trahvida looma eriti jõhkra kohtlemise eest . Seda teadet talus mees rahulikult , sest maksmiseks tal raha ei leidunud . Ma soovitasin tal kirikusse minna ; küla ilusaim tüdruk oli jehhoovatunnistaja ning võis ta võtta oma hoole alla . Teist huvitavat tüüpi , kes tol ajal külapoe kohvikus istus , kutsuti küla peal Drinkeriks . Ta oli harimatu ja töötu juhutööline , kes passis poes sellepärast , et saaks vahel paarikümne krooni eest mõnd kasti tõsta . Oli küll hirmus raske otsustada , kes talle viina andis , ent väga tihti näis ta olevat vines . Ja mis ma nüüd räägin , et ta oli harimatu : tal oli seesama kõrtsiharidus . Sealsamas istus ju ka Esimees , kelle Rahvarinde-kõne <arv>. aastal oli ikka veel leitav Internetist , ajalehe The Washington Post arhiivi koduleheküljelt . Küllap Esimees talle nii mõndagi selgitas . Ja hingeharidust oli tal samuti : kaugelt võis ära tunda , et tegemist hea inimesega . Drinker küsis alati , kuidas mul läheb . Ta oli juures , kui rääkisin mõne lapsevanemaga . Koolis ilmlõpmata kestva teietamise mõjualusena ütlesin lapsevanemale " teie " . Drinker aga selgitas : " Jäta meelde , maal ei teietata . Sa ei ole teatri garderoobis või mõnes riigiasutuses . Sa oled kõrtsis ja räägid ühe mureliku lapsevanemaga . " Kord küsis Drinker : " Miks sul käed värisevad ? " Mina vastu : " Mõned mu õpilased , tüdrukud , ei salli mind . Nad tahavad mind koolist välja süüa . Väga närviline olukord . Ma rääkisin kaheksanda klassi kirjanduse tunnis ulmekirjandusest : footonrakettidest ja skafandreist . Tüdrukud hääletasid mu maha , nad on seal kaheksandas klassis teravalt poiste , tehnika , minu ja üldse igasuguse meessoolisuse vastu . Nad arvavad , et ma olen kõnts ja tahavad minust lahti saada . Üks tüdruk ütles : " Ma hakkan kogu suve haridusministeeriumile kirju kirjutama , et sa jumalapärast enam meile <arv>. septembril õpetajaks ei tule . " " Drinker soovitas : " Mängime malet , see rahustab . " See rahustab tõepoolest alati . Istusime kohvikulaua taha ja mängisime . Ta tegi seda väga nõrgalt , oleksin võinud temaga pimemaletki mängida . Veidi aja pärast küsis Drinker : " Kas tahad , ma segan sulle selle kohviku firmajoogi ? " Mina tahtsin . Ta tuli kohvivärvi joogiga tagasi ja selgitas , et see on " Vana Tallinn " keefiriga . Joogil oli juures lapsepõlve pulgakommide maitse . Jook oli aus . Mängisime edasi ja meist kõndis mööda raamatukogutädi , üks kohalikest " maa sooladest " . Ta läks tegema sisseoste . Nähes , kellega ma istun , manas ta ette äärmiselt põlgliku näo . Siis tuli meist mööda lasteaiakasvataja , tema näoilme oli sama . Naiste näod näisid mõista andvat , et Drinkeriga malet mängides olen ma oma margi lõplikult täis teinud . " Ära pööra tähelepanu sellele , mida nad sinust arvavad , " õpetas malepartner . " Tõepoolest , " arvasin minagi . " Olen kogu elu mõelnud , kuidas ennast kehtestada , kuidas luua oma stiil . See , et ma julgen siin sinuga malet mängida , kui põlglikud provintsinäod mööda käivad , ongi minu stiil . Teeme aga uue partii , sest stiili tuleb nautida . " Koolielu on eelkõige võitlus . Õpetaja tegevus jaguneb siin kaheks : õpilase psühholoogiliseks mõjutamiseks ja akadeemiliseks momendiks . Nii kurioosne kui see ka ei ole , on koolielu sisuliselt akadeemiline elu , seesama , mida juba kaheksasada aastat tuntakse märksõna vita academica all . Akadeemiliseks stiiliks ma nimetan tunniandja oskust üllatada õpilast mis tahes põneva fakti või tsitaadiga , millest ta saaks edasi mõelda . Selleks tuleb kokku võtta kogu eruditsioon . Kui õpetaja jutus puudub põnevus , upub õpilane surmigavate kuivade grammatiliste kategooriate hulka . Klass on harilikult hästi valgustatud ja talviti tavaliselt külmavõitu areen , kus inimeste tahted ja mõistused kokku põrkavad . Närvipinge astub siin närvipinge vastu või lacertus contra lacertae , nagu oli kombeks öelda üli- ja toomkoolides kaheksasada aastat tagasi . Koolielu-võitluses nagu igas muuski jäävad eluks ajaks meelde liitlased , mitte vastased . Ja eriti hästi õppiv Agnes oli üksvahe minu liitlane . Istun tulevikuski Osek Kedipivi tipule , vaatan tähesfääre ja meenutan , et selles koolis õppis üks väike tumeda peaga tütarlaps , kes mind hoidis . Ei , tema juba ei hakka haridusministeeriumile kirjutama , et õpetajate peale kaevata ! Olen mõttes selles pärastlõunatunnis , mil Agnes minu klassis looduskaitsekuu plakatit joonistas . Eliittüdruk Liis astus klassi . Tulevane arst , teaduste doktor või tippmõtleja . Liisil oli läbi loetud kogu kohustuslik kirjandus , mida ma andsin . Teadis peast kõiki tegelasi , isegi neid , keda raske meelde jätta . Niisuguste tegelaste üleküllus on Eno Raua jutus " Lugu lendavate taldrikutega " , Liisil aga oli see raamat peaaegu peas , ehkki lugemisest oli juba möödunud küllaltki suur ajavahe . Ka Lutsu " Sood " oli ta lugenud , kuigi see ei ole veel kaugeltki viienda klassi lektüür . Võib-olla sellepärast , et sealgi on üks Liis , kelle " silmad kutsuvad , tõotavad " . Liis oli veel liiga väike , et temagi silmad kutsuksid ja tõotaksid . Vaat siis , tunnid läbi , aga minul on kaks väga õnnestunud õpilast klassis . Suhtlen eliidiga , nagu näha . Tavaühiskonnas see mul alati ei õnnestu , aga koolis pidevalt . Liis ja Agnes leidsid minu laualt klassivend Jaagu kahelise tunnikontrolli , millele see " vaimuhiiglane " oli kirjutanud vaid ühe sõna . Jaak-poiss oli teistest suurem , tugevam ja rumalam ja miks ta pidigi koolis käima , kui teda huvitasid üksnes autod ? Ja õpetajale " pähe astumine " . Lapsed olid väga ühiskondlikud olendid , nende kodus käisid " Kroonika " ja " Seltskond " , nad jälgisid , kes missuguse autoga sõidab , kes " viidi menti " , kust saab tasuvat tööd . Kohati häiris neid , et iga ühiskondlikku laadi arutelu lämmatasin ma kohe kirjandusega . Mis tahes tänapäevane teema ka üles võeti , leidsin kiiresti paralleeli kas või " Kalevipojast " ning eluline teema taandus kiiresti kirjanduse ees . Õpilane , kes soovis rääkida poliitikast , pidi peagi veenduma , et jutt on ümber suunatud kirjanduslikele teemadele . Ma tegin suurt tööd , et seda juttu ümber suunata . Viies klass oli kõige vormitavam ning sedalaadi süsteem sobis neile üsna pea . Liis ja Agnes hakkasid külmal hämarduval pärastlõunal suure ja rumala Jaagu tööd vaatama . Olin ta tööle kogemata liialt jõuliselt kahe virutanud . Kahe nokk sai kolmesentimeetrine ja saba lainetas paberi servani . Jõuline hiigelkaks pälvis otsekohe Agnese ja Liisi tähelepanu . " Õpetaja , kas teie panite oma käega sellise kahe ? " — " Panin . " — " Kas te veel natuke suuremaid kahtesid oskate kirjutada ? " — " Ma kirjutan just nii suuri kui vaja . " — " Kas me võime seda kahte natuke täiendada ? " Jah , võisid , Jaak ei hakka oma tööd nagunii vaatama , teda ei huvita üldse , millised on tema hinded . Ja kui ta jääbki istuma , siis on ta pealetuleva neljanda klassiga võrreldes veelgi tugevam poiss . Saab veelgi rohkem oma võimu näidata . Vaatasin , mis selle õnnetu tööga siis sündima hakkab . Tütarlapsed joonistasid kahele pardinoka ja tumedad prillid . " Kaval " kaks sai samasugused boots-kingad nagu on mõnedes reklaamides ajalehes " KesKus " . Ning mitmekeeruline sall pandi vonklevale hindele kaela ümber . Väikesed piigad sädistasid ja mina muigasin vuntsi , mõeldes , kas nende joonistuses kajastuvad mõningad väärtushinnangud või mitte . Liis ütles , et kui kahel on jooksukingad , siis võib tema pugu all olev teravnurk hakata liikumisel kogemata maad kündma , niisiis on uhiuues kuues hindel vaja ka pidurit . See oli juba poolpoisilik tehniliste kalkulatsioonidega jutt ja oli minule seepärast veel enam meele järgi . Väljas valitses hall hämarus . Veebruar ikkagi . Tüdrukud sädistasid ja mõtlesid uusi kujunduselemente välja . Olin väsinud ega vaadanud nende tööd . Kurnatud ajusse ilmuvad ikka põnevad mõtted . Üks mõte võttis episoodi Agnese ja Liisiga kenasti kokku . Mu õpetajalaua taga leidis ju lõpuks aset huvitav stseen . Siin treenis eliit oma vaimuteravust nüri macho heaks , et machol igav ja kurb ei hakkaks oma vaimusünnitist lõpuks kätte saada . Jaak-poiss tormab müdinal klassist välja , niipea kui kell käib , et pääseda oma mopeedi ehk " punna " ning vana auto ehk " mosse " juurde . See on tal käegakatsutav maailm , mida ta tähistab veidrate tähendusnihetega slängi abil . Tema naljad on seotud kiiruste ja kraaviajamistega , aga tipptüdrukute omad on sisuliselt stiilinaljad , mis seotud võimalustega kanda erinevaid rõivaesemeid . Kes teab , kas see stiil neile viimaks nii pähe ei hakka , et nad kümne aasta pärast tippneiud ongi ? Agnes pingutab sellepärast , et soovib olla " korralik " , Liis on tunnis vait kui sukk , kuid tunda on , et ta ei ole minu liitlane . Ta ei taha olla kellegi liitlane , sest on saanud kasvatuse , et kõige tugevam inimene maailmas on just too , kes on üksik . Oma asi , kasvatagu , kuidas tahavad — mina ei ole ütleja . Kassi hukanud maamõõtja oli muidu rahulik , inimeste vahelist vägivalda võõristav mees , ainult Jumalaga oli tal erisuhe . Tal olid vene sõjaväes hambad välja löödud ja ta ei saanud aru , miks Jumal seda kõike küll lubas . Miks pidi just tema , korralik inimene , niimoodi susistama , kui tahtis armastust avaldada või muud tähtsat ütelda ? Hea , et ta polnud tutvunud katoliku doktriini , Aquino Thomasega , kes pidas kassi julma tapmist eriti rängaks patuks , jättes , tõsi küll , selle patu millegi alla klassifitseerimata . Ta kirjutas " Summa theologicas " : " Irratsionaalsed kreatuurid ( loomad ) ei saa kogeda liikumist täiusliku vormi , jumaliku ettehoolduse poole . " Ja teises kohas järgneb selgitus : " Jumal on kõikide asjade algpõhjus , nagu ka eeskuju . " Niisiis on kass " irratsionaalne kreatuur " ega saa sellepärast kogeda ülestõusmist ja igavest elu . Kord vee alla vajutatud , ta sinna ka jääb . Loomade mõttetu tapmine on usudoktriinide järgi ränk asi . Jehhoovatunnistaja Gea tahtis seda maamõõtjale selgitada omal viisil , oma usu doktriinide järgi . Ta pidi armastuse käsu viima jõhkra olendini . Gea oli õppinud samas koolis , kus mina õpetasin . Tal olid võrdlemisi tuhmid ajud ja ta sai aru vähestest asjadest . Kõikidest teistest jehhoovatunnistajatest erines ta asjaoluga , et suutnuks võita mis tahes missivõistluse Baltikumis ja kaugemalgi . Tema ilu ületas juba Viietüdrukugi trumbid : lisaks pikkadele ilusatele jalgadele veel tähelepanuväärsed silmad nagu sellel välismaisel nukul , kes teeb korraks värvitud silmaluugid lahti ja hüüab peenikesel häälel : " This is aa beautiful-beautiful world ! " . Nüüd oli temast juba naine saanud , aga kord õige ammu valitigi ta Miss Raplaks . Sellised naised võtab pealinn kohe vastu ja nad ei pruugi jääda maale " igavlema " . Nüüd oligi Gea kodukandis käimas , et viia maamõõtjani kristliku armastussõnumi olemust . Ta võttis " Vahitornid " pihku ja läks vana maamõõtja ukse taha . Vana maamõõtja kutsus Gea sisse ja pani ta sohvale istuma . Vanamehe peldik haises , laual oli toidujäänuste hunnik , avatud hapukurgid olid läinud hallitama ja lõpuks mädanema . Kui köögiuks kinni pandi , ei olnud lehka tunda . Siit olnuks justkui sõda üle käinud ! Mees kõndis poriste maamõõtjasaabastega nurgast nurka . Gea võttis oma " Vahitornid " välja ja küsis : " Kus teil see kass elas , kellest nüüd külas räägitakse ? " " Kass elas põhiliselt seal , " vastas maamõõtja avameelselt , osutades kirjutuslauale , kus lahti mõned projektid , kaustad , paberid . Kui kass seal elas , mõni ime siis , et ta mõnikord paberitega omal viisil ei talitanud . Mees küsis : " Kas sina , neiu , võitsid kord missivõistlused ? Kõik ajalehed kellasid sellest ... " Gea vastas : " Ma võitsin tõepoolest missivõistlused . Võitsin väga napilt , sest läksin närvi ja ei osanud vastata nende küsimustele . Zhürii tahtis ka kõike teada . Kui ma räägin siin teiega Jumalast , siis leian alati vastuse . Seal aga , õhtukleidis ja prosede valguses , ei saanud ma kuidagi otsa peale . Mina pean siin teiega Jumalast rääkima . Olete pattu teinud , ma pean teie hinge päästma , sest keegi ei tea , millal tullakse meile järele ... " Maamõõtja istus tema kõrvale sohvale ja ütles : " Ära ainult mind karda , minu juures võid tunda end täiesti kindlalt . Mina olen juba vana mees , kuuskümmend viis aastat ilmas elanud ja minul jõuab tõesti kätte see aeg , kui peab mõtlema surmale ja igavikule . " Korteriomanik teadis tõde , et maakohas ei teietata , Gea aga ei teadnud . Õigupoolest oli tal see pealinnaelu käigus meelest läinud . Ta jätkas : " Näete siis . Kas olete ka kunagi palunud : " Armas Jeesus Kristus , anna mulle jõudu tänaseks päevaks . Tänan sind selle helduse ja lahkuse eest , selle valguse eest , mida oled minu eluteele kinkinud " ? " " Kulla tüdruk , mina elan reaalses maailmas , " vastas küsitav . " Teen pidevalt tööd , pole aega tubagi koristada . Kas olete ka mõelnud , kui kallid on tänapäeval valguskaugusmõõtjad ? Vaat' , koordinaate arvutatakse tänapäeval nii , et lükatilt enam ei pea näitusid vaatama ... " Siit edasi tuli veel pikk jutt . Uued mõtted ja ärevad meeled kutsusid Gead edasi , välja haisvast korterist , kus klosett on rikkis ei tea mille pärast , kus kurgid on jäetud mädanema ei tea mille pärast . Jätnud küla selja taha ja jõudnud maanteede ristumiskohale puude varju , otsis Gea ridikülist kolm pudelikest . Ta kiirustas närviliselt , soovimata sekunditki kaotada . Ühes eksootilise kujuga pudelikeses oli lavendli- , teises roosiõie- ja kolmandas safranilõhnaõli . Kõik parfüümid olid kallid , otsejoones Pariisist ja kandsid aastaarvu <arv>. Värisevi käsi nuusutas Gea neid kõiki kordamööda . Jumal aga jälgis teda taevast ja sisemine hääl Geas hakkas kõnelema : " Kas vaese mehe eluase sulle , Jumala sõna levitajale tõesti nii vähe sobis ? Kas raipehais käis nõnda närvidele , et sa oma teravat nina nüüd imelõhnadesse topid ? Kas elitaarsed isikud üldse sobivad teenima Universumi kõrgeimat jõudu ? Pane omale selga nunnarüü , aga ära pane miniseelikut . " Tuul silitas tema hoolitsetud juukseid ja liigutas kleiti . Vanad saarepuud mühisesid . Mõisaajast puuoksal kiikunud lokulöömise poolroostes metallitükk hakkas kolisema , kui sattus tuuleiili südamikku . Ja Gea hakkas nüüd astuma . Teadis , et teda võetakse peale hääletamatagi . Kumisev asfalt võttis vastu tema kingade teravate kontsade hääled . Väikese lokulaua roostest peenike ja kõrge heli jäi seljataha ja lakkas lõpuks hoopis . Sel päeval kandis tuul roosi- ja safranilõhna molekule üle kogu maa , üle traktorikünni ja segametsade , üle ristikuniitude ja linnamägede . Ja Jumal nägi , et see hea oli .