kirjak	ilu_rakke_iluasi.tasak.ela	Marilyn kuulis läbi une , et Jan liigub mööda elamist ringi . Marilyn paotas ühte silma . Hommik , sai ta taeva heledusest aru . Imelik , et ta polnud äratust kuulnud . Jan ju pani õhtul oma telefoni äratama , mäletas Marilyn . Ja miks Jan teda üles ei ajanud ? Siis meenus : sünnipäev . Marilynil oli ju täna sünnipäev ! Momentaalselt oli uni läinud : huvitav , kas Janil on ka sel aastal mõni lahe üllatus varuks ? Eelmisel aastal oli ta kammipillil " Happy Birthday " d mänginud ja suure kimbu roose voodisse puistanud . Seejärel olid nad pool hommikut voodis mürgeldanud , ja pooled roosid tuli minema visata , ja sellest polnud üldse kahju , ja kriimustused nende kehadel ei teinud samuti muret Sel aastal asi nii romantiliseks vist ei lähe , mõtles Marilyn ja tal oli sellest südamest kahju . Eelmisel aastal oli Marilyni sünnipäev pühapäeval , see andis võimaluse poole päevani voodis aeleda . Sel aastal oli aga palju muutunud : sünnipäev oli esmaspäeval , tal endal teine töökoht ja ka Jan ise oli hoopis töökam ja tõsisem kui varem . Aastaga oli tõesti palju muutunud . Pisut enne Marilyni eelmist sünnipäeva olid nad otsustanud koos elama hakata . See mõte tuli üllatavalt kähku . Mingil hetkel avastasid nad mõlemad , et veedavad suurema osa ajast koos ning ööbivad Jani pool . Lõpuks muutuski Marilynile tema oma kodu vaid kohaks , kus pesu pesemas ja riideid vahetamas käia . " Sa parem üüri oma korter välja ja koli päriselt minu juurde , " pakkus Jan . Marilyn kuulas sõna . Algul võõrastas ta pisut Jani üliminimalistlikku moodsat elamist , kus erinevalt Marilyni kodust polnud nähtaval mingeid nipsasjakesi ega muid rõõmsaid vidinaid . Kõik kola oli peidus seinakappides . Ja kapid ise olid samuti peaaegu märkamatud . " Mul on peas kogu aeg üks tohuvabohu , las siis kodu olla selline lage ja korralik , " vabandas Jan , kui Marilyn oli leidnud , et selle võiks kuidagi kodusemaks teha . Loomulikult ta harjus sellise koduga , see hakkas talle isegi meeldima : näiteks tolmupühkimine oli tunduvalt lihtsam , kui polnud pisiasju , mida ühest kohast teise tõstma peaks . Ja siin oli ruum , mis Marilynile eriti meeldis : garderoob . Siia mahtusid need asjad , mida kogu aeg tarvis polnud , aga mida läks vaja niipea , kui need olid ära peidetud . Igal juhul oli Jani korter moodne . Isegi muinsuskaitse oli seda korterit kiitnud , et näe , kui stiilselt on vana ja uus kooseksisteerima pandud . Ja Marilyn polnud tüdruk , keda moekad ja kallid asjad külmaks oleks jätnud . Marilyn ringutas ennast . Jan lasi end oodata . Sünnipäevalapse kohustus voodis äratust oodata on nii nõme , mõtles Marilyn , keeras end ja vaatas Jani-poolsel öökapil lebavat Jani käekella . Aeg varsti ärgata , ütles see . Äkki tõuseks üles ja teeks näo , nagu oleks oma sünnipäeva ära unustanud ? Ei , see poleks läbi läinud . Marilyn oli nii elevil , et Jan oleks kohe aru saanud , et ta teeskleb . Aga äkki on Jan ise unustanud , et Marilynil on täna sünnipäev ? - Ei , sel juhul oleks ta ju ammu teda äratanud . Miks siis Jan ei tule juba ? Ta võib ju niiviisi tööle hiljaks jääda , kui veel kaua voodis jorutab ! - Ah , küll ta tuleb , lohutas Marilyn ennast . Või kui juhtubki nii , et ta on hiljaks jäämas , küll siis Jan midagi välja mõtleb . Näiteks sõidab liiklusreegleid eirates Marilyni töö juurde , nagu vanasti tihti juhtunud oli . Tegelikult oli see mõnus tunne : " hommikuvõimlemisest " kergelt oimetu , uhke autoga teistest autodest mööda kihutada Viimasel ajal polnud seda just sageli juhtunud . Viimasel ajal polnud üldse midagi erilist juhtunud . Sellepärast jäi Marilyn voodisse , et oodata : äkki juhtub midagi erilist . Ta jõudis oma mõtetes kergesse uinakussegi vajuda , kui Jan tuppa astus : " Palju õnne sünnipäevaks ! " Marilyn avas silmad ja nägi otse enda ees suurt karvast nägu . Mängukaru . " Aitäh ! " ütles ta . " Täitsa lõpp - mängukaru ! " " Ma ei osanud midagi kinkida , " vabandas Jan . " See on nii armas , " oli Marilyn siiralt õnnelik ja surus suure , vähemalt meetrikõrguse karu kõvasti enda vastu . Karu oli pehme ja karvane , nagu mängukarud olema peavadki . " Sa oled nagu kolmeaastane , " muigas Jan Marilyni vaadates , kummardus ja andis talle huultele musi . " Selle vahega , et kolmeaastaselt osatakse oodata mängukaru , aga kahekümne kahesena mitte . " " No ma tõesti ei osanud sulle midagi kinkida . Kõik vajalikud asjad on sul ju olemas , aga mingit lõhna või ehet või ma arvan , et sa saaksid selliste asjade ostmisega ise paremini hakkama . " Jani enda sünnipäev oli olnud paar kuud tagasi . Marilyn oli talle kinkinud ühe kogumikplaadi , mida ta teadis , et Jan tahab . Oli internetist tellinud ja puha . Aga see karu oli kindlasti kallim kui mingi närune CD-paar . " Kuule , lõpeta nüüd see vabandamine . Mul on tõesti hea meel selle karu üle , " andis Marilyn karu ninale musi . " Ära ole täna selline moss , onju , " kallistas ta Jani . " Lähme teeme parem ühe kohvi . " " Ma juba tegin , " tõusis Jan püsti . " Voodisse ei hakanud tooma , ikkagi nii ebatavaline liigutus minu poolt , äkki lödistad ehmatusest linad täis . " " Ma tunnen end tõesti kui kolmeaastane , " ütles Marilyn ja pani hommikumantli selga . Tavaliselt oli hoopis Jan olnud see , kes voodi täis lödistas , kas siis veini või šampust või mis nad teinekord voodis limpsinud olid . Aga Marilyn ei viitsinud hakata vaidlema selle üle , kumb neist suurem lödistaja on , eriti veel täna . Marilyn ei töötanud juba enam ammu Omakodu AS-is , vaid hoopis pangas . Tegelikult oli talle Omakodus rohkem meeldinud , vähem inimesi ja normaalsed suhted . Aga Marilyni häiris see , et Jan ja Arvi olid omavahel sõbrad . Ja Marilyni häiritus häiris Jani . Nii oli Jan rääkinud paari sõbraga ning Marilyn sai uue töökoha . Marilyn oli vaimustunud mõttest , et saab pangas töötada . Juttude järgi , mis pangainimestest käisid , võis arvata , et tee tellerist kõvaks tegijaks oli palju kindlam ja tõenäolisem kui näiteks kinnisvarabüroo sekretärist edukaks inimeseks saada . Marilyn oligi panka tulnud , et telleriks saada . Kõik oli sobinud , kursusedki läbitud , aga siis tulid kaks vana tellerit dekreedist tagasi ja Marilyn pandi istuma infoletti . Õnneks tõsteti ta kahe kuu pärast administraatori seisusesse . Rohkem raha ja rohkem vabadust , suhtlema pidi peamiselt nende inimestega , kes olid panka kutsutud , mitte nn " inimesega tänavalt " , kes ei saanud ise ka aru , mida tahab ja kui taipas , et ei tea , mida tahab , valas viha oma rumalusest infoletis istuja peale . Administraatori laud ei asunud ka teenindussaalis nagu infolett , vaid eraldi sissekäiguga ukse taga . Administraator tegeles asjalike inimestega . Marilyni tööks oli ilus välja näha , sisetelefonil uurida , kas inimene , kes tema laua juures sissepääsu nõuab , tõesti oodatud on , ja kui oli , siis tema nimi üles kirjutada ning talle rindakinnitatav külaliste kaardike pihku anda . Oma sünnipäeva hommikul tööle jõudes torkas talle pähe , et võiks sünnipäeval ju midagi välja teha . Nagu ikka töö juures tehakse . Aga mida ? Ta tõesti polnud näinud , et keegi siin oma sünnipäeva puhul välja teeks . Või kui tegigi , siis polnud igal juhul teda pidutsema kutsutud . " Kuule , kuidas siin majas sünnipäevi peetakse ? " uuris ta Nadkalt , laenuosakonna sekretärilt , kes talle kimbu siniseid karikakraid tõi . " Ah , ära pinguta . Midagi pole neile vaja . Hea , kui keegi peale minu su sünnipäeva üldse meeles peab ! Ja kellele sa tahaksid välja teha , tervele majale või ? " Nadka oli tõmmu ja temperamentne , rääkis vaimustava aktsendiga ja oli Marilynile kohe meeldima hakanud . Nad istusid tihti lõunapausi ajal koos , nii et personaalpanganduse tüübid neid mustaks ja valgeks koeraks kutsuma hakkasid . Aga Nadka eksis , kui arvas , et keegi Marilyni sünnipäeva meeles ei pea : lõuna ajal saabus personaliosakonna proua isiklikult , mõned tüübid sabas , ja kinkis Marilynile uhke kimbu . Selles oli käsitööd tunduvalt rohkem kui loodust , aga uhke nägi ta välja ikka . Marilyni telefon helises . " Palju õnne sünnipäevaks ! " - Eveli ! " Aitäh ! Kuidas sa teadsid ? " oli Marilyn meeldivalt üllatunud . " Ma olen ju raamatupidaja , mul on pea nagu prügikast . Pidu ka tuleb või ? " " Ei midagi erilist . " " Sõbrad ja sugulased ? " " Ainult sugulased , needki Jani omad , " ütles Marilyn . Täitsa lõpp , mõtles ta siis , pole tähelegi pannud , et sõbrannasid , keda sünnipäeva puhul koju külla kutsuda , üldse ei olegi ! " Kuidas muidu läheb kah ? " küsis Eveli . " Normaalselt , ei nuta vähemalt . Kuidas ise ? " " Täpselt samamoodi kui enne . - Kuule , Arvi tahab ka rääkida . " Kostis krõbinat , siis Arvi hääl : " Tere , Marilyn , palju õnne ! " " Aitäh ! " " Kuule , meil on siin selline lugu , et meie uus sekretär hakkab dekreeti minema . " " Palju õnne talle . " " Sa ei taha meile tagasi tulla ? " " Mine nüüd , ma tahan teiega hästi läbi saada . " " Aga kui sa siin töötasid , siis me ju saime hästi läbi . " " Jaa-jaa , muidugi , " naeris Marilyn . " Ma vist ikka ei tahaks . " " Nojah , " ohkas Arvi . " Ega siis midagi . Sa ei hakka veel dekreeti minema ? " " Praegu küll plaanis pole . " " Ära mine jah , siis on mul võimalus sind veel meile tagasi moosida . " Marilyn naeris ja lõpetas kõne . Tagasi Omakodusse ? Ei , sellist liigutust küll ei tule . Ta oligi ju sealt Arvi pärast ära tulnud . Mitte , et nad oleksid tülitsenud , ei . Aga Marilyn ei suutnud olla töö ajal sekretäri ja vabal ajal sõbra naise rollis , need rollid sulandusid ja hakkasid segama nii tööd kui vaba aega , mida edasi , seda rohkem . Siis oligi Jan öelnud , et lõpetage see pull , ja otsinud Marilynile uue töökoha . Marilyn oli tahtnud varem töölt ära tulla , aga nagu neetult polnud kellelgi võimalik teda asendada . Viimane aeg endale selline töökoht otsida , kus ei pea kellast kellani istuma , mõtles ta kortsus kulmul mäest üles Toompeale , kodu poole , ronides . Vihma sadas , nagu novembri algul ikka . Päeval oli lumigi paariks tunniks maha tulnud . Nüüd oli tee lödine ja libe . Marilyn püüdis tasakaalu hoida ja mitte mõelda sellele , et taoline ettevaatlik kõnnak kulutab veel rohkem tema olematut sünnipäevapeo ettevalmistamise aega . Õnneks oli ta salativärgid eelmisel päeval valmis lõikunud ning võileivamaterjal oli kah olemas . Ainult salatisegamise vaev . Äkki tuleb Jan ka varem , ehk isegi aitab teda ? See mõte andis talle hoogu juurde . Marilyn hakkas koju jõudes kohe asjatama . Kõigepealt lilled , mis töö juures kingiti , vaasi . Käed puhtaks , elutoa laud lahti tõmmata , lina peale . Nii , siia tuleb vaas . Äkki tooks karu ka magamistoast rahva sekka ? Ah , las jääb . Äkitselt jäi Marilyn kuulatama . Nagu oleks tema mobiiltelefon helisenud . Heliseski . Kus ? Kuhu ta oma telefoni pannud oli ? Marilyn ei mäletanud . Loomulikult , nagu alati : kui oli kiire , siis olid kõik asjad kadunud . Marilyn leidis oma telefoni mantlitaskust üles , kui helisemine oli lõppenud . Jan oli helistanud . Küll helistab veel , mõtles Marilyn ja vedas telefoni endaga kööki kaasa . Millest siin alustada ? Salatikastmed . Marilyn tõstis kastmematerjali külmkapist välja ning segas neist suurtesse kaussidesse erinevad segud . Jan helistas uuesti . " Jah ? " hüüdis Marilyn telefoni . " Mis sa teed praegu ? " " Asjatan . Ma ei saanud töölt varem tulema ja nüüd ma ei teagi , kas ma üldse omadega valmis jõuan . Kaugel sa oled ? " " Kuule , mul tuli ka siin üks asi vahele , jään natuke hiljaks . " " Ei , Jan , palun ära jää hiljaks . " " Kuule , musi , ma tõesti püüan kohe tulla , ausõna . " " Üks päev ju võiks " alustas Marilyn . " Poest ka midagi vaja on ? " ei teinud Jan ta vingumist kuulmagi . " Ei usu . Leiba võid võtta . Ja joogid on ju ka sinu peal , nagu sa mäletad . " Kurat küll , mõtles Marilyn . Ta ei tahtnud üksi külalisi vastu võtta . Seda enam , et tegelikult olid need ju rohkem Jani , mitte tema külalised - Jani onulapsed Birgit ja Robert oma pesakondadega . Marilyn segas kokku viis erinevat salatit , tõstis need ühesugustesse klaasist salatikaussidesse ja kaunistas kurgiviilude , petersellitutsakate ja muu stafiga . Segamiskausid tõstis kraanikaussi . Uksekell . Marilyn jooksis ukse juurde ja võttis telefonitoru pihku . " Kes on ? " " Mina , Birgit . " Marilyn vaatas seinakella . Viisteist minutit puudus seitsmest . Marilyn oli lootnud , et rahvas tuleb õigeks ajaks , siis oleks ta omadega valmis olnud . Aga ei . Looda vaid , et saad teiste silmis hakkaja olla . " Tule sisse , " ütles Marilyn ja vajutas nupule . " Tsau ! " kuulis ta Birgiti häält , kui oli kööki tagasi jõudnud . " Ma mõtlesin , et tulen varem , " rääkis Birgit . Marilyn kuulis , kuidas ta oma tikk-kontsalised saapad kolks ja kolks põrandale lasi kukkuda . " Et aitan sind , " rääkis Birgit edasi . Marilyn kuulis koridorikapi ukse kriuksumist ja riidepuude kolinat , kui Birgit oma mantli kappi pani . " Tule edasi ! " hõikas ta Birgitile . Birgit tuligi , seisis hetkeks köögiuksel , õnnelik nagu teletups , ja sööstis siis Marilynile kallale . " Palju õnne ! " hüüdis ta ja kaisutas Marilyni . " Aitäh ! " nurrus Marilyn . " Noh , kuidas ma sind aidata saan ? " küsis Birgit kraanikausi juurde käsi pesema siirdudes . " Ega vist eriti ei saagi . Need salatikausid tuleb lihtsalt tuppa viia ja mingid taldrikud otsida . " " Kust sa salatid ostsid ? " näpsas Birgit lähimast salatikausist vorstitüki . " Ise tegin . " " Issand , kui tubli sa oled ! " " Ole nüüd , mis tubli , " oli Marilyn häbelik . " See on ju nii lihtne . Kus sa teised jätsid ? " " Ah , kamandasin nad natukeseks siiasamma Toompeale jalutama , " võttis Birgit kaks salatikaussi kaenlasse ja viis tuppa . " Palju see Eero üldse väljas käib , ah ? - Mitte üldse ! Sõidab ainult autoga . Vahepeal harva eksib jõusaali ära . Aga ei mingit kõndimist või jooksmaskäimist või . Ja siis kurdab , et selg valutab , " seletas Birgit salatikausse toas lauale sättides . " Ja täna ma ütlesin talle : vot nüüd jalutad lastega veerand tundi . " " Ja kuulaski sõna ? " küsis Marilyn kapist taldrikuid ja nuge-kahvleid välja tõstes . " Ma ütlesin , et meil on naistejutud , " ütles Birgit uute kausside järele minnes . Marilyn naeris . " No räägi siis välja . " " Mida ? " " No need naistejutud . " " Ah , mis naistejutud . Ükspäev mõtlesin , et kurdan sulle oma rasket emme-elu , aga no mis mõtet sellel oleks , onju . " " Võibolla saaks kergem ? " Marilyn võttis käerätiku ja hakkas taldrikuid üle pühkima . " Tead , see on selline ajutine värk , et mingi kell lööb silme eest mustaks ja mõtled , et enam ei taha , kõigest on siiber , " rääkis Birgit ja hakkas teise käterätikuga nuge-kahvleid nühkima . " Aga siis , mingi aja pärast , vaatad , et polegi hullu . Mõnel on veel hullem ja ikka ei kurda . " " No aga sa võid ju teinekord kurta , helistada ja . Läheks istuks kusagil natuke . " " No vaatame . Mõni teine kord ehk . " Natuke aega vaikust . " Muusikat võiks panna , " arvas Marilyn , kui taldrikud olid puhtad , tõusis ja läks muusikakeskuse juurde . " Pane midagi rahulikku , sellist lihtsalt taustaks , onju , " rääkis Birgit . " See lastega kodus olemine õpetab vaikust armastama . " Marilyn pani ühe Madonna kogumiku . " Sulle ka meeldib Madonna , jah ? " küsis Birgit . " Meeldib . Janile , kusjuures , ka . Kuigi muidu üritab ta mingit kõrgintellektuaalset mussi panna . Vist selleks , et ma ennast lolli ja ebaintelligentsena tunneks , " torises Marilyn . " Kuule , mis Jan sulle kinkis ? " uuris Birgit . " Mängukaru . " " Nalja teed ? " " Ei , miks . Jan kinkis jah mulle mängukaru . Jumalast armas , tahad , ma näitan ? " Nad läksid magamistuppa , kus karu keset laia voodit mõnules . " Appi , kui pehme ! " mudis Birgit karu . " On ju armas ? " " On küll , aga no ma ei tea " Birgit pani karu voodile tagasi ja vaatas teda , pea viltu : " Ausalt öeldes on see isegi Jani puhul üllatav , et naisele kingitakse kaisukaru . " Marilyn püüdis mitte välja näidata , et Birgiti arvamus karu kinkimisest talle ei meeldinud . Nagu oleks tegemist millegi äärmiselt nõmedaga . Aga ei olnud ju ! Midagigi pehmet ja nunnut selles moodsas minimalistlikus korteris . " Ühesõnaga - oskab veel üllatada , " naeratas Marilyn . " Paistab nii . Vähemalt on kallis karu , no tonn kindlasti , " arutles Birgit . " Kus see Jan siis ise nüüd on ? " " Ütles , et jääb natuke hiljaks . " Uksekell . " Jumal küll , juba tulevad , ja ma pole jõudnud veel riideidki vahetada ! " ahastas Marilyn . " Ah , pole sul midagi viga , " lohutas Birgit . Marilyn vaatas magamistoa peeglisse . Vihm polnudki tema nägu laastanud , nagu ta kartnud oli . Veel enne kui Marilyn ukse juurde jõudis , kuulis ta ukse avamist ja hirmsat müdinat , nagu oleks mingi sajajalgne elamisse sattunud . Palju puudu polnudki , Eero ja lapsed ja Robert oma raseda pruudi Annikaga . Kõik hüüdsid midagi läbisegi ja Birgiti pisem laps , kolmekuune poiss Bruno , hakkas nutma . " Tere ! " hüüdis Robert kõige valjemini . " Sorri , et ise tuppa tulime , aga mul oli ju vanast ajast kood meeles . No tere , Marilyn - rõõmuga mu silmad näevad , kuidas sinul aastad läevad ! " Robert kallistas Marilyni ja ulatas talle suure ilusa kimbu , kus nn põhitegijateks olid kollased gerberad ja kaks pikka tundmatut tugevat heina ning palju igasugust väiksemat ilu . " Appi , kui ilus , " sädistas Marilyn . " Aitäh ! " Jani täiesti normaalse suurusega koridor oli äkki piinlikkuseni pisike . Birgit võttis oma imiku kaenlasse ja viis tuppa . Marilyn pani lilled vaasi . " Noh , Marilyn , palju õnne , " ütles Eero , kui oli Brigitta riidest lahti võtnud . " Kakskümmend kaks , viimane taks ! " " See oli jah tõesti rõõmusõnum , " naeratas Marilyn Eerolt lilli ja kingitust vastu võttes , tänas Annikat ja tegi Brigittale pai . Brigitta oli väga uhke oma pitsilise roosa kleidiga , kakerdas oma rangjalgadel toa poole . " Noh , kus siis Jan on ? " uuris Robert . " Peaks kohe tulema , " ütles Marilyn . " Jani polegi siis või ? " imestas Eero . " Astuge edasi ja tundke ennast mõnusalt , " rääkis Marilyn uutele lilledele vaasi otsides . Tuleks see Jan ometi rutem ! Äkitselt tundis Marilyn , et need inimesed siin olidki ju tegelikult Jani , mitte tema pärast . Kurb hakkas , väike klomp tekkis lausa kurku - ikkagi tema sünnipäev ... Aga ta püüdis seda mitte välja näidata . " Kuule , kas sul midagi alkoholivaba ka juua on , mahla või midagi , " tuli Annika kööki . " On muidugi . Tead , ma ei saanud töölt varem tulema ja sellepärast olengi omadega jännis , " vabandas Marilyn . " Ah , võta vabalt , " arvas Annika . " Kuule , ma istun korraks siin köögis , onju . " " Istu , istu , " ütles Marilyn külmkapi ukse vahelt . Annika oli viimase kuuga kõvasti paisunud . Mitte ainult kõht , põsed olid trullakamad ja isegi sõrmed tundusid olevat jämedamad kui varem . " Appi , sa ei kujuta ette , kuidas see rasedus mu jalgadele mõjub ! " rääkis Annika . " Nagu pakud oleks all ! " " Minul küll polnud midagi , " segas Birgit end vahele , imik kaenlas , kööki astudes . " Sinul , jah , polnud , " ütles Annika . " Ei olnud jah ! Ma võiksin kasvõi hommepäev jälle rasedaks jääda , mul ei oleks selle vastu midagi . " " Aga Eerol ? " küsis Marilyn külmkapist mahlapakke välja tõstes . " Nojah , Eero jah leidis , et kahest lapsest täiesti piisab , " oli Birgiti hoog jahtunud . " Aga mul on sellest rase-olemisest täiesti kõrini ! Ausõna ! " Annika mudis oma selga . " Ma võtaks selle kõhu ja paneks kusagile kappi , see viimane kuu , see on ju kui õudusunenägu . Ja need jalad ! Öösel kisuvad krampi ja saapad ei lähe jalga , nii jämedad on need jalad ! Käin tossudega nagu mingi kuradi sportlane . " " Vanasti olidki eesti naistel jämedad jalad , siis oli just kõvem mutt see , kellel jämedamad sääred olid , " rääkis Birgit . " Ma olen ka kuulnud , et tüdrukud panid mitu paari villaseid põlvikuid jalga , kui kiige peale laulma läksid , et sääred paksemad paistaksid , " ütles Marilyn . " Sellepärast siis ongi enamustel eesti naistel täiesti kohutav säärejooks , " leidis Annika . " Ei ole , " ütlesid Birgit ja Marilyn nagu ühest suust . " On ikka küll . " " No aga mida sa siis kurdad , saad tänu rasedusele tõeliseks eesti naiseks , " naeris Birgit ja kiigutas oma pisipoega , et see ei vigiseks . " Kuule , mul ei ole vaja enam ju jämedaid sääri , ma vist olen nagu mehe kätte saanud või nii , " ütles Annika . " Ära ole nii kindel , " naeris Birgit . Marilyn ei saanud aru , kas see oli nüüd nalja või torkena mõeldud , ta teadis küll , et Annika Birgitile eriti ei meeldinud , aga nii ei öelda ju . Eriti veel , kui teine selline õnnetult rase on . " No kuule , " ütles Marilyn Birgitile . " Hirmutad siin . Ega sa ise ju ka abielus pole . " " Õigus , meelde tuli ! " vahetas Birgit Marilyni rõõmuks teemat . " Tahtsingi öelda , et me plaanime jõulude ajal pulmad teha . Et nagunii kõik tulevad jõulu ajal vanaema juurde kokku , et siis pole seda plaanimist , et kas meie valitud nädalavahetus kellelegi sobib või ei . " " Ega midagi , palju õnne , " ütles Annika rõõmsalt . " Minu poolt ka , " ütles Marilyn , valas mahlapakid kannudesse tühjaks ning poetas igasse kannu jääkuubikuid ja sidruniviile . " Aitate need kannud tuppa viia , onju ? " Õnneks tuli Jan . Naerune , kott veinidega näpus . " Tsau , musi , " suudles ta vasturutanud Marilyni põsele . Marilyn võttis tema käest veinikoti . " Tule tuppa , teised juba ootavad , " naeratas ta . Nüüd oli kõik korras , Jan oli kodus . Nüüd oli lõpuks sünnipäevatunne ka platsis . Pidu kujunes täpselt selliseks , nagu Marilyn kartnud oli : kõik rääkisid midagi läbisegi , teist kuulamata , kohati muutus see juba tüütuks . Aga see suguvõsa oli juba kord selline käratsev kamp , mis teha . Tavaliselt oli nii , et kui nad olid mingil põhjusel - jõulud vanaema juures vmt - pikemat aega koos , muutusid inimesed kah rahulikumaks ja jutud asjalikumaks . Aga nüüd tuli käratsemist taluda - kõik tahtsid esineda ja end tühjaks rääkida . Marilyn istus , Birgiti pisipoeg Bruno süles . See oli jube armas laps , isegi armsam kui Brigitta . Beebi vaatas Marilynile otsa ja püüdis midagi öelda , suu läks naljakalt torru ja siis jälle pärani lahti , paljastades roosad igemed . " Sulle päris sobib laps sülle , " leidis Annika . " Muidugi sobib , " ütles Marilyn ja pöördus pisi-Bruno poole : " Onju , ilusad inimesed sobivad ikka kokku , onju ? " tegi ta ninnu-nännu häält ja kõdistas beebi põske . " No aga miks teie siis last ette ei võta ? " küsis Annika . Marilyn vaatas Jani poole . See oli samasuguse nõutu näoga nagu ta isegi . " Mina ei tea , " ütles Marilyn . " Pole selle peale mõelnud , " ütles Jan . " Aga te ju võiks , " ütles Robert . " Muidugi . Ja teil võiks olla tütar . Arst ütles , et meil on poeg , " rääkis Annika . " Kui Birgit sellest kuulis , ütles , et nii kahju , et poiss , et tal on nii palju ilusaid tüdrukuriideid , mida Titt iialgi ära ei kanna ja kellelegi pole anda . " " Eks me mõtleme selle peale , " lubas Marilyn . " Tite vanad riided pole küll teema , mille pärast last teha , " arvas Jan . Marilyn turtsatas . Nojah , muidugi oli ta lapse peale mõelnud , veel mõni aeg tagasi olid nad isegi natuke sel teemal Janiga vestelnud , aga tema meelest oli veel vara . Nii ta ütleski Annikale : " Minu meelest on veel vara . " " Mis vara ? Tegelikult on see , et viimasel ajal nii hilja lapsi tehakse , täitsa probleem kohe , " oli Annika tark . " Minu arst rääkis , et igasugu komplikatsioone on viimasel ajal jube palju just tänu sellele , et lapsi sünnitavad liiga vanad naised . Et parim iga sünnitamiseks on <arv>-<arv>. " Annika ise oli <arv>. " Ma ei mõelnud enda vanusele , et vara , vaid meie suhtele . Minu arust oleme me veel liiga vähe koos elanud . " Marilyn kartis , et kui neil oleks laps , siis oleks neil Janiga teineteise jaoks veel vähem aega . " Aga meie olime ainult kaks kuud tuttavad , kui ma rasedaks jäin , " ütles Annika . " Need olete teie . " " Ja siis , kui sa muudkui seda edasi lükkad , tulevad need komplikatsioonid , " targutas Annika . " No kui tulevad , siis tulevad . Vaata Birgitit - temal polnud mingeid komplikatsioone , kuigi on juba <arv>. " Väike Bruno nähtavasti tundis , et jutt on tema süleshoidjale vastumeelne , ja kiskus näo virilaks . " Nooh , ei ole midagi , " lohutas teda Marilyn täditseva häälega . " Venna , " ütles põrandal mängiv Brigitta . " Birgit on ju <arv> , nagu Robertki , " teadis Annika . " No seda enam , " ütles Marilyn . " Hea küll , aitab neist naiste juttudest , " ütles Jan . " Hakake jah veel sünnitusest ja muust taolisest rääkima . " " Aga need on ju nii normaalsed asjad ! " hüüatas Annika . " Ega neist sellepärast veel igal sammul rääkima ei pea , " ütles Marilyn ja kiigutas beebit . Äkki Jani meelest ka sobib mulle laps sülle ja ta käib selle mõtte välja , arutles Marilyn . Tegelikult polnud tal ju midagi emakssaamise vastu , pealegi oleksid nende lapsed siis kõik enam-vähem ühevanused ja saaksid koos mängida ja hiljem kasvõi koos pidudel käia " Vaata , Robert ! Jan , hea mees , on naisele sünnipäevaks kaisukaru kinkinud ! " tuli Eero magamistoast , karu kaenlas ja itsitav Birgit paar sammu tagapool . " Ongi karu ! " ütles Robert . " Päriselt kinkisid Marilynile karu või ? " " Kinkisin jah , no mis on siis . " " Mõmm , " ütles Brigitta , ajas end raskustega püsti ja sirutas käed karu poole . " On jah mõmm , " pani Eero karu Brigitta kõrvale seisma . " Vaadake , Titt on karust poole väiksem ! " " Jumalast armas karu on , mina olen igatahes väga rahul , " ütles Marilyn . Mis neil kõigil viga on ? Miks ei võiks tal olla oma mängukaru ? Tal polnud umbes üheteistkümneaastasest saadik ühtki mänguasja olnud , ema oli leidnud , et ta on juba suur tüdruk , ja tema mänguasjad mingisse turvakodusse viinud . Marilynil polnudki siis selle vastu eriti midagi olnud : tema huvideks olid siis juba meigiasjad ja moodsad riided . " Karul nimi ka on või ? " küsis Robert . " Muidugi on . Jan Junior , " naeris Marilyn . " Noo-jah , kes teeb lapsi , kes kingib karusid , " naeris Eero . " Kuule , aga Eero , räägi siis kõigile meie vahvast jõulumõttest , " ütles Birgit . " Aa , muidugi . " Eero pani karu käest ja võttis Birgitil ümbert kinni . " Teate , noored , me otsustasime abielluda . Jõulu esimesel pühal . " " Palju õnne ! " ütlesid kõik ja lõid klaase kokku . Jan valas juurde , kellele veini , kellele mahla . " Noh , Jan , sul nagu oleks ükskõik , et me abiellume , " ütles Birgit . " Ma ütlesin ju - palju õnne . Suured inimesed , ise teate , mida teete . " " Oot-oot , nüüd siis on " suured inimesed " . Kes see oli , kes veel aasta tagasi leidis , et me peaksime kindlasti abielluma ? " küsis Eero . " Jajah , " lisas Birgit . " Kes see oli , kes ütles Eerole , et kui meeldib , tuleb ära võtta , ja kui ei kõlba ära võtta , milleks siis üldse koos elada . " " Nojah , ma arvasin siis jah nii , " ütles Jan ebalevalt . " No millest siis selline meelemuutus ? " küsis Robert irooniliselt muiates . " Eks vist sellest , et ta ise ka abielluda ei taha , " ütles Marilyn . " Aga , Marilyn , ma pole seda ju öelnud . " Jani pilgus oli etteheide . " Aga sa pole ju abiellumisest ka rääkinud . " " Aga meie kooselamine ongi ju nagu abielu . " " No näed ! " hüüdis Eero . " Lõpuks ometi jõudis poisile pärale . Kui ise pole kellegagi koos elanud , siis võtad täiesti süüdimatult sõna . " " Kas Jan polegi siis kellegagi varem koos elanud ? " küsis Annika . " Mis elanud , " hakkas Robert naerma . " Ta pole enne kellegagi käinudki ! " " Aa , nii et sa , Marilyn , said lausa süütu mehe ! " " Ega üksielamine veel süütust tähenda , " ütles Marilyn . " Haa ! Jan ja süütu mees ! " naeris Birgit . " Jan oli keska ajal kõige kõvem kepimees , " rääkis Robert Annikale . " Mida sa seletad . " Janile ei paistnud teema üldse meeldivat . Jõi oma klaasi tühjaks ja valas kohe juurde . " Keegi veel tahab ? " " Mina , " sirutas Marilyn oma klaasi . " Vaata , et purju ei jää , " ütles Jan talle vaikselt . " Ära muretse , " naeratas Marilyn . Aga teema " Jan " oli endiselt aktuaalne . " Ja kui palju murtud südameid , " tegi Birgit traagilist nägu ja pöördus Marilyni poole : " Sa ei kujuta ettegi , kui paljud tüdrukud tahtsid minuga sõbrannatada , kui teada said , et Jan on mu sugulane . Ja missuguseid teateid ma edasi andma pidin ! Umbes , et " ära jäta mind maha , ma ju armastan sind " ! " " Miks sa siis nende tüdrukutega niimoodi tegid ? " küsis Marilyn Janilt . " No aga mis ma siis tegema oleks pidanud ? Naiseks võtma või ? Nad ei meeldinud mulle ju ükski . " " Voodisse ju kõlbasid . " " See ei tähenda ju veel , et meeldiks . " " Mida ? Sa magasid siis nendega ka , kes üldse ei meeldinud ? " " Kuule , ma olin ju noor mees , veri möllas . Mina ei viitsinud mingit pikka teemat aretada . Küsisin lihtsalt , kas saab või ei saa , ja tavaliselt sain . " Marilyni võttis see sõnatuks . Mitte see , et Jan nii tegi , eks sellest oli ju vihjamisi varemgi juttu olnud , hämmastas viis , kuidas Jan sellest rääkis . Kiretu ja enesestmõistetav . Ja mida võisid need tüdrukud mõelda Vaesekesed . " Jube lahe oli , kui Robert otsustas Jani eeskujul tüdrukuid rabada , " rääkis Birgit mõnuga . " Aga ta , õnnetu , ei näinud siis kaugeltki selline välja , nagu praegu . " " Kuule , ei räägi sellest , " segas Robert vahele . " Miks mitte , see on ju nii lõbus ! " naeris Birgit . " Kellele on , kellele mitte , " ütles Robert . " Ei , räägi muidugi , " arvas Annika . " Robertil olid siis ju vahvad pisvinnid . Uhkeldas oma riietega ja mõtles , et on vastupandamatu . Läks peol mõne tibi juurde , endal pisvinnid põsel plahvatamas , ja ütles : " lähme minu poole , mis me siin ikka tantsime " Väga valusad " korvid " olid , mis ? " " Kuule , aitab , " noomis Robert . " Tõesti , vahetaks õige teemat , " pakkus Marilyn . Tal polnud mingit tahtmist olla järjekordse tüli tunnistajaks . Viimasel ajal oli Birgit tihti kõigiga norima hakanud ja tuju rikkunud . Tema , Marilyni , sünnipäev on tema enda jaoks , mitte selleks , et Birgit poosetada saaks . " Birgit , pane mulle veel seda kalaga salatit , " ütles Eero diivanil lösutades . " Seda , mis seal vasaku lauanurga peal on . See oli päris hea . " " Jah , head salatid on jah , " nõustus Annika . " Kust sa need ostsid ? " uuris ta Marilynilt . " Marilyn ütles , et ta tegi need ise , " teadis Birgit . " Tegi ka või ? - Ei teinud , " ei uskunud Robert . " Tegi jah ise , " ütles Jan . " Eile terve õhtu lõikus nagu mõni elukutseline köögikata . " " Tubli naine sul siis , " leidis Eero . " Ilus ja oskab hästi süüa teha . " " Täitsa lõpp , ma arvasin , et teil teeb Jan süüa , " ütles Robert . " Vahepeal teeb ka , " ütles Marilyn . " Näiteks liha ja " " Ah , mis sa räägid , tavaliselt teed ju sina , " ütles Jan ja pöördus siis teiste poole : " Jah , Marilyn oskab täiesti arvestatavalt süüa teha . " " Kuule , aga võtame siis ilusa ja tubli sünnipäevalapse terviseks ! " pakkus Robert välja . Marilyn andis beebi Birgiti kätte ja lõi kõigiga klaase kokku . Pidu ei kestnud kuigi kaua . Kümne ajal oli pisi-Bruno vingumine üle mõistuse valjuks muutunud ja Brigittal saabus uneaeg . Annika ja Robert otsustasid samuti minema minna . Homme oli ju tööpäev . " Kuule , " tuli Jan Marilyni juurde , kui see nõusid kraanikausist nõudepesumasinasse pani . " Jah ? " küsis Marilyn pead tõstmata . " Sa tahad minuga abielluda või ? " Marilyn tõusis ja vaatas Janile otsa . " Ma ei teagi . Pole nagu sellele viimasel ajal eriti mõelnud . " " Aga varem mõtlesid ? " vaatas Jan uurivalt talle otsa . " Kuule , iga naine mõtleb abiellumisest ja pulmadest ja lastest . " Marilyn kuivatas oma käsi käterätikusse . " Igaüks küll ei mõtle . " " Igaüks lihtsalt ei räägi , näiteks kui poosiga sobib kokku selline ätituud , et " mina küll ei taha kunagi abielluda " . " " Võibolla tõesti . Aga sina ? Kas sa tahaksid minuga abielluda ? " Jan astus sammu Marilynile lähemale . " Kas sina tahaksid minuga abielluda ? " küsis Marilyn vastu . " Ma küsisin enne , " ütles Jan ja pani käed ümber Marilyni õlgade . " No kui ma olen nõus juba sinuga koos elama , loomulikult tahan ma sinuga abielluda . " " Mõnus , " ütles Jan . Nad suudlesid . Pikalt . " Ma pean veel pisut koristama , " sosistas Marilyn . " Homme koristad , " sosistas Jan vastu . Järgmisel hommikul , kui Marilyn oli just tööle jõudnud , helises ta telefon . " Eranumber " , teatas telefoniekraan . " Hallo , " ütles Marilyn . " Kas Marilyn ? " küsis kerge aktsendiga naishääl . " Jah . " " Jani ema olen . Palju õnne sulle ! " " Oi , tere , aitäh ! " Marilyn polnud osanud arvatagi , et Jani ema ta telefoninumbrit teab , rääkimata tema sünnipäevast . " Kuidas teil seal läheb ? Jan pole üldse meile helistanud ega ii-meilinud , " kurtis Jani ema . " Meil läheb kenasti . Millal te Eestisse kavatsete tulla ? " " Suvel . Sel suvel tuleme kindlasti , meil mõlemal ju puhkused pikalt võtmata . Jani pole sinu lähedal ? " " Ei , ta on tööl . Mina , muuuseas , ka . " " Oot , aga mis see kell teil siis on ? " Marilyn vaatas seinale . " Üheksa kakskümmend . " " Kunagi ma ka seda ajavööndite-asja selgeks ei saa ! " siunas Jani ema . " Alati eksin tunniga , kas siis siia- või sinnapoole . " Marilyn naeris viisakalt . " No eks me siis näe , kui Eestisse tuleme , eks ole ? Kõike head ! " " Tervitage siis meie poolt teisi ka . " Jani vanemad elasid viiendat aastat Kanadas ja neil läks seal hästi . " Sa oled mulle valetanud igasuguseid asju , nii neid , millel oli mõtet , kui neid , millel mitte , " oli Marilyn nurisenud , kui Jan oli talle poetanud , et ta vanemad elavad hoopis Kanadas . " Niipalju siis ema maja ühistust ja pühapäevasest kapitõstmisest , " oli Marilyn Janile meenutanud . " Ei , see ühistu-asi oli jah minu kätes , " oli Jan protesteerinud . " See korter on neil praegugi ju Õismäel alles , üürnikud sees . " Tegelikult häiris Marilyni mõnikord siiamaani , et Jan tema kallal nii palju valesid oli kasutanud . Aga Jani nipp Marilynile valetada ja lolli mängida oli asja ette läinud : Marilyn vaatas nüüd tõesti paljudele asjadele teisiti kui varem . Näiteks ei hinnanud ta inimesi enam nende rahakoti paksuse järele . Marilyn nägi und . Igal pool siblis kari rotte , kõigil seljas rohelised soomuskilbid . Kurjad ja võitmatud . " Ega sõda kaugel ole , kui juba rändrotid platsis on , " teadis keegi rääkida . Marilynil oli hirm . Rotid sebisid küll oma rada , Marilyni poole vaatamata , aga neid oli palju ja igal pool räägiti sellest , mida nad korda on saatnud . Marilyn tõstis pilgu ja nägi , et Tallinn oli mustvalge ja kõik suitses . Sõda on platsis , teadis ta , ja jooksis tuppa . Jan seisis vannitoa peegli ees ja ajas leeklambiga habet . " Sa pole siis tähele pannud , et ma niiviisi habet ajan ? " vastas ta Marilyni imestunud pilgule . " Kõik kõvad mehed ajavad leeklambiga habet , esimene kuulmine või ? " - Siis sellepärast ongi ta põsed pärast habemeajamist nii siledad , mõtles Marilyn , istus voodile ja võttis oma suure mängukaru kaissu . Siis oli ta , mängukaru endiselt kaisus , õues , ja nägi , kuidas maja ette sõitis suur furgoonauto . Furgooni uksed avati ja Marilyn nägi sadu mängukarusid , kenasti furgooni riiulitel istumas . " Andke oma karu ka , " rääkis üks naine Marilynile . " Meil on korraldus kõik mängukarud kokku korjata , et rotid neile liiga ei teeks . " - " Kuhu te nad viite ? " küsis Marilyn . " Ega ilma peremeesteta nendega suurt midagi teha ole , hullumajja viime , " ohkas naine . Marilyn hoidis mängukaru kõvemini kaenlas : " Enne panen ta magama , kui et teie kätte annan ! " teatas ta . " Ära pigista nii kõvasti , " ütles mängukaru . Marilyn vaatas teda imestunult ja avastas , et tema kramplikus haardes pole mitte mängukaru , vaid kaisujänes , mis tal oli lapsepõlves . Kui piinlik , et ma seda jänest üldse ei mäleta , mõtles Marilyn ja ärkas . Ta oli üksinda voodis , mängukaru jalgapidi kaenlas . Täielik öö vist , mõtles ta kollakaspruuni taevast vaadates . Jumala eest , mis unenägu . Rotid , sõda , kaisujänes Jah , selline jänes oli tal tõesti kunagi olemas olnud , imelik , et kuni selle unenäoni ta seda ei mäletanud . Vist sai kunagi ära visatud . Millal ? Kui ta oli juba koolis , algklassides , nähtavasti . Aga enne kooli käis ta igal pool , seesama jänes kaisus . Lasteaias muidugi mitte , sinna ei tohtinud oma mänguasju kaasa võtta . Jänese nimi oli Pipi , sest Marilyni meelest oli jänes Pipi nägu . Mis kõrvad , need olid ju patsid . Ja need kohad , kus vanasti vurrud olid olnud , nägid välja kui tedretäpid . Pipi mis Pipi . Kummaline , et see mulle meelde tuli , mõtles Marilyn ja sakutas mängukaru ninast . Võibolla on mul lihtsalt kedagi vaja , kes oleks väike ja oma , nagu see mängukaru ? Äkki oleks siiski mõttekas laps ette võtta ? Aga selle mõtte peletas Marilyn endast eemale . Jan peaks sellele mõttele tulema , mitte tema . Jan Marilyni unenäos oli ta endal leeklambiga habet ajanud . Leeklambiga ! Mida unenägu ! Ja sõda , ja rotid Miks peab üks inimene selliseid unenägusid nägema ? Ja veel keset ööd nende peale ärkama ? Marilyn nägi väga harva unenägusid ja see liiga ere unenägu häiris teda . Võibolla see isegi tähendas midagi ? Marilyn tõusis ja läks kempsu . Kempsupõrand oli erinevalt magamistoapõrandast mõnusalt soe . Jan võiks siin olla , mõtles Marilyn . Tema oskaks rahustada , kasvõi välja naerda , kui vaja ; aga vähemalt poleks sellist lolli tunnet nagu praegu . Mingi imelik " ei-ripu-ei-kuku " tunne , nagu oleks päris , aga ei ole ka , sest unenägu ei lase lahti . Aga Jani polnud . Jan oli jälle Tartus . Õhtul oli helistanud , et tuleb homme õhtupoolikul . Sest on töö . Pagan , sellise töötamise peale peaks ta olema kümme korda nii rikas kui on , oli Marilyn Jani puudumise pärast pahane . Äkki ongi ? Mõnus ju ? Marilyn tõmbas vett ja ohkas . Mis oli sellest pagana rahast kasu , kui Jani ennast polnud ? Ja tema , Marilyn , ei saanud ju sellest kujuteldavast rahast midagi . No midagi ikka , näljas ja paljas ta ju polnud ; aga sellist nii-öelda raiskamise raha , nagu Rain kunagi ammu pildus , Jan nii kergel käel ei jaganud . Seni , kuni Jan ise Marilyni kõrval oli , ei tulnud see Marilynile meeldegi . Nüüd , kus tal palju vaba aega oli , aga tuli . Tulid igasugused asjad meelde , head ja halvad . Raiskamise-raha oligi olnud mõeldud kompensatsioonina selle eest , et naine üksi peab olema , mäletas Marilyn Raini-ajast . Nüüd polnud ei Jani ega ka kompensatsiooni . Oli vaid öö ja pime ja ainsaks tegelaseks , kellele silma vaadata , suur ja pehme kaisukaru . Marilyn ronis voodisse , kohendas patja pea all ja tõmbas teki kõrvuni . Und ei olnud , absoluutselt mitte . Nii kui ta silmad kinni pani , nägi ta roheliste soomusselgadega rotisalku , kes kavala näoga kuhugi kiirustasid . Marilyn tegi silmad lahti . Mis kell üldse on ? Marilyn otsis öökapilt telefoni . <arv>.<arv> , näitas selle kell . Tunni aja pärast peaks nagunii ärkama , äkki tuleks juba praegu üles ? Und ju nagunii pole . Teeks sellise rahuliku hommiku . Marilyn tõusis , klõpsas tule põlema ja tõmbas hommikumantli selga . Kohv masinasse , vesi , lüliti . Jani polnud , järelikult polnud ka mingit vajadust röstsaia järele . Üksi olles Marilyn hommikust ei söönud . Ei tundnud mingit vajadust . Kuigi igal pool , eelkõige naisteajakirjades , räägiti , et hommikusöök on oluline , ei uskunud Marilyn seda . Kui hommikul süüa , siis sööd terve päev , oli tema tähelepanek . Marilyn istus diivanile ja vajutas teleka käima . Kanalitega on mingi jama , avastas ta . Ükski Eesti kanal ei näidanud mingit pilti . Võibolla oli selles süüdi eilne torm ? Marilyn klõpsutas pulti , kuni jäi ette mingi looduskanal . Sebrad kõndisid , pringid kintsud lõvisid ahvatlemas , mööda savanni ringi ja näsisid kollakat heina . Lõvid aga vedelesid rahuliku näoga eemal , nagu kassid , päikesepaistest rõõmu tundes . Lõvid murravad neid vaid siis , kui kõht tühjaks läheb , muidu passivad aga niisama ja sebrad isegi ei karda neid , teadis Marilyn . Tänu Janile oli ta loomade käitumisega päris kursis , Jan oli suur loomafilmide vaataja . Suvel olid nad koguni loomaaias öisel ekskursioonil käinud , ja see oli Marilyni hoopis teisiti loomadele vaatama pannud . Ekskursioonijuht oli isegi sõralised huvitavaks jutustanud , mis siis veel kaslastest ja teistest kiskjatest rääkida ! Telekas lakkusid kaks emalõvi teineteist . Kaslased lakuvad end pidevalt sellepärast , et nad on hiilivad kiskjad ja ei tohi eritada tuntavat lõhna , teadis Marilyn . Sellepärast ei haise ka kassid sedasi , nagu koerad . Jan oli tahtnud kah vahepeal kassi võtta , aga Marilyn oli vastu . Kui mingi kass oleks elamises , ükskõik kui armas , ei saaks mingist lapsest juttugi tulla . See oli selgemast selgem . Jumala eest , mis mõtted ! Kohvikann korises kui surija . Marilyn tõusis . Leht peaks kah tulnud olema , mõtles ta ja tõmbas sisemise korteriukse lahti . Oligi leht . " Laupäev " oli esimene sõna , mis Marilynile silma hakkas . Pagan , ta oli laupäevasel päeval pool seitse üles ärganud ! Sellepärast siis ei näidanudki ükski Eesti kanal mingit pilti ja üldse tundus kogu olemine kahtlaselt vale olevat . Nüüd olen siis omadega niikaugel , et päevad lähevad sassi , mõtles Marilyn . Mida hakata peale laupäeva hommikul kell pool seitse ? Mida üleüldse peale hakata sellise laupäevaga , kus Jan on Tartus ja teeb tööd Mis kuradi tööd ? Mis tööd tehakse laupäevasel päeval ? Marilyn valas endale kohvi , klõpsas teleka kinni ja ronis voodisse tagasi . Ta ei tahtnud mõelda sellele , et laupäeviti tööd ei tehta , ta ei tahtnud mõelda sellele , et ta viimasel ajal nii palju üksi pidi olema . Ta ei tahtnud mõelda Janile , ta ei tahtnud üldse mitte millelegi mõelda . Pani lugemislambi põlema ja üritas lehte lugeda . Pealkirjad ja pildiallkirjad . Midagi huvitavat ette ei jäänud . Kui koomiksilehekülg läbi sai , oli ka kohvitass tühi . Marilyn tundis , et silmalaud muutuvad raskeks . Kes ütles , et kohv aitab üleval olla ? mõtles Marilyn ja jäi magama . Telefon . Naljakal kombel ei sekkunudki telefonihelin Marilyni unenäkku , muutudes seal kirikukellaks või painavaks muusikaks , nagu tal tavaliselt kombeks oli , vaid lihtsalt helises kui telefon . Äratas . Lihtsalt . " Mmmhhllo , " ütles Marilyn . Ei midagi . Vaikus . Marilyn tegi vasaku silma lahti . No muidugi , ta oli kogemata valele nupule vajutanud ja kõne katkestanud . Kes see oli ? Enne kui Marilyn jõudis kõneregistrit tšekkima hakata , helises telefon uuesti . Jan . " Halloo , " ütles Marilyn . " Hallo-hallo , " vastas Jani rõõmus hääl . " Magad veel või ? " " Jah . Mis kell on ? " " Pool kaks . " " Nii palju ? " " Kodus oled , jah ? " " Ei , Balti jaamas , ma armastan seal ööbida . Loomulikult olen ma kodus . " " Naljatilk . Või Balti jaam Ma tulen kohe koju , aja end üles , lähme sõitma . " " Kuhu ? " " Pärast räägin . Pane midagi mugavat selga . " Marilyn käis kiirelt duši all , tõmbas teksad-tossud jalga ning jopi selga ning läks õue . Jan juba ootas teda , istus oma maasturi roolis , rõõmus nägu peas . Marilyni lemmikauto , punane kabriolett-bemar , oli Roberti maja aluses suures garaažis talvepuhkusel . " Hommikust , " ütles Marilyn ja ronis kõrvalistmele . " Hommikust-hommikust , " naeratas Jan . " Lähme joome kuskil kohvi ? " " Lähme pärast , ma tahan sulle enne ühte kohta näidata . " " On see kaugel ? " " Ei . Marilyn , sa oled tõeline romantika surm . " " Ei ole , ma lihtsalt olen äsja ärganud ja tahaks kohvi saada , " ringutas Marilyn . " Kui sa seda kohta näed , siis oled kohe ärkvel , " lubas Jan . Marilyni imestuseks ei sõitnud Jan üldse nii , et saaks linnast välja sõita , vaid hoopis Kopli poole . " Tahad väikest ekstreemturismi teha , et Kopli liinid või ? " uuris Marilyn . " Natuke ekstreemne see on jah , " oli Jan nõus , aga lähemalt ei kommenteerinud . Kui paremat kätt juba meri ja kraanad paistsid , keeras Jan paremale . Hallid ja tavotised majad ning masinad , masendavas kooskõlas halli , maani rippuva taevaga . Vahele mõned korralikumad kontorihooned . Mis on siin sellist , mida tuleks vaadata , ja mis oleks lahedam kui hommikukohv ? Mõne aja pärast jõudsid nad poolenisti allalastud tõkkepuuni . " Lõpp-peatus ? " küsis Marilyn . " Ei , siit oleks liiga palju astuda . " Jan sõitis tõkkepuust mööda . " Aga , Jan , kui keegi tuleb ja " oli Marilyn ehmunud . " Ei tule siin keegi , " lohutas Jan , kaval naer silmas . Marilynile tuli ka naer peale . Teha midagi keelatut , natukegi Põnev . Ja tegelikult : kes tuleks neid siin keelama , laupäevane päev ju , ja Marilyn oli varemgi tähele pannud , et mida uhkem auto , seda vähem kobinat . Aga kohe varsti Jan ka peatus . See oli poolsaar , peaaegu tipp , kaardumas üle Tallinna lahe , vaatega Pirita teele ja linnale . Kunagi oli siin olnud mingi nõukogude-stiilis kolehoone , sellest olid nüüd vaid seinad püsti . Jan ja Marilyn ronisid autost välja . Tuul oli tugev , Marilyn tõmbas kapuutsi pähe . " Mõtle , kui saaks siin elada , " ütles Jan . " Kujutad ette , kui siin oleks kõik korras , ja missugune vaade siit avaneks " " Uus maja tuleks kindlasti ehitada , " arvas Marilyn . " Ei , mitte päris uus . Need seinad võiks jääda ja " " Sa mõtled , et olekski selline kuubikukujuline maja ? " " Nojah . Teistmoodi . Kujutad ette , kui näiteks merepoolsed seinad oleks klaasist . Missugune vaade oleks ! " " Jaa , " oli Marilyn temaga nõus . " See oleks veel parem kui su praegusest korterist . " " Loomulikult . " " Ja mõtle , kui magamistoa lagi oleks ka klaasist , " unistas Marilyn . " Musi , sa polegi nii väga romantika surm , " naeris Jan ja võttis tal selja tagant ümbert kinni . " Külm ei ole ? " " Natuke on . " Marilyn tundis Jani põske enda põse vastas . See oli sile ja lõhnav . Äsja aetud habe . - Ta ju ajab leeklambiga habet , meenus Marilynile tema öine unenägu ja ta muigas . " Sind on nii mõnus kallistada , " ütles Jan . " Ja minul on nii mõnus , kui sa mind kallistad , " nurrus Marilyn . Siis nad suudlesid . Päris pikalt . " Aga kelle maa ja maja see on ? " tundis Marilyn huvi , kui nad lõpetanud olid . " Ma ei tea . Ja ma kardan , et seda pole kuigi lihtne kätte saada . Aga lahe vaade üle lahe , kas pole ? " Marilyn ei jõudnud vastata . Jani telefon helises . " Jah ? - Ei , me just mõtlesime , et läheks kuhugi kohvi jooma . - Kuhu ? - Miks mitte , saame siis seal kokku . - Jah . " Jan pani telefoni taskusse . " Kes see oli ? " küsis Marilyn . " Robert ja Annika . Pakkusid , et teeks hilise hommikusöögi kusagil . " Nad ronisid autosse tagasi . Marilyn vaatas veel sõidu ajalgi tagasi : see maanina oli fantastiline koht ju ! Imelik , et ta polnud selle pealegi tulnud , et selline koht Tallinnas üldse olemas võib olla . Aga , kui nüüd aus olla , siis oli ju üldse üsna vähe asju , mille peale ta ise tuli . Robert ja Annika istusid juba kohvikus , kui Jan ja Marilyn kohale jõudsid . Nad tellisid endale kohvi ja võileibu . " Noh , noored , kuidas läheb ? " küsis Jan . " Normaalselt , " ütles Robert . " Teil oli mingi jutt pooleli ? " " Jah , Annika just kurtis , et koristaja tuleks lahti lasta , et ta on nii laisk . " " On jah , " sattus Annika kohe hoogu . " Ma tegin viinamarja-testi . " " Mis test see selline on ? " küsis Jan . " Lihtne test . Kuula . Kuu aega tagasi kukkus mul köögis üks viinamari maha . See oli hommikul , päeval pidi tulema koristaja . Ma ei viitsind kummardama hakata - saad aru , kui sul endal kah kümme kilo kõhu peale juurde tuleks , siis sina ka ei viitsiks kummarduda - noh ja mõtlesin , et las see siis jääb , et nagunii koristaja ja . Õhtul avastasin , et viinamari on alles . Mõtlesin siis , et vaataks , kaua see viinamari seal püsib . " " Noh , ja kaua püsis ? " küsis Marilyn . " Eile näitasin siis talle seda hallitanud rosinalaadset asja , ta ajas veel vastu ka ! Ma olevat selle pärast tema koristamist sinna pannud ! " " Ega mina kah poleks uskunud , kui Annika poleks mulle seda viinamarja mõni päev tagasi näidanud , " ütles Robert . " No tänu Robertile saingi talle selgeks tehtud , et midagi on mäda . " " No ja mis te teete siis ? " küsis Jan . " Mina ei tea , " kehitas Annika õlgu . " Mina ei taha teda enam nähagi , Robert arvab , et võiks ikka proovida . " " Äkki soovitaks teile oma vana koristajat ? " pakkus Jan . " Miks vana ? Ta enam teil siis ei korista või ? " küsis Annika . " Marilyn on töörahva rõhuja , nii kui end elamisse sisse seadis , tegi koristaja lahti . " " Miks ? " " Sellepärast , et ma ei salli , kui keegi minu asjades sobrab , " ütles Marilyn . " Ja pigem koristad ise ? " ei uskunud Annika . " Jah . " Marilyni meelest polnud siin midagi imelikku . " No kui sul tõesti muud teha ei ole " alustas Annika . " Kuule , sa vaata seda Jani elamist . Mis seal siis nii väga koristada on . Tolmulapp ja tolmuimeja . Pool tundi . " " Mina küll ei viitsiks . " " Läheks õhtul kuhugi bõulingut mängima ? " pakkus Robert , koristaja-jutust tüdind . " Loomulikult võiks minna , " oli Jan nõus . Esmaspäeva hommik . Jan viskas Marilyni tööle ja sõitis ise edasi . " Kuule , mul tuleb täna siia onutütar , Viktoria on nimi , " rääkis Nadka . " Helista siis , kui ta ilmub , eks ? " " Olgu , helistan , " lubas Marilyn Nadkale . Lõuna ajal see onutütar saabuski . Viktoria See oli ju Marilyni kunagine sõbranna Viktoria ! Peab see Eesti ka nii väike olema , mõtles Marilyn närviliselt . Seda Viktoriat ei tahtnud Marilyn küll näha . Liiga palju oli pidanud ta mõtlema sellele , kui alatult oli Viktoria temaga käitunud . Lõpuks mingile peole madratsiks kutsunud " Marilyn , sina siin ? " küsis Viktoria mesimagusa häälega . " Jah . Sa vist lähed Nadka juurde ? " " Kust sa tead ? " " Ta ütles , et sa tuled . " Marilyn valis Nadka sisenumbri : " Su onutütar on nüüd kohal . " " Mis , teil oli minust juttu või ? " küsis Viktoria . " Ei . Ta ütles , et tema onutütar Viktoria tuleb , ja kui ma sind nägin , viisin otsad kokku . " " Nii tore on tegelikult sind näha , " naeratas Viktoria . Minul sind küll ei ole , mõtles Marilyn , aga ei öelnud midagi . " Anna mulle andeks , onju " vaatas Viktoria , pea armsalt viltu , Marilyni poole . " Mille pärast ? " " Noh , et me tülli läksime . " " Meie ei läinud tülli , sina lihtsalt arvasid , et ma olen mingi jupp sitta , " pani Marilyn oma häälde nii palju mürki kui suutis . " Ma olen sinu peale palju mõelnud , Marilyn . Ja ma olen tahtnud sinu käest vabandust paluda . Aga sa ei ela enam seal , kus varem , ja ma pole osanud sind mitte kusagilt otsida . " Nadka tuli alla . " Privet , miilaja majaa , " kaisutas Nadka Viktoriat . " Räägime pärast , eks ? " küsis Viktoria ja vaatas Marilynile kurbade silmadega otsa . Marilyn ei vastanud , andis Viktoriale külastajakaardikese ja Nadka viis Viktoria üles . Viktoria . Olla minu peale mõelnud , isegi helistanud Ja siis meenus Marilynile , et Imre oli ju surnud . Maha lastud . Kaks kuud tagasi , isegi lehes oli sellest juttu olnud , küll ilma nimedeta , initsiaalid vaid , aga Imre autonumber oli poolenisti pildi peal näha . Seesama maastur , millega Viktoria kunagi vastu liiklusmärki sõitis . Marilyn oli seda lugedes esimese hooga mõelnud , et helistaks Viktoriale ja tunneks kaasa , aga siis otsustavalt ümber mõelnud : kui temal läks halvasti , oli Viktoria temast ära pööranud . Miks peaks nüüd tema , Marilyn , Viktoriat lohutama minema ? Kuigi , üksijäämine surma läbi oli kindlasti kohutavam kui üksijäämine sellepärast , et kutt oli urood . Marilyn teadis , et mingis mõttes on ta Viktoriat kogu aeg taga igatsenud - tal polnud ju tekkinud vahepeal ühtki sõbrannat , kellega ta oleks saanud olla nii lähedane kui Viktoriaga omal ajal. Okei , Viktoria ei olnud mingi geenius ja jututeemaks olid valdavalt riided ja mehed ja käimiskohad , aga nad olid neist asjadest ühtmoodi arvanud . Kui Viktoria alla tuli , oli Marilyn ametis mingite reklaamiagentuuri inimestega . Sellised tüübid , kes ei tule selle pealegi , et võiksid kellegi meelest ebameeldivad olla . Tulevad , lõõbivad ja on omast arust lõpp lahedad . Marilyn naeratas neile ja üritas nende nimesid õigesti kirja panna . Nagu kiusuks ütlesid nad oma nimesid nii , et oli võimalik mitut moodi mõista . Viktoria pani oma külastajakaardi Marilyni lauale . " Ma vaatan , sul on siin praegu tegemist , " ütles ta . Marilyn noogutas . " Siin on mu telefoninumber , helista , eksju . " Viktoria võttis kotist visiitkaardi ja ulatas selle Marilynile . " Ükskõik millal , kasvõi öösel . Ma väga ootan . " Marilyn naeratas Viktoriale hüvastijätuks ja pöördus taas nimekirjutamise juurde . " Isegi öösel võetakse kõnesid vastu , " kommenteeris reklaamiagentuuri poiss . " Unetu tütarlaps . " " Äkki on öötöö ? " pakkus reklaamiagentuuri tüdruk . " Te võite nüüd üles minna , " naeratas Marilyn neile viisakalt . " Sealt uksest läbi , liftiga neljandale korrusele . " Viktoriale peaks tõesti helistama , mõtles Marilyn . See oli hoopis teine Viktoria kui see , keda Marilyn tundis . Kurb , viisakas , ülbusest ei jälgegi Äkki rääkida enne Nadkaga ? Marilyn keerutas Viktoria visiitkaarti näpu vahel . Nimi ja telefon . Ei mingit ametit ega aadressi . Aga mis ameti Viktoria siia kirjutada saakski ? " Ülalpeetav " ? Ja kodust aadressi ei kirjuta visiitkaardile vist küll ükski naine . Huvitav , millest Viktoria nüüd elab , kui Imret pole , mõtles Marilyn . Tal oli Viktoriast äkki tohutult kahju . " Tead , keda ma täna nägin ? " küsis Marilyn Janilt , kui nad olid õhtust söönud ja end teleka ette sättinud . " Nooh ? Ei tea , " vastas Jan . " Viktoriat . " " Millist Viktoriat ? " " No seda oma vana sõbrannat , ma olen temast sulle rääkinud . " " Aa , see , kes enam su sõbranna ei tahtnud olla , pärast seda , kui sa missiks ei saanud . " " See ei olnud päris niimoodi . " " Marilyn . " Jan vaatas talle pikalt otsa . " Mõtle natuke järele . Oli küll niimoodi . Vähemalt nii sa rääkisid mulle . " " Aga siis ... " " Mis " siis " ? " " No siis , kui ma niimoodi rääkisin , olin ma tema peale vihane . " " Nüüd siis ei ole ? " " Ei ole jah . " " Miks siis ? " " Sest ma ei tea . Ta on nüüd hoopis teistmoodi . Selline Ma ei teagi . Igatahes üldse mitte selline ülbe . " Marilynil oli kahju , et ta oli Viktoriast Janile halvasti rääkinud . Muidugi oli tal olnud siis õigus seda teha . Siis . " Marilyn , sa võid ju tahta olla sõbralik , aga palun ära hakka selle tüdrukuga läbi käima , " rääkis Jan . " Miks ? " " Ma lihtsalt ei kujuta ette , et sa suhtleksid inimesega , kes sulle omal ajal sedasi siga keeras . " " Kas sa tead ... " " Ja palun , ma ei taha temast midagi kuulda ka , " katkestas Jan . Marilyn ei teinud katkestamisest väljagi . " Kas sa tead , et Imre lasti kaks kuud tagasi maha ? Mõtle ise , mis tunne Viktorial praegu võib olla . " " Kui ta on saanud ilma sinuta poolteist aastat elada , siis saab nüüd ka . Ja need kaks kuud on ta kah kenasti ilma sinuta hakkama saanud . " " Olgu , " ütles Marilyn ja ronis Jani kaissu . " Muidugi ma ju ei pea talle helistama . " " Tore , " ütles Jan ja klõpsutas pulti . Jani tõsine nägu ajas Marilynile naeru peale . " Aga võibolla ma siiski helistan , " itsitas Marilyn . " Nimelt kiusad mind , jah ? " haaras Jan naerdes Marilynil õlgadest kinni . " Loomulikult , et nimelt , " naeris Marilyn vastu . Jan suudles Marilyni . Ja siis oli neil mõlemal täiesti ükskõik , mis sealt telekast tuli . Marilyn helistas Viktoriale alles neljapäeval . " No tere , Marilyn , lõpuks ometi , " kurrus Viktoria telefoni nagu vanasti . Kaks jõnksu käisid Marilynil läbi kõhu : magus ja meelitav , et kõik on rõõmus ja hea nagu vanasti ; ja külm ning kurb , et kõik , mis siit nüüd tuleb , on vale . Marilyn sundis emotsioonid paigale ja hääle rahulikuks . Nad leppisid kokku , et saavad peale Marilyni tööd Olümpias kokku . Marilyn ei mõelnud sellele , mida võib Jan sellest arvata , Jan oli jälle Tartus . Pidi homme tulema . Loodetavasti ikka tuleb , mõtles Marilyn . Sest homme oli tähtis päev , vähemalt Marilyni jaoks : poolteist aastat tema ja Jani tutvusest . Aga see oli homse päeva muusika . Täna oli Viktoria . Marilyn jäi kolm minutit hiljaks . Viktoria istus akna all ja suitsetas . Ettekandja oli nähtavasti juba käinud , menüüd olid laual . " Jumal küll , Viktoria , sa suitsetad ? " ei uskunud Marilyn oma silmi . Kiirelt riputas ta oma dubljonka nagisse ja istus Viktoria vastu laua taha . " Jah , sellest ajast , kui sa ikka tead , mis Imrega juhtus , jah ? " " Muidugi , lehes ju kirjutas . " " Aga lehes ju nimesid ei olnud ? " " Auto oli pildi peal . Number oli näha . " " Jah , " ohkas Viktoria . " Eks ta ole . Iialgi poleks ma arvanud , et ta mulle nii tähtis on . " " Raha ? " küsis Marilyn . " Ei , " raputas Viktoria pead ja puhus suitsu suust . " Ma mõtlesin ka vanasti , et kui meie vahel midagi juhtub , no nagu sinul ja Rainil ... Rain elab nüüd Hispaanias , tead ikka , jah ? " " Ei tea ja ei huvita ka . " " Noh , et kui meil juhtub nagu teil Rainiga , et siis ma pean ikka kuidagi hakkama saama . Mõtle , ma isegi hakkasin raha kõrvale panema ! Et kui ta andis näiteks kaks tuhat , siis panin viissada kõrvale , valetasin , et käisin kusagil sõbrannadega söömas , aga tegelikult ei käinud . No meil oli vahepeal väikseid nääklusi , no kellel ei oleks , onju . Kevadel olid vahepeal koguni päris suured tülid . Vot siis ma helistasin sulle esimest korda . Aga mingi võõras mees võttis vastu . " " Mul on see korter välja üüritud . " " Aga kus sa ise elad ? " uuris Viktoria . " Ah , küll me sinna ka jõuame . Räägi edasi , noh , kogusid raha , mis siis sai ? " " Siis tuli suvi . Ja mina ei tea , kõik oli äkki kuidagi nii hea , Imre rääkis isegi midagi , et võiks päriselt abielluda ja lapse teha ja Kerlil on pooleaastane tütar , oled kuulnud ? " Marilyn raputas pead . " Vot , ja selline suvi oli . Ma tõesti armastasin teda , usud ? Mul oli isegi piinlik , et olin Imre eest salaja raha kogunud , aga õnneks ma ei puutunud seda raha , no nii igaks juhuks . Ja , tead küll , kui tal on hea tuju , siis ta annab ju alati rohkem kui küsid . Nojah , andis " Viktoria kustutas sigareti ja süütas kohe uue . Ettekandja tuli laua juurde . " Tere , saan teile midagi tuua ? " " Mina võtan ühe Martini Rosso , see on praegu kõik . " " Mulle palun üks vanilje-Smirnoff õunamahlaga , " ütles Viktoria . Ettekandja läks minema . " Sa ei suitseta ? " küsis Viktoria . " Ei . Aga mis siis sai ? " " Noh , eks Imre oli sellepärast nii lahke , et neil lihtsalt läks see aeg hästi . Aga alati on tema hästiminemised ju mingi jamaga seotud , nagu arvata võid . Ja no ausõna , mina täpselt ei tea , mulle millegipärast keegi ei taha sellest rääkida , prakljatõje , nagu ma oleks mingi durotška ... " Viktoria oli südamest pahane , märkas Marilyn - tavaliselt ta vältis Marilyni ja teiste eestlastega venekeelseid sõnu . " Vot ja siis lasti ta maha . Lihtsalt . Helistas , et on kümne minuti pärast kodus , mina muudkui ootan Ja siis tunni aja pärast tuleb Andre , et Vika , kallis , ole nüüd tugev " Viktoria pühkis pisaraid . Joogid tulid . " Aga millest sa nüüd siis elad ? " küsis Marilyn kõrrega klaasis jääkuubikuid segades . " Ma mäletan , et mul oli ka natuke raha kõrvale pandud , aga seda ei jätkunud kuigi kauaks . " " Jah , seda ma õnneks pole jah pidanud puutuma . Poisid on head ja lahked , annavad mulle raha , et nagu toitjakaotuspension või Andre ütles , et kui ma oleksin Imrega abielus olnud , siis oleks mul hea elu kuni surmani kindlustatud olnud , et Gennadi , see Venemaa boss , oli öelnud . No neil seal on ju tugev see slavoverujuštši värk , nad nagu püüaks itaalia maffia moodi olla , need on seal ju suured katoliiklased " Viktoria imes oma kõrrest mitu suurt lonksu . " Aga sa ise ? " küsis Viktoria . " Kuidas sul endal läheb ? Nadka rääkis , et sa pidavat kellegagi koos elama . " " Jah . Elan tõesti . Kurta ei saa . Ma poleks iialgi uskunud , et mõni mees mulle sedasi meeldima hakkaks . Ta pole üldse loll , ja vaene kah mitte . Muidugi on ta selline legaalne ärimees , kes niisama raiskamiseks raha ei anna , aga teised väärtused on meil . " " Noojah , tüüpiline eesti mees , naist võetakse kui võrdset , mitte kui lemmiklooma . " Viktoria hääles oli terake põlgust . " Iseenesest pole see ju paha ? " " Võibolla tõesti . Siis peab sul ikka väga suur armastus olema , kui lepid ilma kingitusteta koos elamisega . " " Viktoria , kallis , see , et ta mulle raiskamiseks raha ei anna , ei tähenda , et ta mulle kingitusi ei teeks . Või et ta mingi kooner oleks . Kaugeltki mitte . " Marilyn tundis end nõmedana : nagu oleks Jan tõesti mõttetu mees , kellele Marilyn peab vabandusi välja mõtlema . " Anna andeks , ma ei tahtnud sind solvata , " naeratas Viktoria . " Ega ma solvunudki . " " Kus te elate ? Oma majas ? " " Ei , tal on Toompeal korter . Õudselt ilus korter , muuseas . Vaade on selline , et hing jääb kinni . Vanalinn , meri No praegu ei ole midagi erilist , puud on raagus ja lumi ja , aga suvel on fantastiline . " " Mul on hea meel sinu pärast , ausõna , " pani Viktoria oma käe Marilyni käele . " Tookord , kui su telefonis mingi võõras mees vastas , mõtlesin ma , et äkki sinuga on midagi juhtunud . Ma tundsin end nii süüdi , isegi palvetasin sinu eest " Viktoria ja palvetas ? " Ära vaata midagi imelikult , ma olen ju ristitud . Aga varem ma eriti kirikus ei käinud , mõnikord vanematega või kui keegi oli surnud Aga kevadel tuli Gennadi oma perega kaheks nädalaks Eestisse - ooh , sa ei kujuta ette , mis riided sellel naisel olid ! - ja see naine käis väga tihti kirikus . Mul oli lausa häbi , et ma ei käinud . Käisime koos . Ja pärast käisin ka , kuni jah , pärast Imre surma käin veel sagedamini . Suur lohutus on see , ausõna . " Järgmine päev oli reede . Marilyn kiirustas koju , et Jani tulekuks kooki küpsetada . Marilyn ootas õhtut ja Jani . Täna , täpselt poolteist aastat tagasi , olid nad tuttavaks saanud . Enam ei olnud Marilynil nende esimest kohtumist piinlik meenutada , pigem tegi see nalja . See kohtumine oli neil paar päeva tagasi , enne Jani sellenädalast Tartusseminekut , jutuks tulnud . Nad olid voodis vedelenud ja und oodanud . " Ausalt öeldes ei julgend ma siis uskudagi , et see asi meil nii kaugele läheb , nagu ta nüüd läinud on , " oli Jan tunnistanud , Marilyni tugevasti enda vastu surudes . " No kuule , mina poleks iialgi arvanud , et hakkan sinuga koos elama ! " oli Marilyn naernud . " Kaua me juba tuttavad oleme ? " oli Jan küsinud . " Reedel saab poolteist aastat , " oli Marilyn vastanud . " Olgu , reedel võiks midagi teha , " oli Jan pakkunud . Marilyn küpsetas koogi . See oli üks fantastiline šokolaadikook , mille retsepti oli ta kord juhuslikult netis surfates leidnud . Mingi suvalise ungarlase ingliskeelselt saidilt . Janile maitses see kook kohutavalt ja Marilyni õnneks käis selle valmistamine kiiresti . Eks see üks paras kaloripomm oli , aga mis siis . Vahepeal võib ju lubada . Kell seitse oli kook valmis . Marilyn kattis laua ja süütas suure südamekujulise küünla . Loomulikult oli see kõik hästi magus - kook ja küünlavalgus ; Marilyn teadis seda , et on magus . Aga kui vahepeal selliseid paduromantilisi ööksatama-ajavalt magusaid asju ei tee , võib ju kah igavaks minna ? Ja suure romantikaga neil viimasel ajal nagu tegemist polnud , või mis ? Kui Jan ka kella kaheksa ajal tulnud polnud , hakkas Marilyn muretsema . Ta valis Jani numbri . " No kus sa oled siis ? " küsis ta , kui Jan vastu võttis . " Tartus . " " Tartus ? Sa pidid ju täna õhtul koju tulema ? " " No näe , ei saa tulla . Tõesti ei saa . Ma mõtlesin just , et peaks sulle helistama , et sa ei muretseks . " " Aga meil oli ju juttu , et sa kindlasti täna koju tuleks ! " Marilyn tundis pisaraid kurgus . " Mis siis on täna , et see nii pakiline on ? " küsis Jan . " Sa ei mäleta ? " " Ei . " " No mõtle natuke . " " Ma tõesti ei tea . Marilyn , ma ei viitsi siin praegu mingit mõistatamise mängu mängima hakata . Ütle ise , mis asi see siis on , miks ma peaksin just täna koju tulema . " " Kui sa ei mäleta ja kui sa ei viitsi mõelda ka , mis see olla võiks , siis parem ära tule jah , " ütles Marilyn ja lõpetas kõne . Niipalju siis ilusast õhtust , pooleteisest aastast või millest iganes . Marilyn puhus küünla ära . Ma olen nagu mõni frustreerunud vanamutt - küünlavalgus ja üksindus , stressimaandav lõhnalambike veel puudub , pilkas ta ennast mõttes . Telefon . Jani number . " Jah ? " küsis Marilyn . " Kuule , räägi , sul on midagi töö juures pahasti või ? " küsis Jan . " Ei . " Kas tõesti on ainus arutamistväärt teema töö , mõtles Marilyn . " No aga mis on siis , et sa minu mittetulemisest nii suurt kära tõstad ? " " Ei , mitte midagi pole . Võta vabalt , sa ei pea tulema . " " Sa ei saa siis mulle rääkida või , mis on ? " " Siin polegi midagi rääkida . Lihtsalt mõtlesin ühte asja , aga " " Mis asja ? " " Ei midagi . Niisama . Tee tööd ja ära lase end minust segada . " " Marilyn ... " " Sorri , et üldse helistasin , " ütles Marilyn irooniast pungil häälega . " Kuule , musi , ära mängi minuga . " " Ma ju vabandasin . " " Jah , aga sa ei öelnud , miks sa mind täna kindlasti koju tahtsid . " " Ei öelnud . Ei ütle ka . Enam pole sellel mingit tähtsust . " " Saad ju aru , et ma pole siin niisama , ma teen tööd . " " Loomulikult saan . Loomulikult tee . Minupärast tee , kaua tahad . " " Ma tulen homme lõuna ajal. Oled sa siis vaba ? " " Minupärast tule millal tahad . Või jäägi sinna Tartusse . " " Musi , sa ajad mu vihale . " " Lõpetame siis enne , kui sa vihale lähed . " " Olgu . Ilusaid unenägusid . Ja musi . Onju ? " Marilyn oli natuke aega vait ja katkestas siis kõne . Ja siis lülitas telefoni välja . Vastik Jan , mõtles ta . Või " ilusaid unenägusid " ja " musi " . Ja sellega peaks nagu kõik korras olema ? Mingu pikalt põrgu . Juba ei-tea-mitmes reede õhtu üksinda kodus , nagu mõni vana mahajäetud naine , mõtles Marilyn mõrult . Võibolla oligi ta vana mahajäetud naine , ainult et varem polnud ta selle peale tulnud ? Vana - no muidugi vana , kakskümmend kaks , viimane taks , või kuidas see oligi . Ja mahajäetud - no aga mis muud ta oli ? Olgu , koju istuma jäetud siis . Olulist vahet ju polnud . Viimasel ajal nägi ta Jani nii vähe , nagu nad ei elakski koos . Janil oli ainult Tartu , Tartu , Tartu ... See oli pihta hakanud suvel , siis , kui Jan tegi Tartusse oma firma filiaali ja sinna sekretär-asjaajajat vajas , sellist tegelast , kes oleks Jani " parem käsi " ja saaks ise firma asjadega hakkama , kui Jan Tallinnas on . " Tead , sa ei usu , aga Tartu vaim on ikkagi olemas , " rääkis Jan . " Sa ei kujuta ette , missugused inimesed ennast pakkuma tulid . " Marilyn ei kujutanud seda tõesti ette . " Hea küll , välimus polegi eriti oluline , nagunii käib enamik selles , mis Eestis müüa on . Aga ätituud ! Täielikud Tartu-naised ikka . Tallinnas pole ma küll ühtegi näinud , kes hakkaks mulle oma missioonist rääkima . " " Naised ? " küsis Marilyn . " Sa võtad oma " paremaks käeks " naise ? " " Loomulikult . Naised ei hakka endast kohe niipalju arvama kui mehed . Et kui mind ei ole , siis võib tunda end maailmavalitsejana . Naised reeglina endast nii ei arva . " " Sõltub ehk naisest , mõni arvab endast vägagi palju . " " Ääh , sa ei saa aru . Selles mõttes , et " oh kui tark ja ilus ma olen " , võib ta minu pärast mõelda ükskõik kui tugevalt . Aga tal ei teki firmajuhi tunnet . " Marilyn sai Jani mõttekäigust aru . Aga mingi imelik okas torkas teda vaikselt kõhtu . Nagu tahaks öelda , et see pole just kõige parem plaan . Paar nädalat hiljem , kui toimus filiaali ametlik avamine , nägi Marilyn seda naist , kelle Jan välja oli valinud . Tairi . Marilynist mõned aastad vanem . See on küll selline hall kuju , keda keegi tähele ei pane , mõtles Marilyn . Janil on õigus , selline teeb kohusetundlikult ja kobisemata oma töö ära , aga ei arva endast seejuures midagi . No mida olekski sellisel endast arvata ? Ei grammigi värvi ei juustel ega näol , riided kah hallides-pruunides toonides . Nojah , mittevärvimine polnud ju veel mingi määraja . Nadka ei värvinud ju ka ennast , aga Nadka oli poolenisti kaukaaslane , tema näonahk oli värvimatagi jumekas ning juuksed loomupäraselt läikivad ja ilusat tumedat tooni . See Tairi siin aga oli kui keldris kükitav kartuli-idu , seisis vaikselt ja rääkis vaikselt . Millegipärast ärritas tema olek Marilyni . Miks , ei osanud ta öelda . Mõte , et Jan veedab rohkem aega selle Tairi kui tema , Marilyni , juures , ajas Marilyni aga lausa raevu . Kui algul pidi minema maksimaalselt kaks kuud , et firma filiaal tööle hakkaks ning Jan jälle rohkem Tallinnas saaks olla , siis nüüdseks oli möödunud juba neli kuud ja sellel pideval Tartu vahet jõlkumisel ei paistnudki lõppu tulevat . Äkki on Janil selle Tairiga mingi liin ? - Ei , no nii madalale Jan kah laskuda ei saa . Võibolla ta tõesti vaatab vasakule , no las vaatab , meesterahvas ju , aga vaevalt ta mingit konkreetset liini kellegagi ajab , Tairiga ehk kõige vähem . Aga ikkagi solvav , et Jan ei mäletanud isegi , et nende tutvusest sai poolteist aastat . Marilyn vaatas kooki ja kurku tekkis iiveldus . Seda kooki ma alles küll ei jäta , mõtles ta . Kui Jan ei mäleta , ei tuleta ka mina seda meelde , mõtles Marilyn . Ja see kook ei tohi kah meelde tuletada , et ühel lollil tüdrukul olid täna õhtuks romantilised ootused . Marilyn võttis koogi ja viskas selle prügikasti . Olgu prükkaritel kah mõni rõõmupäev , mõtles ta ja viis prügikoti õue . Õues puhus tugev tuul ja loopis talle külma , peaaegu jääkülma vett näkku . Mul pole seda Jani sada aastat tarvis , mõtles Marilyn , kui prügikoti konteinerisse viskas . Prügikott tematehtud koogiga . Väga maitsva , Janile mõeldes küpsetatud koogiga . Ja mis siis ! Marilyn läks baarikapi juurde . Seal vaatas talle vastu suur hulk erinevaid uhkete siltidega pudeleid . Midagi head ja kanget tahaks , mõtles Marilyn . Konjakit ? Loomulikult . Ta valas endale päris suure klaasitäie Rémy Martini ja istus telekat vaatama . Väike vaheldus ... " Kuule , mis sa homme õhtupoolikul teed ? " helistas Viktoria järgmisel teisipäeval . " Midagi ei tee , " ütles Marilyn . " Tööl olen . Mis siis ? " " Mul tuli hea mõte . Mul üks sõbranna - noh , mis nii väga sõbranna , Imre ühe sõbra naine , Silja - tegi endale ilusalongi . Mõtlesin , et läheks . Mis sa arvad ? Tal pidid olema seal hästi heade kätega tüdrukud tööl . " " Kuidas - et läheks ? " " No läheks ühel ajal , oleks kõrvuti , saaks juttu ajada samal ajal , kui ilusaks saad . " Marilyn mõtles natuke . Mõte iseenesest oli hea . Viimasel ajal oli ta kõik iluprotseduurid ise teinud , ainult juuksuris käiski . Miks mitte minna ja lasta ennast kellelgi teisel ilusaks teha . Tunda end valge naisena . " No aga mul on töö , " ütles ta . " Mis kellani sul töö on ? Viieni ? " " Jah . " " Aga salong on kaheksani lahti . Ma panen meile näiteks poole kuueks ajad kinni , eks ole ? " " Kuidas sa saad aja kinni panna , kui ma isegi ei tea , mida ma teha tahan , " naeris Marilyn . " Aga mida sa tahad ? Nagunii käib kõik ju ühe ja sama tooli peal , kas siis lased massaaži teha või lihtsalt silmi värvida . " " Maniküür ka ? " " Loomulikult . " " See on küll hea mõte . Muidu on alati maniküüri ajal see probleem , et istud ja vaatad ja mõnuled , aga selg väsib ära . " " Silja ütles ka , et on hea mõte , et sellepärast ta nii tegigi . Saad pikali olla ja kasvõi magada . Nii et sa tuled ? Mida sa tahad - maniküüri ? " " Võtaks siis juba pediküüri ka . " " Olgu , ma panen meile aja kinni . " " Kuule , ega see mingi väga kallis salong ei ole ? " " Ole nüüd , ei ole . Alguse puhul on hinnad all ka . Tavaline kesklinna salong . " " Olgu . " " Ma vaatan , Marilyn , sa oled koonerdama hakanud ! " naeris Viktoria . " Mis ma ikka raiskan , " arvas Marilyn . Jan ja Marilyn sõid õhtust . Väljas tuli mingit imelikku staffi taevast alla , midagi jää ja vihma vahepealset . Pisikesi kruupe peksis vastu köögiakent . " Ma sõidan homme hommikul Tartusse , " ütles Jan , kui ta oli lõpetanud . " Sõida . " Marilyn ei vaadanud Jani poole , luges lauanurgale tõstetud ajakirja edasi . " Noo-jah , " ütles Jan . Marilyn tõstis pilgu . " Kas ma oleksin pidanud kuidagi teisiti reageerima ? " Jan kehitas õlgu . " Võibolla oleks ma kuidagi teistmoodi reageerinud , kui see mulle eriline tundunud või mind mingis mõttes erutanud oleks , aga see pole minu jaoks midagi erilist , sest see pole kuigi harv asi . " " Nii et reageerida on mõtet ainult erilistele asjadele , " konstanteeris Jan . " Mida sa tahad ? " küsis Marilyn . " Et ma hakkaksin anuma , et sa ei läheks ? Ma olen juba mitu korda öelnud , et mulle ei meeldi , kui sa nii sageli ära oled , mis veel ? Ma ei saa ju sinna midagi parata , kui sul on vaja ära olla . " " Kuule , ma olen mõelnud , et et mida sa teed need õhtud , kui mind ei ole . " " Midagi ei tee . Telekat vahin . Vahepeal käin trennis . " " Sa käid trennis ? Ma ei teadnudki sellest midagi . " " No ju siis pole jutuks tulnud . " Marilyn oli kindel , et on sellest Janile rääkinud . Ta käis trennis juba septembri algusest . Nojah , Jan tuli ju nagunii hiljem koju , ta ei pruukinud seda tähelegi panna . " Mis trennis ? " " Aeroobikas . " " Kellega sa seal trennis käid ? " küsis Jan . " Nadkaga töö juurest . Aga ta iga kord ei saa ja ma ei viitsi üksi käia . Nii et tegelikult polegi see peaaegu et trenn , kolm-neli korda kuus . " " Nii et telekas ja vahepeal trenn , " ütles Jan . " Mis on siis ? Kas ma ei tohi telekat vaadata või ? " " Ära nüüd ärritu , ma lihtsalt küsisin . Et mida sa teed , millega oma aega sisustad . Sul igav ei ole ? " " Kurat küll , Jan , sa ajad mind närvi . Muidugi on mul igav , mul on kohutavalt paha , kui sind ei ole ; mis ma siis tegema peaksin , huvitav küll ? " " Ma olen ühesõnaga selleks , et sind lõbustada . " " Jan , ära nori minuga . Ju siis olen ma igav inimene , kui ma teen igavaid asju . " " Paistab jah nii . " Jan tõusis ja läks tuppa . Marilyn sonkis taldrikus . Söögiisu oli kadunud . Ta viskas toidujäägid prügikasti ja hakkas nõusid pesema . Pagana Jan , mõtles ta . Peab ta hakkama mingit lolli teemat üles võtma . Ja mis teema - millega Marilyn tegeleb , kui Jan on kodust ära . No mida teemat ! Milleks ? Selleks , et ta end nõmeda ja lollina tunneks ? Miks on Janil vaja , et Marilyn end nõmeda ja lollina tunneks ? Varem oli Jan ise igasugu asju välja mõelnud , nii et Marilynil polnud ei võimalust ega vajadustki olnud midagi oma õhtu sisustamiseks välja mõelda . Marilyn riputas taldrikud restile kuivama ja läks Jani juurde . See klõpsutas telekapulti . " Jan , kuule , " istus Marilyn Jani kõrvale . " Mis sulle ei meeldi ? " " Miks mulle miski meeldima ei peaks ? Kõik meeldib . " Jan vaatas süvenenult telekat . " Ma olen kogu aeg ühesugune olnud , " rääkis Marilyn . " Ma pole jah mingi geenius , kes teeks üksi kodus olles mingeid erilisi asju . " " Ma ei öelnudki , et see , mida sa teed , oleks vale või halb . " " Aga sa ütlesid seda kõike sellise häälega , nagu see oleks viimane nõmedus , mida teha , " mossitas Marilyn . " Marilyn , musi , " vaatas Jan tema poole ja naeratas . " Ära näe tonti seal , kus seda pole . " " Aga sa ei küsinud neid asju sellise häälega , nagu sind huvitaks , mida ma teen , vaid nagu ... " " Noh ? Mis nagu ? " " Nagu sa ootaksid , et ma ütleksin midagi , mille üle naerda saaks . " " Kuule , sa oled viimasel ajal kuidagi imelikuks läinud . " " Sa ise oled imelikuks läinud . Pärast seda , kui pärast seda pidevat Tartus käima hakkamist . " " See on täiesti loomulik , et inimesed muutuvad , kui nad suhtlevad erinevate inimestega ja on mõni aeg hoopis teises keskkonnas . " Jan klõpsutas telekapulti . " Võibolla ongi asi lihtsalt selles , et mina muutun pidevalt , aga sina oled kogu aeg samasugune . " " Ju ma olen siis arengupeetusega , " nähvas Marilyn , läks vannituppa ja istus vanni äärele . Kuidas nad olid nii kaugele jõudnud ? Et isegi tülitseda oli igav ? Lihtsalt nõme irin , aga mitte mingi tülitsemine . Ja miks nad olid nii kaugele jõudnud ? Kust see alguse sai ? Marilynil oli kõhus imelik tunne , et see pidev Tartus käimine on tõesti nende suhtele halvasti mõjunud . Aga mõistusega seda ju seletada ei andnud . Mismoodi saab töö nii hullult segada ? Aga võibolla on Janil seal hoopis teised huvid mängus , mitte ainult töö ? Ehk ongi mingi vasakulevaatamine ? Pagan , kui vastikud mõtted , mõtles Marilyn . Aga oleks ka imelik olnud , kui tema mõtted oleksid olnud ilusad , säravad ja soojad , kui väljas oli niiske oknotsember ja sees jääkülm mees . Jan koputas vannitoa uksele . " Jah ? " küsis Marilyn . " Ma mõtlesin , et " Jan pistis pea vannitoa ukse vahelt sisse . " Mis sa teed siin ? " " Midagi . " " Lihtsalt heast peast istud vanni ääre peal ? " " Jah . Tegelen oma igavate inimeste igavate asjadega . " " Kuule , Marilyn , " kükitas Jan tema juurde , pani käed ümber Marilyni jalgade ja vaatas talle alt üles armsalt otsa . " Mis sa mossitad . Mina ei öelnud , et sa oled igav inimene , sa ise ütlesid . " " Sinu eelnevast jutust oli see tunda . " " Musi , kui ma arvaksin , et sa oled jube igav , mis sa arvad , miks ma siis sinuga koos elaksin ? " Jan silitas tasakesi Marilyni säärt . " Kust mina tean ? Võibolla just sellepärast , et kõik on selline just igav . Rahulik , üllatustevaba . Ei mingeid hirme , et tuled koju ja miski võib hoopis teisiti olla kui ootad või harjunud oled . " " Mnjah , võibolla sul on õigus . Aga - ma ei pea sind igavaks , tõesti . " " Ma mõtlesin , et ma lähen vanni . " " Võtad mind ka vanni kaasa ? " " Ei . Ma ei viitsi mängima hakata . " " Noo ? " Jan pani pea viltu ja vaatas Marilynile otsa nagu paid ootav kutsikas . " Ah , ma ei viitsi sinuga jamada , " ütles Marilyn , tõusis ja pani vannivee jooksma . Jan vaatas hetke asjatavat Marilyni ja pani siis vannitoa ukse väljastpoolt kinni . Marilyn läks joonelt vannitoast magamistuppa . Jan vaatas endiselt elutoas telekat . Huvitav , kas Jan on minu peale pahane , et ma temaga vannimänge mängida ei viitsinud , mõtles Marilyn . Asi küll , mille peale pahaseks saada . Aga sees kripeldas imelikult . Marilyn istus peegli ette ja hakkas ettevaatlikult oma juukseid kammima . Naisteajakirjad küll õpetavad , et märgi juukseid ei tohi kammida , aga vaevalt tahaks ükski ajakirjanik tulla Marilyni pikki , peaaegu pepuni , läbikammimata kuivanud juukseid pusast lahti kammima . Seepärast oli mõttekas need enne kuivatamist siiski ära kammida . Marilyn kuulis , et Jan läks vannituppa . Jani liikumine pani väikse ärevustunde taas kõhus volksama : äkki on Jan pahane , miks ta muidu siia ei tulnud jne. Marilyn läks elutuppa . Telekas oli mingi spordikanali peal , jalgpall . Marilyn valas endale pisut konjakit . Rémy Martin . Viimasel ajal oli see talle liigagi palju meeldima hakanud Aga mis siis . Marilyn võttis konjakiklaasi ja läks magamistuppa oma juukseid föönitama . Kolmveerand tundi tegevust oli kindlustatud . Ilusad , pikad ja paksud blondid juuksed . Nojah , paar tumedusastet blondimad kui ta loomulik juuksevärv , aga mis siis . Marilyn oli oma juuste üle tõeliselt uhke . Ta jõudis juuksed ära kuivatada ja korra oma klaasigi täitmas käia , aga Jan oli ikka veel vannitoas . Äkki on temaga midagi juhtunud , tundis Marilyn muret . Äkki libises ja kukkus ja on nüüd juba täiesti surnud , aga tema , Marilyn , muudkui föönitab oma juukseid ja mõtleb teab millest . Et kas Jan on pahane . Samal hetkel , kui Marilyn püsti tõusis , et vannituppa minna , astus Jan tuppa . Puhas , märg , hästilõhnav . " Noh , kuhu sa minna tahtsid ? " küsis ta Marilyni juurde astudes . " Mõtlesin , et lähen vaatan , kuhu sa nii kauaks jääd . " " Igatsesid ? " sosistas Jan , Marilyni oma märga tugevasse kaissu võttes . " Muidugi , " sosistas Marilyn naeratades vastu . Hommik algas nagu viimase aja nõmedamad hommikud ikka : Marilyni telefon äratas . See tähendas , et Jani polnud kodus , ta oli juba varem ärganud ja talle omasel vaiksel moel uttu tõmmanud . See tähendas , et ees ootas järjekordne igav üksiolemise hommik , millele järgneb järjekordne igav tööpäev ja sellele järjekordne igav üksiolemise õhtu . Marilyn avas silmad ja vajutas telefoni kinni . Ta ei tahtnud veel voodist välja ronida . Nii hea oli siin . Öö oli olnud meeldivalt tormakas . Ja paksult ilusaid sõnu täis . Marilyn ringutas õnnelikult . Naisterahva armastus käibki ju kõrvade kaudu ! Marilyn sirutas käe teki alt välja ja kiskus kaisukaru endale kaissu . " Tead , see Jan ikkagi meeldib mulle , " sosistas ta kaisukarule . See vahtis oma klaassilmadega lakke , nagu mõtleks kuuldu üle järele . " Ma vist teen talle ülekohut , kui ma talle tema kodust eemalolemisi ette heidan , " jätkas Marilyn . Kaisukaru ei vastanud . Jumal küll , ma räägin juba kaisukaruga juttu , mõtles Marilyn . See mõte ajas teda naerma . Ja lasi ärgata . Öökapil oli kiri . " Musi , ma mõtlesin öösel selle meie asja peale . Ma olen tõesti viimasel ajal nii palju ära olnud , et endal hakkab ka paha . Tee endale üks mõnus õhtu . J. " Ja tuhat viissada krooni . Mis ma sellest kõigest nüüd arvama peaksin , mõtles Marilyn . Kas ta tunneb end süüdi ja tahab tegelikult minu juures olla ja püüab rahaga oma äraolekut kompenseerida ? Või on tal tarvis , et ma ei igiseks nii palju , mõtleb , et topib mul suu raha täis nagu tüüpilisel rahaahnel tibil ? Marilyn näppis kolme jakobsoni näpu vahel . Jah , vanasti oleks see talle täiesti normaalne tundunud . Kui ta Rainiga käis , oligi see ju normaalne . Rain läks paariks päevaks minema , viskas paar tonni , mille eest siis Marilyn endale riideid ostis ja sõbrannadega söömas käis . Tuli tagasi , sai keppi , viskas pappi , läks jälle . Nii pidigi ju olema . Normaalne . Aga Jani puhul see normaalne ei olnud . Vähemalt tundis Marilyn kusagil kõhus , et see ei saa normaalne olla . Võibolla oli asi selles , et Jan ei olnud talle kunagi sedasi raha andnud , võibolla selles , et Jani suhe rahasse erines kardinaalselt Raini suhtumisest rahasse . Aga võibolla oli asi lihtsalt selles , et Jani Marilyn armastas , aga Rain oli olnud lihtsalt turvaline ja rahakas . Nii . Aga kui Jan ülehomme tagasi tuleb , siis ta kindlasti küsib , mis rahast sai . Öelda talle , et midagi ei saanud , siiamaani seisab sealsamas öökapi peal , sest mu üksiolemine pole nii odav ? Või teha siiski midagi ? Viktoria kutsus ju salongi , meenus Marilynile siis . Põrgusse need kahtluseussid , noomis end Marilyn . Loomulikult raiskan ma Jani raha ära , midagi ma võiksin ju tema käest saada , kui ma teda ennast ei saa ? Marilyn jõudis salongi enne poolt kuut . Viktoria polnud veel jõudnud . Marilyn vaatas ringi . Ruumis oli tunda raha lõhna , sisekujundus oli küll minimalistlik , aga teatud mööndustega : nipsajasjakesed , mis siin-seal riiulitel olid , paistsid hirmkallid . Marilyn istus sametsohvale ja hakkas hinnakirja lehitsema . Salong ei olnud hinnaklassilt keskmine Tallinna kesklinna salong . See oli väga kallis salong , nii kallis salongis polnud Marilyn veel kunagi käinud . Ei saa ju olla , et hinnad vahepeal nii palju tõusnud on ? " Vaatad hindu ? " küsis Silja , salongiomanik , ja istus Marilyni kõrvale sohvale . Kena tüdruk , tuhakarva juuksed ja suured pruunid silmad , rinnad ja küüned spetsialistide poolt tehtud . Aga kõik tundus väga loomulik , ei mingit ülepakutust . " Vaatan jah , " naeratas Marilyn . " Esimesel nädalal on kakskümmend protsenti odavam . Aga tahad , ma räägin , miks ma tahtsin kallist salongi teha ? " Marilyn noogutas . " Sellepärast , et rikkad naised tahavad eliitsalongi , mõistad ? Sa ju ei taha käia samas salongis mõne tavalise tüdrukuga , kes töötab kusagil poes ja suudab lubada endale vaid kord kahe kuu tagant juuksuris otsi lõikamas käimist ? Sa ju tahad käia seal , kus on sinusugused jõukad naised , eks ole ? " " Õige , " naeratas Marilyn . Tal oli hea meel , et tal oli seljas tema vana hea dubljonka , mis vaatamata kolmandat aastat kandmisele nägi endiselt ilus ja kallis välja , ja saapad , mis paistsid kallimad kui nad tegelikult olid . Sest tänu neile arvas Silja nähtavasti , et Marilyni näol on tegemist jõuka naisega . " Loodetavasti on su tüdrukud seda hinda väärt ? " uuris Marilyn . " Muidugi , muidugi on väärt . Nad on spetsiaalselt valitud , ma tegin suure konkursi , kõik mu sõbrannad olid rõõmsad - ma kutsusin nad tüdrukuid testima : tasuta kosmeetik , pediküür , maniküür Jah , odav see testimine nüüd ei tulnud , aga ma võin kihla vedada : minu tüdrukud on Tallinna parimad . " Marilyn muigas . Näidaku keegi mõnd salongiomanikku , kes ütleks , et tema tüdrukud pole kõige paremad ! Aga samas võis Siljat ju uskuda : ta paistis olevat perfektsionist , see peegeldus nii sisekujunduses kui tema enda välimuses - hirmpeenes ja hirmsirges lainerijoones ülemisel laul , näiteks . Ja selliste hindadega , millest <arv>% lahutades ei saa ka päris keskmist salongihinda , ei saa ta ju lubada kehva tööd . Marilyn oli kuulnud , et mõni salongiomanik pidavat juuksuri- ja kosmeetikakoolides lõpetajaid endale tööle kauplemas käima ja pärast klientidele valetama , et tema tüdrukud , tegelikult äsja kooli lõpetanud , on mitmeaastase praktikaga professionaalid " Oi , Marilyn , sina juba siin ! Tere , Silja ! " Ooteruum oli õhetavat Viktoriat täis . Viktoria nägi hea välja . Huvitav , kas ta tõesti lõi end enne ilusalongi tulemist üles , mõtles Marilyn . Mis mõte sellel oleks ? Aga meik , mis Viktorial peal oli , ei saanud olla hommikune . Viktoria ärkab ju alles ühe ajal päeval , meenus Marilynile siis . Loomulik , et tema ärkamisjärgne meik tundub liiga värske . Nad võtsid kohad sisse . Kuna nad tahtsid lobiseda , volditi vahesein kokku . Kõik käis kiiresti ja vaikselt nagu filmis . Nagu välismaal . Nagu sellisele salongile kohane . " Mina käisin esimest korda maniküüris , kui ma olin üheksa-aastane , " rääkis Viktoria . " Noo ? " imestas Marilyn . " Nojah , mu ema sõbranna oli Olümpias tööl . Tead , kui hea töökoht see vanasti oli ! Kõik välismaalased ja Kui siis see vene aeg lõppes , siis tuli ta muidugi ära , läks Rootsi elama . Mingi miljonäriga pidavat elama , tööl enam üldse ei pea käima . " " Sa rääkisid maniküürist ? " tuletas Marilyn talle meelde . " Nojah . Ega tol ajal niisama lihtsalt inimesed tema juurde ei saanud . Aga minu ema oli tal kõige parem sõbranna , siis ta tegi nii , et sai . Ja mina muidugi tilpnesin alati emaga kaasas , kui ta kusagil käis , ma olin jube memmekas , kui ma väike olin . Ema sai oma ilusa välismaise lakiga maniküüri kätte - mõelda vaid , siis ju lõigati veel küünenahku , jube maniküür , onju ! - ja siis tuli sinna üks soome naine . Nad jõid juba tookord siin kõvasti , no viin odav ja . Lõi oma käed letti , ja kui ema sõbranna need üle vaadanud oli , jäi magama . Ema sõbranna siis ettevaatlikult , et " hei , hei , herätys , " lõpuks see tegi silmad lahti , vabandas ja läks minema . Ema ja see sõbranna hakkasid kohe seda mutti klatšima , et vaata missugune ja . Sosinal muidugi . Aga sel ajal tundus imelik , et välismaa riietes , aga täis , nagu viimane kaltsakas . " Marilyni teenindav naine oli nii kolmekümne ringis - hoolitsetud , loomulikult , aga selliselt viisakalt , tagasihoidlikult . Jättis kohutavalt meeldiva mulje . Käed olid pehmed ja soojad . Silja on oma ettevõtmises tõeliselt põhjalik olnud , arutles Marilyn , kui oma püksisääred üles keeras ja jalad likku pani . " No ja siis ? " küsis Marilyn Viktorialt . " Mis " ja siis " ? " küsis Viktoria vastu . " Sinu esimene maniküür ? " " No muidugi . Tead , mul on pidevalt nii , et alustad juttu ja jõuad teab kuhu , ja pärast , alles kodus , hakkad mõtlema , et tegelikult oleks tahtnud sellest ja sellest ja sellest . Vot , see soomlanna läks minema ja mu ema sõbranna ütles mulle , et tahad , ma teen sinu küüned ka ilusaks . Ma mäletan , see oli esimene kord , kui mul küüsi viiliti , see tundus nii jube , selline vastik kõdi oli näpuotstes . " " Aga ikkagi lasid lõpuni teha ? " " Muidugi ! Tahtsin ju nii hirmsasti daam olla ! " Viktoria vaatas naeratades lakke . " Nojah , ma siis istusin seal ja võitlesin endaga , " jätkas ta siis . " No ega seal palju ju tegelikult teha polnudki , mul olid ju lühikesed küüned , nagu lastel ikka . Siis lükati küünenahad tagasi ja lakiti roosa pärlmutterlakiga ! Sa ei kujuta ette , kui õnnelik ma olin ! " " Kujutan küll , " ütles Marilyn . " Ja kuidas ma nutsin , kui see lakk maha tuli ! " Nad naersid . Pediküürija hakkas Marilyni jalgadega tegelema . Marilyn kohendas end mõnusamasse asendisse . " Kas te teete sageli pediküüri ? " küsis naine . " Mitte eriti , " vastas Marilyn . " Talvel kolme kuu tagant või nii . " " Ja millal viimati tegite ? " " Põhjalikult ? - Ei mäletagi . Vist kunagi suve lõpul . " " Siis on teil küll jalgadega vedanud , siin on väga vähe teha . " Marilyn naeratas rõõmsalt . Võibolla tal polnud tegelikult üldse nii head jalad kui pediküürija kiitis . Aga see suhtumine - " teil on küll vedanud " - tegi tuju heaks . Aga samas : kui ikka mingi jama oleks nende jalgadega , siis tegeleks ju ise ka sagedamini , mõtles Marilyn . Kahe tunni pärast olid Viktoria ja Marilyn õnnelikult maniküüritud-pediküüritud ja valmis lahkuma . " Silja , su salong on fantastiline , " kurrus Viktoria . " Tõesti , " kiitis Marilyn takka . " Väga tore , et teile meeldis , " naeratas Silja . Väljas nende hoog lahtus : taevast tuli mingit närust lödi alla , see sadas krae vahele ja tikkus silma . " Istume kusagil ? " pakkus Viktoria . " Kuule , ma vist ei viitsi . Ma lähen koju . Nii mõnus oli see jalamassaaž , et tahaks kohe mõnuledes pikali visata . " " Olgu , istume siis teine kord , " oli Viktoria nõus . " Aga mõnikord võiks kusagile välja minna , mõnda diskoteeki näiteks ? " " Miks mitte . " " See su boifrend või mis ta oligi , see ikka lubab ? " " Ta käib ise ka nii tihti ära , loomulikult ta lubab . " Tegelikult Marilyn selles nii kindel ei olnud . Jan ei tahtnud ju , et Marilyn Viktoriaga üldse mingit tegemist teeks . Aga : Jan oli ju tõesti tihti ära , oli ju võimalus , et Jan tema käimisest midagi teada ei saagi ? Aus see muidugi poleks , arutles Marilyn . Ah , eks näe . Marilyn vedeles diivanil , ühe silmaga telekat piiludes , teisega perfektset pediküüri imetledes . Niisugusel tasemel tööd polnud tema kallal veel keegi teinud . Isegi mitte siis , kui ta missiks kandideeris . Nojah , missikandidaatidele tehtigi ju rohkem sellist värki , mis lava pealt või ekraanil hea paistaks , mitte sellist , mis praktiline või millega endal mõnus olla oleks . See salong aga oli just inimese rahulolule orienteerunud . Marilyni mobiiltelefon helises . Täiesti võõras number . " Hallo ? " " Tere , kas Marilyn ? " küsis võõras naishääl . " Jah , kuulen . " " Minu nimi on Reesi , sa ei tunne mind . Aga me oleme sugulased ! " " Noo ? " " Ma mõtlesin , et me võiksime kokku saada . " Marilyn mõtles natuke aega . Ta ei teadnud , et tal mingeid sugulasi oleks . Ema oli olnud üksik laps , kelle vanemad surid juba enne Marilyni sündimist . Oma isast ei teadnud Marilyn midagi . Ema polnud tahtnud talle isast eriti midagi rääkida . Marilyn teadis vaid , et isa on surnud , pannud mootorrattaga vastu puud . Pärast ema surma oli ta leidnud ka isa surmatunnistuse - ta ise oli olnud isa surma ajal vaid pooleaastane . Isast olid Marilynil ainult perekonnanimi ja ilusad huuled . Ei mingit infi sugulaste olemasolust . " Mismoodi me sugulased oleme ? " küsis ta sellelt tundmatult Reesilt . " Sinu isa kaudu . " " Mismoodi ? " " Meil on üks ja sama vanaema . " " Ja see vanaema elab ? " " Jah . Ta on küll vana juba , aga täiesti kõbus . " Marilyn tundis , et läheb üle keha kuumaks . Temal , Marilynil , on vanaema ? Miks ema sellest midagi ei rääkinud ? " Hallo ? " küsis Reesi . " Kuuled ikka või ? " " Ei , noh kuulen muidugi , lihtsalt mõtlesin . " " Ma olen praegu Tallinnas , homme õhtul sõidan Pärnusse tagasi . Mis sa arvad , äkki saaks kokku kusagil ? " " Ma ei tea ma mõtlen . Kuule , ma helistan sulle mõne aja pärast tagasi . " Marilyn klõpsas telefoni kinni ja jäi vahtima tühja seina teleka kohal . Vanaema ? Sugulane ? Ehk koguni sugulased ? Temal , Marilynil , kes on kogu aeg üksi elanud ? Marilyn läks garderoobi ja otsis välja vanad fotokarbid . Ta polnud neid eriti hoolega vaadanud , sest siin polnud midagi huvitavat . Nüüd otsustas ta need uuesti üle vaadata , mine tea , ehk on siin mõni vihje tema sugulastele ? Või siis sellele , et tal tegelikult mingeid sugulasi pole ja see Reesi või kes ta ka on , teeb temaga lihtsalt lolli nalja . Ema ei armastanud albumeid . Sellest oli kahju . Albumite puhul saaks ju kohe aru , kas mõni pilt on kusagilt puudu või midagi taolist . Siin aga oli kaks suurt nahast fotokarpi , kenasti paelaga kinni seotud , et kolimisega lahti ei laguneks . Marilyn harutas sõlmed lahti ja hakkas tuhnima . Ei midagi uut , mida ta lapsepõlvest poleks mäletanud . Ema lapsepõlveaegsed pildid ( patside ja volditud seelikuga tõsine tüdruk ) , siis keskkool ( pikajuukseline , tuttavalt ülbe olemisega kaunitar ) , siis ülikool - topakate ühtmoodi puhvsoengutega tselluliidis tüdrukud ja jobu olemisega sarvraamiliste prillidega poisid ) . Siis tükk tühja maad , siis pildid Marilynist emaga ja üksi . Marilyni pilte oligi tunduvalt rohkem kui ema pilte . Mis toimus vahepealsetel aastatel , ema ülikoolis käimisest Marilyni sünnini ? Sinna jäi jämeda arvutuse kohaselt tubli seitse-kaheksa aastat vahet . Kas emal oli midagi , mida varjata ? Tegelikult võiks osta mõned albumid ja pildid sinna sisse toppida , arutles Marilyn piltide seas sorides . Oleks väike austusavaldus emale . Ja mingigi tegevus topakatel tühjadel sügisõhtutel , kui Jani pole . Jan Marilynile meenus eelmine öö . Kui Jan vahepeal selliseid vahvaid tähelepanuavaldusi ei teeks , läheks vist küll lolliks . Õnneks teeb . Ja missugune mahv tal tegelikult peal on - Tallinnas teeb tööd , Tartus teeb tööd , ja tema , Marilyn , nõuab ka tähelepanu Marilyn otsustas edaspidi pisut vähem pirtsutada . Marilyn tõstis fotod karbist välja , et need erinevatesse hunnikutesse sorteerida . Nähtavasti tuleb osta mingi papplehtedega album , arutles ta . Vanade fotode formaat oli ju hoopis teine , mis praegustel kiletaskutega fotoalbumitel . Karbi põhjale kleebitud voodririidega ületõmmatud papitükk oli lahti , avastas ta siis . Nojah , vana karp ka juba , selliseid tehti ju kunagi iidsetel aegadel , seitsmekümnendatel vist , kui ema noor oli . Äkki annaks selle kinni kleepida ? Iseenesest ju ilus karp , ja kui nüüd hästi järele mõelda , kas polnud ta just selliseid kämpe , seitsmekümnendaid meenutavaid nipsasju hiljuti ühes välismaises sisustusajakirjas kohanud ? Marilyn sakutas kergelt pappi fotokarbi põhjas . See tuli naksudes lahti . Selle all oli ümbrik . Selline vana , pisut koltunud , veneaegne , mark juba trükikojas peale trükitud , ümbrikupildil lumememm ja " s novõm godom ! " , selle all punktiir indeksi kirjutamiseks , saaja koha ees " kuda " ja " komu " . Täiesti täitmata . Täielik rariteet . Ümbrikus olid mõned pildid . Marilyn tundis , et tõmbub üle keha higiseks . Need olid Marilyni isa ja ema pulmapildid . Ja veel mingid . Marilyn sirvis need kiiresti läbi . Seejärel valas endale Rémy Martini . Ja võttis suure lonksu . Konjak voolas magusa tulejoana kurgust alla . Selline tunne oli , nagu oleks keegi talle eluaeg valetanud , teda kurjalt ära kasutanud . Miks ei teadnud ta nendest piltidest midagi ? Ta oli elanud ära kakskümmend kaks aastat , ja alles nüüd , kusjuures ka täiesti juhuslikult , nägi ta esimest korda elus oma ema ja isa pulmapilti . See oli kahvatute ja pisut valede värvidega foto , kindlasti oma aja edumeelsemaid . Isa oli olnud kena mees . Hoolimata rõvedatest bakenbardidest ja hülgevuntsidest . Nagu Jörbergi blond kloon . Pruun sametpintsak , heledad silmad , ja nii-nii tuttav naeratus . Samasugune naeratus oli Marilynil , kui ta teinekord peeglisse vaadates endaga rahul oli . Järelikult oli siin isa endaga rahul . Ta oli saanud endale ilusa , haritud naise . Okei , ema küll sellel pildil mingi kaunitar polnud . Helelilla rüüsidega kleit , samast riidest lillepärg juustes . Ja - mida Marilyn kah polnud teadnud - ilmselgelt titeootel . Esimene foto minust , mõtles Marilyn ja muigas mõrult . Kas ema abiellus sellepärast , et ootas last või jäi nimelt rasedaks , et seda meest kätte saada ? Kes teab ? Teisel pildil oli rohkem inimesi . Ema sõbranna lilleneiuna . Täitsa lõpp , see tädi oli ju noorena päris kena ! See oli ka ainuke emapoolne pildilolija . Seal oli üks keskealine paar , nähtavasti siis isa vanemad ( mees üsna muheda olekuga , naine natuke kurja ilmega ) , ja üks naine , nähtavasti isa õde . Selle tütar siis peakski see Reesi olema , arutles Marilyn . Järgmised pildid olid tõelised ilupildid , mida müüdi raamatupoodides . Mustvalged , peaaegu kunstfotod - Marilyn isaga . Ja isal polnud vuntse . Ja oli veel ilusam . Pöördele oli ema käega kirjutatud : Tarmo ja Marilyn . Marilyn ohkas ja võttis uue lonksu Rémyd . Ühe pildi otsustas ta lasta suurendada ja siis seinale panna , öelgu Jan mida tahes . Aga vaevalt tal erilist kobinat oleks : mustvalge foto , näiteks peenes metallraamis või üldse ilma raamita , lihtsalt kahe klaasi vahel - see ju ei häiriks tema nii stiilselt minimalistlikku korterikujundust ? Miks polnud ema neid pilte talle kunagi näidanud ? Mis sai selle põhjuseks olla ? Loogiline ju oleks , et naine , kes on abiellunud ja lapse saanud ja seejärel mehe kaotanud ning eluks ajaks üksi jäänud , käituks hoopis vastupidiselt ? Marilyn kujutles , mismoodi käituks tema , kui äkki Jan ära sureks ja neil oleks laps . Ta oli veendunud , et ta looks Janist täiesti pooljumaliku kuju . Ja idealiseeriks teda igas jutus , mida lapsele räägib . Miks ema seda ei teinud ? Ta ju ei sidunud end hiljem mitte ühegi mehega . Vähemalt Marilyni teada mitte . Võibolla ema lihtsalt ei armastanud isa , seepärast ei mingit ikoonilaadsust ? Aga miks ta siis uuesti ei abiellunud , kena ja edukas naine , nagu ta oli ? Siin oli mingi kamm . Marilyn otsis vastuvõetud kõnedest Reesi numbri ja vajutas " helista " . Siis võttis lonksu konjakit . Nad leppisid kokku , et kohtuvad järgmisel päeval pärast Marilyni tööd ühes pisikeses kohvikus . Marilyn oli telefonitsi uurinud , kuidas Reesi välja näeb , aga see oli lohutanud , et küll ta ise Marilyni ära tunneb . See missindus on nagu eluaegne taak kaelas , mõtles Marilyn vastikustundega . Ta jõudis paar minutit enne kokkulepitud aega . Tellis endale tassi teed ja istus nurgalauda , kust nii baari sisenejad kui kohalviibijad hästi näha olid . Ühes lauas istus kaks vanemat naist ja vestlesid omavahel elavalt . Teises lauas oli üks paarike , nii kaheksateistkümneaastased . Äkki on see tüdruk Reesi ? Loogiliselt võttes pidi olema Reesi umbes temavanune , isa õde paistis sel pulmapildil olevat päris noor . Aga kõrvallaua tüdruk ei vaadanud Marilyni poolegi , kurva näoga seletas ta midagi hirmtõsisele poisile . Ettekandja tõi Marilyni tee . Laiale alustassile oli pandud šokolaadiküpsis , rohkelt pruune ja valgeid suhkrutükke ja sidruniviile . Marilyn tõstis küpsise salvrätikule , et selle glasuur sulades tema teetassi ei määriks . Ta ei kavatsenud seda süüa . ( " Ja lõpuks , mu härra , üks šokolaadiküpsis , " nagu ühes vanas filmis oli . ) Uksest astus sisse üks naine umbes kuueaastase lapsega . See ei saa küll mu sugulane olla , oli esimene mõte , mis Marilynil läbi pea käis . Naine oli silmatorkavalt hoolitsemata välimusega , seljas kribukirju , prükkaristiilis punalilla jopp , jalas valged lääpatallatud tossud . Laps oli vist elus esimest korda baaris , vaatas uudishimulikult ringi . See oleks olnud päris armas tüdruk , kui tal sellist hirmunud maaka pilku poleks olnud . Nii kurb , mõtles Marilyn teed rüübates . Sünnid küll ilusa tüdrukuna , aga kui ema on nii loll ja räpakas , nagu see tegelane siin , siis ei saagi sust tulla midagi targemat kui libu või joodik . Või mõlemad . Naine ja laps astusid Marilyni laua juurde . Raha kerjama , käis Marilynil mõte läbi pea . " Tere , Marilyn , eks ? " küsis naine . " Reesi ? " küsis Marilyn . Naine noogutas ja istus Marilyni vastu . Marilyn neelatas . Mida ? See - ja tema sugulane ? Kõike muud , aga mitte seda ! Laps vahtis suuril silmil Marilyni . Marilyn oli end muidugi kergelt üles löönud ka , ikkagi sugulastega kohtumine või nii . Isegi lõhna oli uuendanud , enne kui uksest välja astus . Nüüd aga tundis end kohutavalt üleväärsena . Tal oli piinlik oma korralike riiete , meigi ja maniküüri pärast . Isegi juuksed , mis olid lihtsalt pikad ja paksud , tundusid liiga uhketena . " See on minu tütar Merli , " tutvustas Reesi . " Tere , " naeratas Marilyn tüdrukule . See nihkus häbelikult emale lähemale . " Mis sa eputad , suur tüdruk , " noomis Reesi . " Istu sinna teise tooli peale . " Tüdruk istus , endiselt päranisilmi Marilyni vahtides . Marilyn lükkas salvrätiku tüdruku poole . " Küpsist tahad ? Võta , " ütles ta . Tüdruk piilus esmalt ema poole , siis , emalt nõusoleva noogutuse saanud , võttis küpsise . Nii mustad küünealused , märkas Marilyn . " Sinust oli meil kodus juba ammu juttu , " rääkis Reesi . " Kellel " meil " ? " küsis Marilyn . " No meil . Et kes täpselt , jah ? Me elame kõik koos : minu ema ja isa , minu vend Raivo , ja muidugi vanaema . Ja tädi ka . See oli kunagi kaks aastat tagasi või nii , keegi oli ema käest poe juures küsind , et kas see publikumiss on teie sugulane , et nimi sama ja natuke teie kadund Tarmo nägu . Et kas pole Tarmo tütar . Ema , see ei mõistnud muidugi midagi öelda , ja siis ostis vanaema Kroonika , sest seal oli su pilt sees . Eks me mõtlesime , et näe , kui uhked te ikka emaga olete , et sina kandideerid missiks ja puha , aga meie ei tea midagi . " " Mina ei oleks osanud kellelegi teatada . Ma ei teadnud , et mul üldse sugulasi on . " " Ema siis pole rääkinud ? " " Ei . " Marilyn raputas pead . " Vanaemal on siis ikka õigus , et ta on jube uhke ja endast nii heal arvamusel . " Marilynil kihvatas sees - ikkagi tema ema ! - aga ta püüdis seda mitte välja näidata . " Oot , aga kes sina oled ? Minu isa õetütar ? " " Ei , vennatütar . " " Kas mu isal on vend ka ? " " Jah , " noogutas Reesi . " Ja õde ka . " " Ma leidsin oma vanemate pulmapildi . Seal oli üks naine , keda ma arvasin , et võiks mu isa õde olla . Aga venda seal küll ei olnud . " " Minu vanemad , ja mina ka , olime seeaeg lõunas puhkamas , kui sinu vanemad pulmad tegid . Vanasti oli ju lõunas puhkamaskäimine lihtne , said tuusiku , siis muudkui läksid . Igaüks sai minna , mingit rahamuret ei olnud . Nii kui tuusiku said , nii kohe võisid minna . " Reesi häälest ja liigutustest paistis põlgus praeguse elukorralduse vastu . " Minu ema ja mina küll ei käinud kordagi lõunamaal , ema rääkis kogu aeg , et see tuleks liiga kallis , " rääkis Marilyn . " No sinu ema tahtis ka alati kõige paremat , eks ta tahtis kindlasti mõnd kallist hotelli , ta poleks lihtsa toauberikuga leppind , " arvas Reesi . " Kust sina teda nii hästi tead ? " küsis Marilyn pilkavalt . " Ega ma teagi , " tõmbus Reesi tagasi . " No lihtsalt , mis ma vanaema ja teiste käest olen kuulnud . " Paar sekundit vaikust . Marilyn võttis lonksu teed . - Äkki peaks neile midagi välja tegema ? käis läbi pea . Ja siis : ei . Kui küsivad , siis ehk vaatame . " Vot , " jätkas Reesi . " Siis tuli jah sinust juttu , et oli jah Tarmo tütre nimi vist Marilyn . Ja vanaisa ütles , et tahaks sind näha , et ikkagi lapselaps või nii . " " Ja nüüd siis otsisid mu üles ? Miks ? " " No vaata . Ma tulin eile Tallinna , Merli isa , Martin , sai siia tööd . Autojuht kuskil firmas . Istub siin juba ei-tea-mitmendat kuud , koju kordagi ei tule , ei helista ka . Ja lapsele raha - seda ei ole ! No ma siis tulin ise kohale , võtsin lapse ka kaasa , et natuke ta südametunnistusele rõhuda . Aadress oli õige küll , ja mingit teist naist kah polnud . Lihtsalt polevat viitsinud helistada . Tööd palju , nagu meestel ikka vahepeal on . " Naljakas , mõtles Marilyn , " meestel on palju tööd " . Janil oli kah palju tööd , aga Marilyni mõistus tõrkus panema ühise nimetaja " mehed " alla oma Jani ja selle absurdse olendi kepivenda Martinit . " Noh , ja eile siis istusime tema juures , tal on üürikorter kahe mehega kolmepeale , kusagil Lasnamäe tagaotsas . Noh , panime natuke napsu , noh , ise tead , sedasi väikest viisi . Ja siis tulid mulle meelde sina . Otsisime siis telefoniraamatust , seal oli küll üks telefoninumber sinu nimel , aga seal ei võtnud keegi vastu . Ja siis üks mees , kes kah seal elab , ütles , et küsiks kusagilt infost , et nagunii on sellisel tüdrukul , nagu sina , mobiiltelefon . Ta andis isegi oma mobiiltelefoni mulle kasutada , et ma saaksin sulle helistada . " Marilyn kirus ennast , et polnud oma telefoninumbrit salastanud . " Natuke adrenaliini kulubki marjaks ära , " oli ta Janile öelnud , kui nad kahekesi Marilynile mobiiltelefoni olid ostmas käinud , ja Jan oli selle peale naernud . Nüüd oli siis see adrenaliin käes . Mingi prükkar istub siin tema vastas ja räägib mingit haiget juttu . " No ja miks sa siis mulle helistada otsustasid ? " küsis Marilyn . " No aga miks ka mitte ? Me oleme ju sugulased ! Ja siis on mul midagi rääkida ka , kui koju lähen , et missugune sa oled ja . Kuule , vanaisa tahaks sind õudsalt näha , tegelt kah . Tule kunagi külla , ah ? " Marilyn võttis oma tassist viimase lonksu teed . " Tead , " ütles ta . Ta tahtis olla hästi viisakas , aga nii , et see Reesi kõrval eputamisena ei tunduks . Üsna keeruline ettevõtmine . " Ära palun pahanda , aga ausalt öeldes ei ole mul ju mingit alust uskuda , et sa oled mu sugulane . Ükskõik kes võib tulla ja rääkida teab mida kokku . Ma ei julge sind uskuda , ausalt . " " Oota , ma kohe näitan , " ütles Reesi ja kiskus kotist oma passi välja . Neil oli sama perekonnanimi . Ja Reesi oli sel pildil natuke - õige natuke , ja seda ka siis , kui tahta näha - Marilyni isa moodi . Võibolla silmad ja . Reesi oli temast kolm aastat vanem . Täitsa lõpp , mõtles Marilyn , kui ikka enda eest ei hoolitse , näed hoobilt vanem välja . Marilyn oli arvanud , et Reesi läheneb kolmekümnele . Kui mitte ei ole seda juba . Selline tegelane - ja tema sugulane ? Aga jutt paistis ju enam-vähem klappivat ? " Mina ei tea , ju siis on sul õigus , " ütles ta Reesile passi tagasi andes . " Räägi siis endast . " Ettekandju tuli laua juurde . " Soovite midagi ? " " Ma võtaksin ühe tee , " ütles Marilyn ettekandjale ja pöördus siis Reesi poole : " Sa ei võta midagi ? " " Mul , noh , ei ole sellist raha , et kohvikus käia . " " Okei , ma teen välja . Merli ikka sul söönud on ? " Tüdruk noogutas . " Hamburgerit sõin , " ütles ta . " Kooki ikka tahad , " arvas Marilyn . Merli noogutas . " Üks tordilõik , " ütles Marilyn ettekandjale , siis pöördus Merli poole . " Mida sa juua tahad ? Mahla ? " Merli noogutas jälle . " Üks apelsinimahl . Ja siis " Marilyn pöördus Reesi poole : " Kohvi või teed ? " " Kohvi , " ütles see . " Ja üks kohv , " ütles Marilyn ettekandjale . See kribis kõik üles ja läks minema . " Siin Tallinnas on kõik nii kallis ! " hakkas Reesi kohe vatrama . " Kohv maksab siin ju tervelt viisteist krooni ! Jube ! Selle raha eest saab ju poest terve väikse paki kohvi ! Ja mõtle , mitu tassi see oleks ! " " Ah , pole midagi , mul oli just palgapäev , " püüdis Marilyn end Reesiga sarnasele tasemele asetada . " Ja ikkagi - taasleitud sugulased või nii . " Marilyn naeratas . " Ahjaa , et millega ma tegelen , " jätkas Reesi . " Mitte millegagi . Tööd mingit ei ole , kodus istun . " " Sa elad Pärnus ? " " Ei , Pärnust edasi , maal . Meil on seal väikest viisi majapidamine ja puha , väga ilus loodus , tõesti . Ma ütlen ausalt - tule meile külla ! " " No vaatame , ehk tulengi , " oli Marilyn tagasihoidlik . " Aga kas siis Pärnus ei ole siis mingit tööd ? " " Ah , ehk oleks kah , aga ega ma nii väga ei otsigi . Mingit haridust mul ju pole , kõik tööd , mis mulle antaks , oleks ju nagunii mingid miinimumpalgaga tööd . Koristajaks või turule müüjaks või midagi . Ja nendes kohtades on kah paremad paigad ju võetud . Tead , see väikse linna asi : kõik tunnevad kõiki , ainult tuttavad ja sugulased saavad häid kohti . Suvel saab Merli seitsmeseks , siis mul lõppeb haigekassa kaart ära . Ma mõtlesin juba , et mis siis saab , enam ei saa arstilgi käia , aga õnneks Martinil üks tuttav teab arsti , kelle käest saab grupi osta . " " Mis grupi ? " ei saanud Marilyn aru . " Invaliidsusgrupi , noh , " ütles Reesi sellise häälega , nagu räägiks millestki enesestmõistetavast . " Saad grupi peale , siis jookseb haigekassa edasi , ka siis , kui tööl ei käi . " Marilynil hakkas õudne . Selle peale annab ikka tulla - arsti käest invaliidsusgrupp osta ! " Palju see siis maksab ? " tegi ta näo , nagu see huvitaks teda . " Tuhat viissada krooni . Ei ole ju palju , kui mõelda , et mine tea , mis sinuga kõik juhtuda võib . Kukud libedaga ja murrad jala , näiteks . Ja kuidas sa , vaene inimene , siis maksad , kui raha pole ja haigekassa kaarti kah mitte ? " Ettekandja tõi joogid ja koogi . Marilyni küpsise sai Merli jälle endale . " Mis tööd sina teed ? " küsis Reesi Marilynilt kohvi sisse suhkrut pannes . " Administraator olen ühes pangas . " " Mis see tähendab ? Noh , et mida sa teed seal töö juures ? " " No vaatan , keda panka sisse lasta ja keda mitte . " " Nagu valvur , turvamees ? " " Ei , " hakkas Marilyn naerma . " Ma ei ole seal , kus tavalised inimesed käivad , pangasaalis . Ma olen tagapool , niiöelda tagaukse juures , kustkaudu käivad näiteks firmajuhid ja muu taoline seltskond , ajavad seal oma äriasju ja nii edasi . Selline tõsisem värk . Ja seal tuleb siis ennast kõigepealt minu juures registreerida , enne kui majja sisse pääseb . " " Päris kõva koht , " arvas Reesi . " Tavaline . " " Ja palka saad kah korralikult ? " " Kuule , see on väikse palgaga koht . Istud ja paned inimesi kirja , mis töö see nii väga ära ei ole . Mul on kah ju ainult gümnaasiumiharidus . " Reesi lasi pilgu üle Marilyni . " Ilusad riided on sul küll . " " Sellises ametis peadki hea välja nägema . " " Aa , siis nagu välimuse pärast sind sinna tööle võetigi ? " Marilyn mõtles hetke . Ei viitsinud aga pikalt seletama , mis ja miks , ning ütles " jah " . Merli ajas kogemata koogitüki taldrikult lauale . " Ära mäkerda , " noomis Reesi Merlit . " Mul läks , " õigustas see ennast . " Selle lapsega on kogu aeg üks häda , " kurtis Reesi Marilynile . " Minu arust on ta küll vaikne ja rahulik . " " See siin on võõras koht , sellepärast . Aga muidu , sa ei kujuta ette ! " Marilyn ei kujutanud jah ette , kuidas see elu seal maal käia võib . Kui näiteks isa ja ema oleksid elus ja nad oleks kah sinna maale elama jäänud , kas Marilyn oleks ka samasugune , nagu see Reesi ? Vaevalt . Marilyni ema poleks sel küll sündida lasknud . " Aga räägi teistest , kes seal kodus on . See tädi näiteks , kes mu vanemate pulmapildil oli . " " See tädi ? See on Virve , siis , kui su vanemad abiellusid , siis oli ta veel normaalne . Aga pärast Noh , talle anti ühel peol pudeliga pähe , ikka hästi kõvasti , ja nüüd on selline , lollakas , noh . Kujutab ette , et on kümneaastane ja peaks koolis käima , aga tegelikult teeb poppi . Vahepeal on jube rõõmus , et poppi saab teha , siis jälle hakkab nii-öelda südametunnistus piinama ja hakkab kooli minema . Keegi aru ei saa , mis kooli ta mõtleb , ükskord jõudis lausa Lätimaale , Läti politsei andis Eesti politseile üle . Sellest tuli suur jama , isegi lehtedes kirjutas , et näe , piir nii nõrk , et nõdrameelsed jalutavad üle piiri . Ja vanaemale taheti trahvi teha , et see Virvet kinni ei hoidnud . " " Mammi andis Virvele peksa , " ütles Merli . " Ah , ole sina vait , " keelas Reesi . Ja siis Marilynile , vabandavalt : " Paar tutakat andis , mis see siis oli . Endal ajaks ka hinge täis , selline lugu . " " Mis see vanaema siis teeb ? Loomad on teil ka ? " " Lehm jah on , ja mõned sead ja lambad . Ei noh , süüa ikka saab , aga selga ja jalga ja . Mina ei tea , mis järgmine sügis saab , kui Merli kooli läheb . Praegusel ajal pidi koolis ikka väga jube olema , et kellel pole ilusaid riideid , see nagu ei olevatki inimene . " Marilyn ei tahtnud kuulata mingit haiget hala . Ta tahtis oma sugulastest rohkem teada saada . " No aga räägi siis , mis te seal kodus teete ja mis räägite ja Ma ei tea , ma ei oska õieti küsidagi . " " No ma räägin sulle , missugune on meie päev . Vanaema ärkab kusagil kuue ajal , käib laudas , tuleb tagasi , norib vanaisa kallal , siis minu ema kallal . Siis tuleb isa üles ja käratab kõigi peale , siis jäävad kõik vait . No ja terve päev siis vahitakse telekat ja tehakse süüa ja vahepeal siis käivad külalised ja . Loomad muidugi nõuavad oma osa ja suvel need peenrad ja . Eks igasugu nalja saab ka vahepeal , näiteks Oih , mis kell on ? Juba pool seitse ? Meil läheb varsti buss . Söö kähku , Merli , me jääme veel maha ! " " Kuule , aga " Marilyn otsis sõnu . " Me võiks ju veel kuidagi ühendust hoida . Äkki saad sa mulle mõned pildid saata , näiteks mu isast või üldse , vanaemast ja vanaisast näiteks Ma saadaks nad tagasi , kui vaja , ausõna . " " Kirjuta mulle oma aadress , " andis Reesi oma märkmiku . Marilyn mõtles hetke . Anda kodune aadress ? Aga kui tegemist pole mingite õigete sugulaste , vaid hoopis kamba sulleritega ? Ja pärast on elamine tühi , hoolimata signalisatsioonist või millest muust ? " See on mu tööaadress , kõik mu kirjad tulevad sinna , " rääkis ta ja kirjutas oma töökoha aadressi . " Kuule , aga mis su ema teeb ? " küsis Reesi Merlile joppi selga aidates . " Ema on juba mitu aastat surnud , " ütles Marilyn . " Ja meie ei tea sellest midagi ! " ehmus Reesi . " Ma ei teadnud , et te olemaski olete , kuidas ma teile sellest teatada sain ? " imestas Marilyn . " Nii et sa oled täitsa vaeslaps ? Nii õudne ! Päris üksi eladki ? " " Mul on oma boifrend , " ütles Marilyn . " Jaah ? Ja mis tööd tema teeb ? " " Hetkel on töötu , " valetas Marilyn . Mida sellest kõigest arvata ? Loomulikult on ju tore , kui tuleb välja , et sa ei olegi ainuke , et on olemas teisigi , kellega on sul üks ja sama veri . Veri pidavat ju paksem olema kui vesi . Miks siis ei tundnud Marilyn ei Reesi ega ka mitte Merli puhul mingit lähedust ? Aga võibolla on see Reesi lihtsalt selline perekonna must lammas , et ei saa oma eluga hakkama ? On ju ka päris tuntud peredest tulnud täielikke luusereid . Jube ikka , niiviisi elada - ei tööd ega raha , seljas mingi närune rootsiabi , võdistas Marilyn õlgu , kui kodu poole kõndis . Väljas oli hakanud lund sadama . Laia ja valget . Natuke heledam . Kauaks , kes teab . Maal on palju valgem kogu aeg , teadis Marilyn . Mõelda vaid , kui tuleb välja , et Reesi ongi nii-öelda perest eemale kasvanud , ja tegelikult on seal Pärnumaal toredad inimesed ja fantastiline majapidamine . Reesi ütles ju ka , et neil on seal ilus . Marilyn kujutas ette , missugune seal olla võiks : mets , laugel künkal kollane maja , praegu muidugi lumemütsi all . Nagu piltpostkaardil . Ja kõrvalhoone , kus elavad loomad . Ja künkast allpool voolab jõgi , ja selle ääres on saun . Selline mõnus suitsukas . Ja tuppa astudes tuleb vastu vanaema , kes pole üldse nii kuri kui pulmapildil paistis , ja ta on midagi vahvat küpsetanud Marilyn oleks nii tahtnud , et see olekski nii . Selliseid sugulasi oleks ta endale tahtnud . Aga see Reesi Jan oli koju jõudnud , seisis esikus ja puhastas kleeprulliga oma tumesinist pintsakut . " Ma ei teadnudki , et sa juba täna tuled , " ütles Marilyn saapaid jalast võttes . " Kas ma ei öelnud siis ? " imestas Jan . " Minu meelest pidid sa homme tulema . " " Õigus küll . No läks seekord kiiremini . " " Kuule , aga süüa pole kodus küll midagi . " " Ma just mõtlesin , et läheks välja sööma , polegi ju kaua aega koos söömas käinud . " " Oota , ma panen siis midagi muud selga . Ja sina pane laud kinni , muidu , mine tea , äkki ei saagi kohta . " Marilyn läks magamistuppa ja hakkas riidekapis ringi vaatama . Ta kuulis , kuidas Jan telefoniga räägib . Nii et - välja sööma ? Marilyn püüdis oma elevust mitte eriti välja näidata . Kas tõesti hakkavad vanad head ajad tagasi tulema , mil nad Janiga igal pool koos käisid ? Oh , oleks see ainult nii ! " Ära end väga üles löö , me lähme Rauli juurde , " tuli Jan magamistuppa . Raul oli Arvi vend , ja " Rauli juurde " tähendas Rauli restorani . See oli selline peente roogade , kuid normaalse hinnaklassiga paik , kuhu oli pidevalt tung . " Muide , " hakkas Marilyn oma viimase aja üllatusest rääkima . " Tead , eile helistas mulle üks naine , Reesi on nimi . Olevat minu sugulane . " " Sul ei pidanud ju sugulasi olema ? " " Minu meelest ka mitte . Ma sain temaga täna kokku , sa ei kujuta ette , missugune jube elukas ta oli ! Selline prükkari-stiilis memm , ja kuidagi noh mina ei tea , mitte just päris lollakas , aga midagi sinnakanti . " Marilyn andis Janile kohtumisest Reesiga kerge ülevaate . " Selliseid sugulasi sa kindlasti igatsesid ? " muigas Jan . " Loomulikult mitte . " " Kuule , musi , ole nendega ettevaatlik , eks ole . Äkki hakkavad arvama , et sul on liiga palju raha ja siis seda kuidagi välja nõudma . Ennegi sellistest asjadest kuuldud . " " Ma valetasin , et sa oled töötu . " " Sa rääkisid talle minust ? " imestas Jan . " Ei , ma lihtsalt ütlesin , et mul on boifrend ja et ta on hetkel töötu . " " Kaval tüdruk . " " Ja aadressiks andsin panga aadressi . " " Milleks neil su aadressi vaja on ? " " Reesi lubas mulle pilte saata , vanaemast ja vanaisast ja kõigist , kes seal elavad . Kujutad ette , minul ja on vanaema , ja veel vanaisa ka ! " " Kuule , keela rõõmu , " püüdis Jan teda maa peale tõmmata . " Sa ei tea ju , missugused " " Oot , mis mul meelde tuli : ma leidsin eile ema fotosid sobrades mõned ärapeidetud pildid . Tule , ma näitan . Kas sa kujutad ette , et mul polnud aimugi , et sellised fotod üldse olemas võivad olla ? " Marilyn vedas Jani elutuppa ja otsis riiulilt salafotod . " Näe , see on mu vanemate pulmapilt . Ja siin olen ma isaga . " " Päris armas põnn olid , " ütles Jan . " Isa moodi sa küll ei paista . " " Huuled on , vaata , on ju ? Mu emal olid sellised kitsad korraliku inimese huuled . " " Mnjah , huuled on teil , neiu , tõesti kobedad , " tegi Jan asjalikku häält ja uuris lähedalt Marilyni huuli . Marilyn hakkas naerma . Jan haaras ta kaissu ja suudles teda . " Oota nüüd , pildid lähevad kortsu , " keelas Marilyn . " Kas sa tuled minuga kaasa , kui mu sugulased meid külla kutsuvad ? " küsis Marilyn , kui nad restoranis istet olid võtnud . Ta oli nii elevil , et tahtis muudkui sellest rääkida . Ja ainult sellest . " Musi , kallis , võta pisut hoogu maha . Sa ei tea ju , mis inimesed need on . Ja kas nad üldse su päris sugulased on . " " Aga kas sa tuled , kui nad kutsuvad ? " " Üksi ma sind küll kuhugi võõrasse kohta ei lase , " vaatas Jan Marilynile karmi pilguga otsa . Marilyn naeratas . See karm pilk oli nii turvaline . Nad olid just oma tellitud road kätte saanud , kui nende laua juurde tuli üks noormees . Silma järgi umbes <arv>-<arv>aastane , sassis soenguga , teksaülikond paistis olevat päris kallis . Marilyn polnud seda kutti kunagi varem näinud . " Tere , Jan ! " ütles võõras . " Kas võib sinu lauda istuda ? " Jan vaatas hetke võõrast ehmunud näoga . Seejärel kogus end kiiresti ja naeratas : " Tere , no eks sa istu hetkeks , kui tahad . " Tüüp istus ja vaatas huviga Marilyni . Marilyni ajas selle tüübi imal pilk närvi . Pilk sihtis pluusikaelusest sisse , nagu Marilyn oleks mingi libu , keda häbematult jõllitada võib . Või nagu mingi asi , mõni iluasjake . Nagu lillevaas laual , mis söömise mõnusamaks teeb . " Mis asju sina siis Tallinnas ajad ? " küsis Jan sellelt tüübilt . " Ah , niisama Üks kontsert pidi olema , üks mees rääkis kunagi ; aga ma ei viitsinud järele ka tšekata , et kas ikka on . Niisama lambist tulin eile , ja muidugi on see alles järgmine nädal . " Miks Jan teda mulle ei tutvusta , mõtles Marilyn . Miks ta istub sedasi , nina taldrikus , ja teeb näo , nagu ei huvitaks see kutt teda üldse ? Ja kui ei huvitagi , no miks ta siis lubas tal meie lauda istuda ? " Jan , miks sa mulle oma kaunist kaaslannat ei tutvusta ? " küsis noormees . " Aa , õigus küll , sorri , " vabandas Jan . " See on Timo , ta elab Tartus , ma puutun temaga aeg-ajalt kokku , " rääkis Jan Marilynile . " Töö asjus , " lisas ta seejärel . " Ja see on Marilyn , minu elukaaslane . " " Ma ei teadnudki , et sa kellegagi koos elad , " ütles Timo . " Nüüd siis tead , " ütles Jan täiesti võõra häälega . Marilyn sonkis taldrikus . Mis tegelane see Timo selline on ? Töö asjus ta vaevalt Jani tunneb , sest kui Jan ütles " töö asjus " , kergitas Timo hetkeks üllatunult kulme . Marilyn märkas ju seda . Mis asju see Jan seal Tartus üldse ajab , ja veel mingite eriliste klubinoortega , kes ei tea isegi seda , et Jan kellegagi koos elab ? Mõni sekund oli vaikust . Sellist vastikut vaikust , kus on tunda , et keegi on üleliigne . " Millal sa jälle Tartusse sõidad ? " küsis Timo . " Alles täna tulin sealt . Eks ma helistan sulle , kui jälle tulen . " " No ega's midagi . Jää siis moodsaks , " ütles Timo tõustes Janile . " Nägemist , " ütles ta imalalt naeratades Marilynile . " Oli meeldiv tutvuda . " " Nägemist , " ütles Marilyn . Jan ei öelnud midagi . " Kes see oli ? " küsis Marilyn , kui Timo oli kuuldekaugusest väljas . " Oli üks . " " Mis üks ? " " No oli üks inimene . " " Ta ei teadnud , et sa minuga koos elad . " " Pean ma seda siis kõigile kuulutama , et ma sinuga koos elan või ? " " Ei , aga Ta vaatas mind sellise imeliku näoga . " " Ta vaatab kõiki sellise imeliku näoga . " " Miks sa ta siis meie lauda kutsusid , kui ta selline imelik on ? " " Mis ma siis tegema pidin ? Ütlema , et ei , ära istu meie lauda ? Võibolla poleks ta siis üldse ära läinud ? " Jan vaatas Marilynile tõsise , Marilyni meelest lausa kurva näoga otsa . " Ta pole mul mingi sõber , ära seda küll mõtle . Ja kui sa arvad , et ma varjan sinuga suhtlemist , siis arvad sa küll valesti . Igaühel pole vaja mu eraelust midagi teada . " " Miks sa siis sellistega suhtled , ma ei saa aru . " " Sellepärast , et on vaja . Sulle ju ka ei meeldi kõik inimesed , kellega sa päeva jooksul suhtlema pead ? " Marilyn ohkas kergelt . Jan oskas alati kõik nii loogiliselt ära seletada . Ju siis oli Timo näol tegemist mingi tüüpilise ennast täis tegelasega , kes käitub kõigiga , nagu oleksid need suured sõbrad . Marilyn oli selliseid ju näinud küll . Eriti palju oli selliseid Raini seltskonna ümber tiirlemas . Rain Ega see Timo ometi mingi kandiline pole ? Jan hakkas naerma , kui Marilyn tema käest Timo kandilisuse kohta päris : " Ei ole see vend küll mingi kandiline . Lihtsalt kleepekas . " Aga mingi imelik paha maitse jäi Marilynile sellest kohtumisest suhu . Jani tuju oli kah mokas . Vaikides sõid nad oma söögid lõpuni . " Magustoitu ka võtame ? " küsis Jan . " Mina küll ei taha . " " Olgu , lähme siis minema . " Jan lehvitas kelnerile . See noogutas , korjas nende laualt taldrikud kokku ja kadus tahapoole arvet tegema . Jan mängis hambatikuga . Murdis selle tükkideks ja poetas tuhatoosi . Marilyn vaatas teda . Miks ta midagi ei ütle , midagi ei räägi ? Aga tema , Marilyn , ei osanud ka ise ühtegi teemat üles võtta . Millest ta räägiks ? Küsiks uuesti selle kummalise Timo kohta ? Räägiks oma uutest sugulastest ? Aga sellest kõigest ei taha ju Jan midagi rääkida . Meil polegi mitte millestki rääkida , avastas Marilyn . Jan pistis käe laua alla . " Nätsu tahad ? " küsis ta . " Ei . " " Kahju . Siin laua all on . " " Nõme nali . " " Ei , aga päriselt . Naljakas , ükskõik , kus ma ka käe laua alla ei paneks , ka kõige kallimates kohtades , alati on mõni näts laua alla kleebitud . " Marilyn vaatas Jani . Tal on nii väsinud nägu , avastas ta siis . Huvitav , kas ta püüab nalja teha sellepärast , et oma väsimust varjata või sellepärast , et ka tema meelest pole meil millestki rääkida , mõtles Marilyn . Ja kummaline külm konnapoeg tema kõhus liigutas oma saba . " Sul on uus küünelakk või ? " küsis Jan . " Jah , ma käisin eile ühes uues salongis . Tegin endale mõnusa õhtu , nagu sa soovitasid . " " Mõnus õhtu on siis salongis vedelemine ? " " Loomulikult . Mõnuled seal vaikselt , inimesed sagivad ümber sinu ja teevad su ilusaks . " " Midagi veel lasid siis teha või ? " " Pediküüri ka . " " Tubli . " Jani nägu ja hääl olid hirmus iroonilised . Marilyn otsustas , et ei tee sellest väljagi . Olen igav beib , siis olen , mõtles ta . Tal oli see nõme vaikus lihtsalt üle visanud . Ta tahtis rääkida , ükskõik kui tobe see Jani meelest ka ei tunduks . " Tead , see on üks täiesti uus salong , õudselt ilus sisekujundus ja õudselt head töötajad ; jube kallis muidugi ka - mul läks kokku pisut üle seitsme sota . " " Kellega sa seal salongis käisid ? " küsis Jan . " Nadkaga , " valetas Marilyn . " See Nadka on mingi rikkuri naine või , et tonnaseid pediküüre üle elada ? " küsis Jan . Seitsesada , mitte tuhat , mõtles Marilyn . " Ei , ta on täiesti tavaline ilus tüdruk , " ütles ta . " Kõik su sõbrannad kisuvad kangesti samasse kanti nagu see äbar Viktoria . " Hea , et ma pole rääkinud , et Nadka ja Viktoria on sugulased , mõtles Marilyn . " Ja kõik mu boifrendid kisuvad kah samasse äbarasse kanti , " nähvas ta hoopis . " Ma ei saa aru , sa jätad mulle raha , et ma saaksin endale midagi mõnusat lubada , ja nüüd siis heidad seda mulle ette . Ja sõimad mu sõbrannasid . Sa ei tunnegi neid . " " Olgu , musi , võta vaiksemalt . Inimesed vaatavad . " Marilyn mossitas . Nüüd jah pidi tema vait olema . Aga kui Janil tekkis mõnikord mõni hull idee lollusi teha , ei hoolinud ta üldse võimalikust publikust . Võibolla ta hoopis nautis seda ? Igal juhul oli midagi tema ja Jani vahel väga valesti . Juba pikemat aega . Marilyni telefon helises . Tuttav numbrikombinatsioon , mõtles ta . " Kuulen , " ütles ta telefoni . " Marilyn ? Andreas siin . " Andreas oli tema korteri üürnik . Marilyn polnud oma kodutelefoni numbrit ära tundnud ! " Oi , tere , Andreas , kuidas sul läheb ? " " Minul läheb normaalselt . Aga ma vaatasin ükspäev meie pabereid , et üürileping hakkab varsti läbi saama . Kas ma hakkan uut pinda otsima või pikendame seda ? " " Kui kaua see oligi ? Aasta lõpuni ? " " Jah . " " Mina küll ühtegi takistust ei näe , et seda lepingut mitte pikendada . Ma arvan , et me võiksime siis kohe kusagil aasta algul kokku saada ja selle pikenduse ära vormistada , " pakkus Marilyn . " Nõus . Kuidas sul endal läheb ? " " Tavaliselt . " " Olgu-olgu . Ma helistan sulle siis aasta algul ? " " Jah . - Kuule , oota , mingeid ühistu-asju seal ei ole , et ma peaksin näiteks kohale tulema või midagi ? " " Ei . " " Mingeid kirju ka mitte ? " " Ei . " " Helista , kui midagi on , eks ? " " Loomulikult . " Marilyn oli rõõmus , et tal oli selline üürnik nagu Andreas . Maksis korralikult üüri , ei pidanud pidusid - ideaalne . Telefon helises uuesti . " Hallo ? Kas Marilyn ? " See oli Eveli hääl . " Tere , Eveli . " " Kuule , ma siin mõtlesin praegu ühte asja . Et ma tegelikult saatsin Jani töö juurde kutse ka , aga mine tea , äkki sekretär unustab või unustab Jan ise . Et meil on järgmisel pühapäeval jõulupidu ja teie Janiga olete ka oodatud . Palutud . Nõutud ! " " Oh , see on küll hea uudis , " rõõmustas Marilyn . " Meil sel aastal jõulupidu ei tule . " " Meil tuleb ka sel aastal lihtsalt väike istumine , mitte stiilikas . Nii et pange puhtad põlled ette ja astuge platsi ! Näeme siis seal , eks ole ? " " Näeme . " Marilyn vajutas telefoni kinni . Nii et Omakodu jõulupidu . Eelmisel aastal olid nad seal käinud , ja see oli tõesti vahva üritus . Teema : jõulud ekvaatori lähedal . Riietus : Reede . Robinsoni Reede , muidugi Mida sel aastal selga panna ? Oot , aga Viktoria oli talle pakkunud ühte kleiti , mis oli talle kingituseks toodud , otse Itaaliast . Aga Viktoriale oli see puusadest kitsas . " No viissada krooni , sümboolne hind , " oli Viktoria öelnud . " Oh , ma nii tahaks , " oli Marilyn õhanud . " Aga kus ma sellist kannan ? " Nüüd oli koht , kus see selga panna , olemas . Marilyn võttis telefoni , et Viktoriale helistada . Enne , kui ta seda teha jõudis , helises telefon ise . Olen nagu mingi keskjaam , mõtles Marilyn . Birgiti number . " Jaah , Marilyn kuuleb , " ütles Marilyn . " Ma olen tädi ! " karjus Birgit torusse . " Palju õnne , " ütles Marilyn . " Poiss ? " " Poiss jah , ja õnneks Roberti nägu . Ema ütles . " " Hoopis ema nägu poisid pidavat ju õnnelikud olema . " " Ääh , minu vennapoeg on siis õnnelik , kui ta on mu venna nägu . " " Sind ja sinu Annika-viha . " " Aga miks mitte ? Ta käib mulle närvidele . " Marilyn naeris . Nii süüdimatuid inimesi , kui Birgit , oli vähe . " Mis kell ta sündis ? " " Täna hommikul kell üheksa nelikümmend kaheksa . Ma sõidan praegu haiglasse . Tulen sinu juurest läbi ? " " Muidugi . " Lahe , mõtles Marilyn . Ta polnud elu sees haiglas ühtki titat vaatamas käinud . Bruno oli sündinud siis , kui nemad Janiga puhkamas olid . " Kuule , ära sa väga selle Annikaga nori , eks ole ? " ütles Marilyn Birgitile , kui oli autosse istunud . " Mis sa pabistad , loomulikult ei nori . Ilma temata poleks ma ehk tädiks saanudki . " Birgit keeras uhkelt rooli . Uhkeldamiseks oli ka põhjust - Audi A<arv> ju . Kevadel ostetud . " Kus su enda pere siis on ? " küsis Marilyn . " Koju jäid . See Eero viskab mul viimasel ajal nii siibrisse , ei tea , kas mõtleb , et kui nüüd on varsti pulmad , et siis on nagu korras , et ei pea enam midagi tegema , üldse pingutama ega hoolima . Istub poole ööni kusagil netis ja mängib mänge . Vot ja nüüd ma ütlesin : minu venna imeline imik , mina sõidan üksi vaatama . Naiste jutud ja muu taoline . Sina aga passi neid imikuid , kelle ise valmis vorpisid . " " Nii kohe ütlesidki ? " " Nii jah , " bravuuritses Birgit . " Sa ei kujuta ette , kuidas tittedega kodus olemine üle viskab ! Õudne ! Päeva lõpus on selline tunne , et sõnavaras on ainult üks sõna : " ei " . Titt on just sellises eas , kus mõistust ei ole , aga jube väle on . Ja kui Brunts kah samal ajal gaasitama kukub , kui Titel sõnakuulmatuse hoog peal on - sa ei kujuta ette , sa , ausalt , ei kujuta ette ! " " Ei kujuta jah , " oli Marilyn nõus . " Aga miks te kõik siis mulle ja Janile samasugust elu tahate , et muudkui " te võiksite ka lapse saada , te võiksite ka lapse saada " ? " " Tead , kui ma nüüd ausalt ütlen , siis sinuga koos sugulastest beebimammasid mängida oleks tunduvalt normaalsem kui Annikaga . " " Aitäh , " ütles Marilyn . " Võta heaks , " ütles Birgit . " Aga jah , Jan - ta ei tahtnud kaasa tulla ? " " Teda pole koduski . Tartus jälle . " " Mis ta teeb seal . " " Tal on ju firma filiaal seal . " " See selle aja peale käima ei ole läinud või ? " " Minu meelest peaks kah olema . Mina ei tea , mis ta sinna käib . Ehk on mõni pruut ? " " Janil ja pruut ? Kui sina oled olemas ? Ära aja naerma . " Birgiti ütlemine tegi Marilyni tuju natuke paremaks . Põdes ta ju hullumoodi , et Jan nii sageli Tartus oli . Aga isegi Birgit leidis , et firma filiaal peaks ammu iseseisvalt töötama . Võibolla on Tairi lihtsalt vale valik asjaajajaks , mõtles Marilyn . Peaks seda ehk Janile ütlema ? " Kuule , sõidame kusagilt poest läbi , võtame ikka lilled ka , " ütles Marilyn . " Loomulikult ! Ma olen nii elevil , et unustasin selle väikse asja täitsa ära . " Nad võtsid kaks kimpu punaseid roose , ühe suure ja ühe väikese ning lasid need lindiga kokku siduda . " Ema ja lapse kimbud tehakse ju niimoodi , eks ? " uuris Birgit lillemüüjalt . " Kui teil natuke aega on , siis võiksite oodata , meie florist tuleb kohe tagasi ja võib teile need ema ja lapse kimbud teha , " pakkus lillemüüja . Birgit ja Marilyn vaatasid hetkeks teineteisele otsa . " Ei , aitäh , " ütles Birgit . " Tal läheks nende tegemise peale ju aega ka ja . " Marilyn võttis kimbud ja nad sõitsid edasi haigla poole . See oli erahaigla . No loomulikult , kuidas olekski saanud Roberti-sugune mees oma naise kuhugi tavalisse haiglasse sünnitama viia ? Annika lamas voodis ja nägi jube välja : nägu punasetäpiline , üks silmavalge punane . Kõhtu polnud , aga ta ise oli endiselt suur . Öökapikesel oli suur kimp roosasid roose . Viiskümmend roosi kindlasti , arvas Marilyn silma järgi . Annika voodi kõrval oli pisike ratastel plastkarp väikse imikuga . " Kas tõesti on lapsed nii väiksed , kui sünnivad ? " küsis Marilyn , kui tervitused ja lilled üle olid antud . " Täiesti normaalne suurus , " ütles Annika . " Kolm kilo kaheksasada . " " Isegi päris suur , " arvas Birgit . " Aga ikkagi - nii tilluke ! " Marilyn kummardus imiku kohale . See oli kergelt kollakaspunase jumega , silmad kissis ja suu pruntis , ning magas . " Kas teda puudutada võib ? " küsis Marilyn . " Muidugi , " lubas Annika . Birgit turtsatas . Marilyn silitas pisikese kätt . Nahk oli pehme , imepehme , pehmem kui samet . " Täitsa lõpp , et inimesed ikka nii väiksed on , kui sünnivad , " ütles Marilyn . Tal kohe oli selline heldimushetk , et pidi seda jälle ja jälle kordama . " Loomulikult on nad nii väikesed , " nähvas Birgit . " Suuremaid oleks ju võrdlemisi raske sünnitada , või mis ? " " Appi , selle peale ma ei tulnudki , " kohmetus Marilyn . " Kui nii võtta , siis on ta ikka jah , väga suur . " " Noh , kuidas sul läks siis ? " uuris Birgit Annikalt . " Issand ! See oli nii õudne ! " ohkis Annika . " Kui ma oleks teadnud , et see nii õudne on , ma poleks ii-aal-gii seda ette võtnud ! " " Mul oli nii , et " alustas Birgit . Marilyn kuulas nende sünnitusjutte ja tal hakkas sees keerama . Kui nad tõesti tõsiselt mõtleksid , et Marilyn võiks kah lapse ette võtta , siis nad ju ei räägiks tema kuuldes selliseid õudusi ! Tõelised " naiste jutud " , mõtles ta . Hea , et ükski mees sellist asja pealt ei pidanud kuulma . Aga võibolla oleks just mõne mehe siinviibimine hea olnud ? Ehk oleks võigast naisnaturalismi kraad vähem olnud ? Marilyn valis Jani numbri . Kutsus , vastu ei võetud . Juba mitmendat korda . Juba kaks tundi . Võibolla on kuhugi taskusse unustanud ? Marilyn läks baarikapi juurde ja valas endale konjakit . Rémy Martin . Suur liitrine pudel hakkab tühjaks saama , avastas Marilyn . Huvitav , mis Jan ütleb , kui selle avastab ? Loomulikult polnud see mingi ilus asi - noor naine nahistab igal õhtul konjaki kallal - aga see oli nii maitsev . Marilynile olid varem meeldinud lahjad joogid , nagu kokteilid ja siidrid . Nüüd aga meeldis konjak . Just Rémy Martin , mis polnud labaselt magus ega karamelline , nagu paljud teised , mida ta maitsnud oli . Ja tegi olemise mõnusalt soojaks . Külmarohi , leidis Marilyn . Kaitseb külma ilma ja külma mehe eest . Telefon helises . Jan . " Jah ? " ütles Marilyn . " Helistasid mulle ? Midagi on juhtunud ? " " Jah . Hea uudis - sa oled jälle onu ! " " Annika ? " " Jah . " " Poiss ? " " Jah . " " Mis nimi ? " " Ei tea veel . Neljapäeval pidi koju lastama , siis õhtul kell seitse on Roberti pool väike istumine . Sa püüa nii teha , et selleks ajaks Tallinna jõuad . " " Küll ma jõuan . " Täna oli esmaspäev . Jan jõudis täpselt viisteist minutit enne seitset ja läks kohe duši alla . " See sõit kotib nii ära , " ütles ta vabanduseks . Midagi tuleb ette võtta , mõtles Marilyn . Tal oli tõeliselt kõrini väsinud Jani nägemisest . " Kuule , " alustas ta , kui Jan oli duši alt väljas . " Ma mõtlesin , et äkki see Tairi on vale inimene sinu firmas töötama . " " Mis sul Tairi vastu on ? " läks Jan põlema . " Ta on väga hea inimene ja teeb oma tööd korralikult . " " Ära ärritu . Aga kõik leiavad , et see filiaal peaks ammu ilma sinuta hakkama saama . " " Kes " kõik " ? " " No ma rääkisin Birgitile , et sa oled pidevalt ära , ja ta arvas , et see filiaal ... " " Birgit ! " osatas Jan . " Birgit teab töötegemisest vähem kui lehm lennukist . Tema teab ainult seda , et kui mees käib tööl , siis tema peab saama selliseid ja selliseid asju . " " Ta on ju lastega kodus , ta ei saakski ise ju tööl käia ! " " Ta ei saaks üldse kusagil käia . Isegi koolis ei saand ta omal ajal korralikult käidud . " " Miks sa tema peale nii tige oled ? " " No mis ta räägib siis sulle mingit haiget juttu , kui ta ise midagi ei tea . " " Sorri , et ma üldse sellest rääkima hakkasin . " " Vahet pole . Sa oled valmis või ? Me pidime ju seitsmeks kohal olema ? " " Jumala eest , miks sa karjud mu peale ? " " Sellepärast , et on kiire ! " " Persse , mine üksi , ma ei taha kusagile minna , kui sa selline oled . " Marilyn läks baarikapi juurde ja valas Rémy Martini pudeli oma klaasi tühjaks . Umbes kolm senti seda saigi . Jan kuivatas end vihaselt . " Loomulikult tuled sa kaasa . " " Ei tule . " " Tuled küll . Mis ma ütlen , kui nad küsivad , kus sina oled . " " Ütle , et Tartus olen . " " Mida ? " " Mina ütlen alati , et Tartus , kui keegi sinu järele küsib . " " Aga mina ju " Jan tuli Marilyni juurde . " Mis sa , musi , teed siin ? Jood konjakit ? " " Jah . " " Miks ? " " Tahan . " " Miks sa tahad ? " " Sellepärast , et mul on kõrini sellest , et sind üldse ei ole ja kui sa oled , siis sa oled kogu aeg nii mossis . " " Okei , sorri , musi . Tee nüüd endale silmad pähe ja lähme . " " Mul on ju meik peal , " ütles Marilyn solvunult . " Sorri . " Loomulikult läks ta Janiga kaasa . Ta lihtsalt ei viitsinud tülitseda . Miski tema sees ütles , et sellest läheks asi veel hullemaks . Me oleme nagu vanad inimesed , kes käivad sellepärast koos , et nii on tehtud ja teised ootavad seda , käis Marilynil läbi pea . Ja nad olid elanud koos vaid aasta Niipea , kui nad kohale olid jõudnud , tahtis Marilyn minema . Rahvast oli palju , isegi Roberti ja Annika vanemad olid kohal ja muidu päris suur maja ei tundunudki nii suur . Kõik seletasid midagi omavahel ja imikud vigisesid üksteise võidu . Vanaisad istusid nendega lastetoas ja rääkisid omavahel vanaisade juttu . Jan kadus Roberti ja Eeroga kuhugi tahatuppa . Marilyn tundis end kui Jani mänguasi . Aksessuaar , iluasjake , keda on harjutud Janiga koos nägema . Ilma Janita ei märganud teda keegi . Mõnes mõttes isegi hea , mõtles Marilyn ja läks joogilaua juurde . Siin oli igasuguseid jooke . Robertile meeldis , kui elamises on palju erinevat ja võimalikult kallist alkoholi , kuigi ta ise peaaegu ei joonudki . Konjakeid ja brändisid oli siin mitut sorti . Ka Rémy Martin oli olemas . Marilyn valas seda endale tubli sortsu . Birgit oli jälle oma sõiduvees . " Sa pead kindlasti kuhugi trenni minema , sest kui sa kohe ei hakka alla võtma , siis sa jäädki selliseks , " rääkis ta Annikale , hääl üleolekust pungil . " Ole nüüd , " keelas teda ta ema , sügavpruunide silmade ja kastanivärvi poisipeaga hoolitsetud proua . " Algul ei tohi küll mingitele dieetidele ega trennidele mõelda , kust see piim niimoodi tuleb , kui end näljutama hakatakse . Ära kuula , teda , Annika , onju ? " Annika naeratas virilalt : " Aga kui ma tõesti jään nii paksuks nagu olen ? " " Jäta see rumal jutt , " segas end vahele Annika ema , Birgiti emast mitme kraadi võrra kahvatum naine . " Suguvõsas pole ühtki paksu naist , kuidas siis sina peaksid paksuks jääma ? No mina sinu ajal muidugi niipalju juurde ei võtnud " Marilyn limpsis konjakit ja tundis südamest Annikale kaasa . Siin ta istus , suur nagu mägi , seljas rasedusaegsed tunked . Marilyn teadis paljusid inimesi , kes nägid hoolimata oma tugevast ülekaalust head välja . Aga need inimesed olid olnud eluaeg paksud . Või siis kaua aega . Nad oskasid ennast riidesse panna ja meikida , nad olid oma paksusega harjunud . Mõnele tüsedus lausa sobis . Annika aga oli nii-öelda algaja paks , ja õnnetu ilme tema tuhmil halvastimeigitud näol tegi ta veel inetumaks . Marilyn märkas Birgiti näol põlglikku pilku . " Mina küll ei tea , mis siis saab , kui sa ei võtagi maha , ma ei usu , et sa siis enam Robertile meeldid . " " Lõpeta ! " käratas Birgiti ema ja naeratas siis vabandavalt Annika emale . " Minu arust lähed sa tõesti liiale , " ütles ka Marilyn . " Juba sinu võimalike kommentaaride pärast ei tahaks mina küll last ette võtta . " " Oi , jah , Marilyn , " märkas Birgiti ema alles nüüd Marilyni , kuigi Marilyn oli sisse astudes teretanud . " Kuidas siis teil Janiga läheb ? " Loomulikult oli see jutujätkuks öeldud - Birgiti ema oli lihtsalt rõõmus , et teemat vahetada sai - aga Marilyni torkas see kui noaga : nad kõik teavad tegelikult , et miski on mäda . Aga ta ei tahtnud välja näidata , et ongi . " Normaalselt , " naeratas ta oma missinaeratust . " Mõnusalt , rahulikult ja vaikselt . " " Ema , sa tead , mis Marilyn rääkis ? " segas Birgit vahele . " Et Jan pidavat muudkui Tartus olema , üldse kodus ei olegi . " " No ju siis on tal vaja seal olla , " ütles Marilyn . Kas ta sellepärast Birgitile Jani äraolekust rääkis , et see saaks seda kõigile pläkutada ? " Aga kuhu see kõlbab , ah , et Marilyn istub üksinda kodus ? " jätkas Birgit . " Jäta , " ütles Marilyn ja võttis lonksu konjakit . " Kuulge , tüdrukud , praad peaks ehk valmis olema ? " leidis Annika ema nääklusest väljapääsu . Annika tõusis ja peaaegu et tormas kööki . Marilyn valas endale konjakit juurde ja läks Annikale järele . " Kuule , ära pane seda Birgitit tähele , " ütles ta . " " Ära pane , ära pane " , " osatas Annika , peadpidi ahjus . " See ei ole veel valmis , " teatas ta prae kohta ja istus aknalauale . " Sul on hea öelda - ära pane tähele , aga mul on täiesti siiber sellest ! " " Ole nüüd rahulik , onju , " püüdis Marilyn teda lohutada . Äärepealt oleks ta oma klaasist konjakit pakkunud , aga õnneks meenus , et imetavad emad ei tohi ju juua . " Saad aru , ta kütab Roberti ka minu vastu üles , " kurtis Annika . " Ja mu ema arvab , et ma peaksin olema hoopis hästi hea ja vagur ja jube õnnelik , et ma üldse sellise mehe leidsin . " " Saada nad kõik pikalt ja ela nii , nagu tahad . " " Aga kui ma jäängi selliseks koledaks , nagu ma olen ? " löristas Annika ninaga . " Ah , lõpeta , nagunii ei jää . " Birgiti ema tuli kööki . " Kulla tüdruk , " pani ta oma käe Annikale õlale . " Kui tissimine järele jääb , siis võtad ju nagunii maha , " lohutas ta . " Arvad ? " " Tean . " Annika ohkas . Kergendust selles ohkes ei olnud . " Birgit on sinu peale lihtsalt kade , " rääkis Birgiti ema . " Kade ? Minu peale ? Miks ? " " Sellepärast , et sul on parem mees kui temal . Ta on eluaeg Robertist pruute eemale peletanud , saad aru , see kaksikute värk - ei anna oma venda kellelegi teisele . " " Robertil küll midagi Eero vastu pole , " ütles Annika . " Aga Robert on ju ka palju rahulikum tüüp kui Birgit , kas sa ei leia ? " Annika noogutas nukralt naeratades . " Kui nad väiksed olid , oli ikka Birgit see , kes mingid pättused välja mõtles , Robert tegi tavaliselt kaasa , aga mitte sellepärast , et need pättused talle meeldinud oleks , vaid sellepärast , et Birgitil hea meel oleks . Aga nüüd Birgit ise ükspäev kurtis mulle , et Eero olevat ikka paras luuser ja et miks ei võiks tal olla selline mees nagu Robert või Jan , kes oleks ettevõtlikum ja kelle ettevõtmised midagi sisse ka tooks . " Birgit tuli kööki . " Mis sa seletad siin , " nähvas ta oma emale . " Püüan siin sinu kurja keelt siluda , " ütles ema . " Sellepärast ei pea siis rääkima neid asju , mida ma sulle usaldanud olen . " Nüüd läheb tüliks , mõtles Marilyn ja võttis järjekordse lonksu oma Rémyd . Pähe oli hakanud . Päris kõvasti . Õnneks tuli köögiuksele Annika isa , kõhukas ja kiilakas , heasüdamliku vanaisa kehastus . " Noh , mis teie siin lärmate ? Lähme tuppa , mõtleks sellele väntsakale nime välja . " " Praad pole veel valmis ? " uuris Birgiti ema . " Mingi kümme minutit läheb veel , " ütles Annika . Nad läksid tuppa . Brigitta istus Annika ema süles ja mängis tema pärlikeega . " Titt , ei tohi , katki läheb , " keelas Birgit . " Oh , ei ta lähe , " arvas Annika ema . Samal hetkel pudenes kee kõrinal põrandale . Kiljumine ja pärlipüüdmine . Miks ma siia üldse tulin , mõtles Marilyn . Konjakiklaas oli taas peaaegu tühi . Peaks väikse vahe pidama ? " Küll need koristamise ajal välja tulevad , " arvas Annika helmeste kohta . " Lihtsalt ütlen koristajale , et ei ime tolmuimejaga . " " Ikka üldse ei vea mul nende keedega , " oli Annika ema kurb . " Ükski üle kahe korra vastu ei pea . " " Peaasi , et Brigitta neid suhu ei topiks , " arvas Annika isa . " Kus siis poisid on ? " küsis Birgiti ema . " Mine , Marilyn , vaata , mis nad seal teevad . Lapsele tuleks ju nimi panna ! " Marilyn pani klaasi käest ja läks tahatuppa . Jan , Robert ja Eero olid arvuti ümber troppis . " Mis te teete siin ? " küsis Marilyn . " Mängime , " vastas Robert . " Teid oodatakse elutuppa , " ütles Marilyn . Vastuseks kostis vaid möhinat . Ma tahan siit minema , mõtles Marilyn ja valas endale uue klaasi Rémyd . Kui Marilyn ja Jan lõpuks koju jõudsid , oli kell kaksteist . Marilyn oli täitsa täis . Uni kippus peale , muud polnud midagi viga . Ta oli vaikselt nurgas istunud ja konjakit limpsinud , nii vaikselt , et keegi ehk ei pannud tähelegi , kui täis ta tegelikult oli . Marilyn istus voodiäärele ja kaalus , kas üldse viitsida meiki maha võtta või mitte . Aga ta ei tahtnud alustada päeva sellega , et peeglist vaatab vastu mingi pandakaru . Homme on tööpäev , meenus talle , kui meik maas ja hambad puhtad . See ka veel ! Marilyn lahustas kaks aspiriini veeklaasis ja ronis voodisse . Aspiriin ei maitsenud üldse . Marilyn peaaegu vägistas selle endale sisse , kustutas tule ja puges teki alla . Jan oli juba teki all . Sirutas käe ja silitas Marilyni kõhtu . Marilyn ei reageerinud . " Noh ? " küsis Jan . Marilyn ei liigutanud end. Jan ronis talle lähemale ja andis põsele musi . Ma olen surnud , mõtles Marilyn . " Mis sul viga on ? " küsis Jan . " Ma olen lihtsalt väsinud , " ütles Marilyn . " Ahah . " Jan võttis käe ära . Kas nii see jääbki , mõtles Marilyn . Kogu üritus ? Paistis nii . Marilyn tundis , et tuba keerleb tema ümber . Liiga palju konjakit ühe õhtu jooksul , leidis ta . Palju head polevat jah hea ... " Kas sind kaissu võtta ikka tohib ? " küsis Jan kolme minuti pärast . " Muidugi . " Jani kaisus oli nii mõnus . Need pehmed karvad tugevatel rinnalihastel Marilyn jäi enam-vähem kohe magama . Marilyn oli just oma töölaua taha jõudnud , kui tema juurde tuli üks raamatupidamise tüdruk . " Sina oled Marilyn , eks ? " küsis ta . " Jah . " " See kiri on vist sulle , " pani tüdruk Marilyni lauale ümbriku . " Aitäh , " naeratas Marilyn tüdrukule . Oligi talle . Tema nimi oli peal . Kes peale Reesi siia mulle ikka kirjutab , mõtles ta ja avas ümbriku . Pildid . Vanaema sünnipäev . Umbes kakskümmend aastat tagasi . Vähemalt istus sel pildil vanaema , lilled peos , kusagil aias . Marilyni isa tema selja taga paistis purjus olevat , naeris , viinapits peos . Tema kõrval seisis morni näoga Marilyni ema . Äkki oli isa joodik , mõtles Marilyn . Aga kas see oleks olnud piisav põhjus teda ja tema perekonda Marilyni eest varjata ? Teisel pildil oli Marilyni isa ühe mehega , vist siis Reesi isaga , sest nad paistsid kergelt ühte nägu . Ja kaks viimast fotot olid uuemast ajast - Reesi ja Merli kahekesi ja koos ühe vanema mehega . Vanaisa ? See mees küll pudelist mööda ei vaadanud , see oli selge . Punetav nina rääkis oma keelt . Marilyn ohkas . Kas sellist Eestit me tahtsime , mõtles ta irooniaga . Reesi kirjutas , et järgmisel laupäeval on vanaisa sünnipäev ja kas Marilyn ei tahaks neile külla tulla . Et siis saaks rääkida , kirja teel polevat see . Et nad võivad talle , Marilynile , bussipeatusse vastu tulla . Ei mingit pikka juttu . Kirjale oli lisatud busside ajad , väljumisega Pärnust , ning Reesi joonistatud plaan , kuidas bussipeatusest nende juurde minna , kui juhtub , et keegi vastu tulla ei saa . See tee paistis päris pikk , nii neli kilomeetrit . Millega nad mulle vastu mõtlevad tulla , mõtles Marilyn . Traktoriga ? Äkki üldse ei läheks , arutles ta . Kirjutaks , et olen haige ? Või et töö juurest ei lasta ? Aga samas jääks see minematajätmine teda kauaks kripeldama . Kõige targem on küsida Jani käest . " No käime ära , " arvas Jan , kui Marilyn talle õhtul kirja ja pilte näitas . " Võibolla pole see asi üldse nii hull kui sa kardad . " " Loodetavasti . " Marilyn tahtis seda väga uskuda . " Millal see on ? " " Laupäeval . " " Sel laupäeval ? " " Jah . " Täna oli teisipäev . " Mis sellele vanaisale kinkida ? " arutles Marilyn . " Äkki tuleks teistele kah midagi kostiks viia , jõulud ju tulevad ? " " No eks sa vaata midagi , ära üle pinguta . " " Mida kingitakse vanadele meestele ? " " Villaseid sokke , " pakkus Jan . " Aga tegelikult ? " " Võta mõni pudel , paistab , et talle maitseb alkohol . " " Aga äkki ei maitse ? Nadka rääkis kunagi , et tema vanematel oli üks tuttav mees olnud , kellel oli nina punane ja kõik arvasid , et ta on hirmus joodik , aga tegelikult oli tal mingi haigus ja ta ei joonud üldse . Ja kõigil oli sellepärast piinlik . " " No siis paneb sektsioonkappi klaasi taha ja imetleb , " arvas Jan . Reede . Pank otsustas oma töötajatele pühad kinkida : kuni uue aastani vabadus . See oli muidugi jõulupeo hind . Aga mis siis . Marilyn polekski tahtnud olla lihtsalt üks sadadest mingil suurel ja mõttetul üritusel , mille ülemused on teinud selleks , et töötajate silmis nii-öelda rist seinale tõmmata . Parem juba jõulupreemia ja vabadus . Pealegi ootas ees Omakodu jõulupidu . Marilyn ootas seda , ta oli selleks puhuks Viktorialt isegi kleidi ostnud . Väga minimalistliku , väga moodsa , väga ilusa . See sobis Marilynile ideaalselt . " Seda jõulupuhkusele minekut tuleb tähistada , " leidis Nadka . " Mis sa arvad , kui läheks õhtul kuhugi ? " " Hea mõte , " arvas Marilyn . " Helistaks Viktoriale ka , ta kunagi pakkus , et võiks minna . " " Ma helistan talle , " lubas Nadka . Kutsuks Jani ka , mõtles Marilyn . Jan pidi õhtul koju saabuma . Loodetavasti pole tal õhtuks mingeid plaane ? Vaevalt . Marilyn ohkas . Viimasel ajal polnud nad üldse nii palju väljas käinud kui vanasti . Kui Roberti ja Annika lapse katsikud välja arvata , siis oligi viimane suurem ühine väljaskäik olnud bõulingumäng . Millal see oli ? Kuu aega tagasi ? Kaks ? Nadka sõitis taksoga Marilyni juurest läbi . " Noh , ei võtagi oma meest kaasa ? " küsis ta autosse ronivalt Marilynilt . " Ta pole veel koju tulnud . " " Helista talle . " " Telefon on välja lülitatud . Ma saatsin talle messi , et kui Tallinna jõuab , tulgu järele . " Viktoria ootas neid diskoteegi ukse ees . " Kaua külmetad juba ? " küsis Nadka hoolitsevalt . " Just jõudsin , " naeratas Viktoria . " Hea sind näha , Marilyn ! " Nad olid viimased , kes tasuta sisse said . Loomulikult oli naisi rohkem kui mehi , enamik naisi tuli ju kohale enne kahtteist , et tasuta saada . Aga vaikselt hakkas ka mehi tilkuma . Nadka , Marilyn ja Viktoria võtsid baarist joogid ning istusid oma vanasse nurgalauda . Marilyn tundis end üle hulga aja mõnusalt . Jan ei armastanud diskoteekides käia , ja nii ei mäletanudki Marilyn enam , millal viimati siin käis . Ei mäletanud ka , millal viimati teda nii palju vaadati . Aga vaatajaid oli . Nii mehi kui naisi . " Sa pole nii kaua käinud , et mõjud lausa uue näona , " märkas ka Viktoria . Marilyn naeris . " Sa siis üldse väljas ei käi või ? " uuris Nadka . " Käin ikka , aga meil on sellised omade tuttavate pool käimised või siis sellised sportlikud väljasõidud . Diskoteegis , jah , vist käisin viimati siis , kui ma sinuga , Viktoria , ja Kerliga käisin . " " Appi , kuidas sa sedasi saad ! Sa pole siis üldse vahepeal tantsinud või ? " ahastas Viktoria . " Ei ole jah , " avastas Marilyn , ent parandas end kohe : " Mis ma siin seletan , olen küll ! Aga niimoodi , et kusagil diskoteegis ei ole jah . " " Jooks õige joogid ära ja läheks tantsima , " pakkus Nadka . Marilyn ja Viktoria olid nõus . Nende laua juurde saabus üks noormees . " Tere , tüdrukud , kuidas teil läheb ? " küsis ta . " Andre , tere , " tundis Marilyn tulija ära . " Ei või olla - Marilyn , sina ? " " Mina jah . " " Kuulge , tüdrukud , šampust tahate ? Ma teen välja . " " Väga hea , " arvas Viktoria . " Sa hoia meie laual silm peal , kuni me tantsime ! " Andre oli nõus . Nad tantsisid juba kolmandat laulu , kui Andre tuli nende juurde ja Viktoria endaga kaasa kutsus . See läkski , kehahoid ebatemalikult sõnakuulelik . " Mis toimub ? " küsis Marilyn Nadkalt . " Ah , Viktorial on mingi bisnes . " " Mis bisnes ? " " Sa ei tea ? " Marilyn raputas pead . " No siis pole minu asi seda rääkida , " ütles Nadka . Nad tantsisid laulu lõpuni ja istusid lauda . Laual oligi silma peal hoitud : nende asjad olid alles . Juurde oli tulnud pudel šampust ja kolm pokaali . Nadka avas pudeli ja valas endale ning Marilynile . " Aga Viktoriale ? " küsis Marilyn . " Oh , ei see niipea tule , kui üldse tuleb , " lõi Nadka käega . " Mis asju ta siin siis ajab ? " ei saanud Marilyn aru . " Marilyn , ma ei saa sulle paljusid asju rääkida . Aga sa võiksid harjuda mõttega , et Viktoria valetab viimasel ajal kohutavalt . " " Minu arust pole ta mulle midagi valetanud . " " Ta valetab väga hästi , isegi mina ei saa alati aru . " Aga rohkem Nadka ei seletanud . Mida oli Viktoria valetanud ? Seda , et nad Imrega abiellumisplaane olid teinud ? Seda , et poisid talle niisama raha andsid ? " Ah , ära lase end minu rumalast onutütrest segada , " ütles Nadka . " Võtame parem jõulupuhkuse terviseks ! " Marilyn jõudis koju kell veerand viis . Ta jalad olid täiesti läbi ja ta ise päris purjus , ent kohutavalt heas tujus . Sellist õhtut polnud tal kaua olnud . Nii palju lõbusaid inimesi , nii palju rahapilduvaid mehi Mnjah , mõnikord tundis Marilyn puudust sellest elust , mida ta oli elanud enne missivalimisi . Aga ainult mõnikord . Näiteks sellisel peol olles , nagu tänane . Argipäevad olid aga viimasel ajal paremad . Kas olid ? Marilyn ohkas . On jah , on küll , ütles ta oma väsinud silmadega peegelpildile . Loodetavasti kasutab Jan seal Tartus ringiuidates kummi , mõtles ta . - Kindlasti kasutab , lohutas ta end kohe . Ka nemad olid ju pikka aega kasutanud . Kuni oli üks naerune hommik . " " Sensitive " , " oli Marilyn kondoomipakilt lugenud . " Tundlik kondoom ? " " Ju siis oli meil kolmel hea , mitte kahel , " oli Jan leidnud . Nad olid naernud selle peale ohjeldamatult ning otsustanud , et käivad mõlemad arsti juures ning peale seda ei võta enam kunagi kedagi kolmandat endale voodisse ... Marilynil oli äkki hirmus Jani-igatsus peal . Ta oleks ju tänagi parema meelega tantsinud Jani , mitte Nadka tuttavatega . Ta valis Jani numbri , aga Jani telefon oli endiselt levist väljas . Eks ta magab vist juba , mõtles Marilyn , võttis meigi maha ja kobis magama . Marilyn ärkas selle peale , et Jan ronis tema kõrvale voodisse . Külm , õue järgi lõhnav Jan . " Mis kell on ? " küsis Marilyn Janile käsi kaela ümber sättides . " Üheksa on varsti . - Suitsu oled teinud või ? Juuksed haisevad . " Jan tõmbas ennast Marilyni käte vahelt lahti . Marilyn tegi silmad lahti . " Ei , see on see diskoteegis-käimise viga , et juuksed pärast haisevad . Ma saatsin sulle messi , et sina ka tuleks , sa ei saanud kätte või ? " " Ma ei tea , ma pole vaadanud . " Jan viskas end voodile pikali ja pani silmad kinni . Marilyn ronis talle kaissu . Jan ei liigutanud , ei pannud kätt ümber . " Kellega sa seal diskoteegis käisid ? " küsis Jan . " Viktoriaga , " oli Marilyn aus . " Nadka oli ka . " " Noojah , vanad sõbrannad platsis . " " Viktoria ei ole enam selline , nagu varem . " " Jah , peale seda , kui sina enam vaene pole . " " Ei , peale seda , kui Imre kuuli sai . " " Olgu . Aga mulle ei meeldi see . " Marilyn tõmbus Janist eemale . " Kas sa arvad , et mulle meeldib , kui sind üldse kodus pole ? Kui sul on ainult Tartu ja Tartu ja Tartu ? " " Mina teen tööd , kallike , tööd . Aga mitte sellepärast , et sina saaksid sõbrannadega diskoteegis käia . " " Ma kulutasin seal ainult mingi sada krooni või nii . " " Tehti välja vä ? " Marilyn kargas Jani hääle ebasõbralikkuse peale voodist välja . " Jumala eest , mis sul viga on ? " tõstis ta häält . " Ühest peolkäimisest nii palju jama ? " Jan oli vait , silmad kinni . Tüdind põsed ja kergelt kortsus kulmud . Sellist Jani polnud Marilyn harjunud nägema . See polnud üldse see Jan , keda Marilyn tundis . Siis tabas Marilyn äkki : ta oli ju sellist Jani näinud küll . See oli see Jan , kes oli hakanud aeg-ajalt ilmuma pärast Tartu filiaali avamist , ja järjest sagedamini ja sagedamini . Kas tõesti võib töötegemine inimest sedavõrd muuta ? Marilyn istus voodiäärele ja ohkas . " Ma oleks ju sinu käest küsinud , kui sa kodus oleksid olnud . Või kui su telefon sees oleks olnud . " Jan oli ikka veel vait . Vaikiv tõsine tööinimene . Aga varem oli Jan ju samuti tööinimene olnud ? Näiteks nende tutvumisesuvel , ja sellele järgneval sügisel , mis oli olnud Marilyni meelest maailma parim sügis , ja Jah , ka siis oli olnud Jan tööinimene . Rõõmus tööinimene . Marilyn tundis , et vihastab . Kohe . Jani peale , et see tühjast asjast tüli algatas , ja enda peale , et ta mingeid imelikke süümekaid tundis . See polnud ju mingi asi , mille pärast süümekaid tunda , see diskoteegis käimine . Või oli ? Marilyn tõusis , võttis tugitoolilt hommikumantli ja pani selle selga . " Jan , ma ei viitsi sinuga tülitseda , ausõna , " ütles Marilyn . Jan ei liigutanudki . Mine siis ka pikalt , mõtles Marilyn ja läks kööki . Vastik lögane detsember oli akna taga . Isegi meri oli kole , rääkimata siis majadest või puudest . Ka lumi ei tee seda pilti ilusamaks , teadis Marilyn eelmise aasta kogemustest . Jan oli öelnud , et see oli nii olnud sellepärast , et oli olnud väga soe talv . Et kui on hästi külm , siis on ka mere ääres ilus valge . Ikkagi ei oodanud Marilyn mingit lund . Ta ei sallinud lund , sest see oli üks külma ilma tunnuseid . Ta tahtis lõunamaale , sinna , kus oleks soe . Kevadel oli Jan lubanud , et sel talvel lähevad nad tõesti kusagile soojale maale , nii veebruaris-märtsis , kui siinsest oknotsembrist juba tõeliselt siiber on . Ja Marilyn oli kohe hakanud unistama , kuidas nad on kusagil valgel liivarannal ja ujuvad , kui teised samal ajal läbi lumesodi liipavad ja nina löristavad . Suvel uusi riideid ostes oli Marilyn vaadanud neid salamisi ka selle pilguga , et kas need sobiksid kusagile välismaale minekuks Nüüd polnud sugugi kindel , et sellest sõidust üleüldse asja saab . Marilyn hakkas kohvi tegema . Ja pole kindel , kas mina üldse temaga , st sellise Janiga , kuhugi minna tahan , mõtles ta karmikäeliselt kohvi filtrisse mõõtes . Jan oli üldse suur lubaja - suvel pidid nad ju ka koos reisima minema , kõigepealt Kanadasse tema vanematele külla , siis Itaaliasse , kus üks tema vana klassivend pidi elama . Kummastki reisist ei saanud asja , nad undasid niisama autoga mööda Eestit ja Arvi jahiga mööda Soome lahte ringi , ja see kõik oli olnud ütlemata mõnus , aga Marilyn ohkas . Nii oleks tahtnud kusagile kaugele reisida . Nii-ii . Minema siit . Ära sellest koledast kliimast , mis inimesed üksteise vastu külmaks ja kalgiks ja õelaks teeb . Jan tuli kööki . " Sa seal peol tantsisid ka ? " uuris ta . " Loomulikult , mille pärast ma siis sinu meelest sinna läksin ? " " Kellega sa seal tantsisid ? " " Mis siis ? " " Ei-noh , kellega , ma tahan teada . " " Armukade oled või ? " " Olen jah . Ma ei taha , et sa siin kellegagi liini hakkad ajama , kui ma ära olen . - Kuule , me pidime ju täna sinna Pärnumaale sõitma , " tuletas Jan meelde . " Pidime jah . " " No lähme siis või ? " Marilyn vaatas Jani . Seal ta seisis , nägu väsinud , nii võõras ja oma ühekorraga , ja Marilyn avastas , et ei julge midagi tahta . Ei minekut ega kojujäämist . Mõlemad variandid tundusid ühtviisi nõmedad . " Muidugi võiks minna , kui sa nõus oled , " ütles ta . " Mis kell me läheme ? " " Ma ei tea , pärast lõunat ehk kunagi ? " Marilyn valas endale pool tassi kohvi juurde . Janile ei pakkunud . Las ise võtab , kui tahab , mõtles ta . " Lähme varem , ma ei viitsi pimedas sõita , " arvas Jan . Marilyn vaatas kella . Pool kümme läbi mõni minut . " Siis kusagil ühe ajal näiteks stardime ? " pakkus ta . " Jah , " arvas Jan . " Ma lähen vaatan midagi kingituseks . " " Sa polegi veel siiamaani poes käinud ? " " Ei , sest ma ei saanud ju loota , et sa kindlasti täna koju tuled . " Jan mühatas pahaselt ja läks tuppa . Huvitav , mille peale ta nüüd vihastas , mõtles Marilyn . Selle peale , et ma midagi ei ostnud , või selle peale , et mul oli õigus , kui ütlesin , et ma tema peale loota ei saa ? Marilyn helistas Nadkale . " Kuule , sa minuga paariks tunniks kingitusi ei taha tulla ostma ? " küsis ta . " Muidugi tahan , " ütles Nadka . " Ma just mõtlesin , et võiks selle hommikupoolikuga midagi peale hakata , aga mida , ei tea . Mõtlesin just , et helistaks sulle . Noh , kuidas tervis on ? " " Normaalne . Kuule , aga saame kell üksteist Stockis kokku . All Delis , onju . " Jan võttis Marilyni kell üks Stockmanni juures peale . " Korras kõik ? " küsis Jan . " Korras , " vastas Marilyn suurte kompsudega autosse ronides . " Tead , kui palju rahvast oli ? Jube ! " " Jõulud ju . " " Jah . " Marilyn võttis dubljonka seljast ja viskas koos pakkidega tahaistmele . " Mis sina jõuludeks tahad ? " küsis ta Janilt . " Midagi ei taha , " ütles Jan autodevoogu sisse sõites . " Aga päriselt ? " Marilyn naeratas , ta silmad särasid - nad olid Nadkaga kohvikus väiksed konjakid teinud . Pisut andis eilne pidu tunda , see oli hea põhjus päevaseks napsuks . " Musi , ära mängi lolli . Mis jõulud , sel aastal ei ole mingeid jõule , Birgit ja Eero peavad ju pulmi . " Õigus küll , Marilyn oli selle täiesti ära unustanud . " Me peame siis ju neile midagi kinkima . Mida ? " " Ma arvan , et viiest tonnist piisab . " " Et kingiks raha ainult ? " " Nojah . Siis ise teavad , mis neil vaja on . " " Raha on ikka natuke imelik kinkida , " arvas Marilyn . " Muidugi on imelik . Mõned inimesed teevad valgete inimeste kombel selle kingituste keissi , " rääkis Jan . " Et kirjutavad nimekirja asjadest , mida nad tahavad , ja külalised siis jagavad enda vahel ära , et kes mida ostab . Siis ei ole seda , nagu vanasti , et inimesed said neli kohviveskit ja kolm teflonpanni . Minu meelest oleks võinud Birgit ka mingi nimekirja teha . " Tee möödus enam-vähem vaikides . Jan vahetas närviliselt CD-sid , ükski neist ei paistnud talle õieti meeldivat . Kõik plaadid olid Marilyni jaoks täiesti võõrad . " Sa oled palju uut muusikat ostnud , " märkis ta , nii jutujätkuks . " Jah , " ütles Jan . " Mul on mõned tuttavad , kes saavad igasugust huvitavat muusikat . " " Teeks kusagil väikse peatuse , ma tahaks väikest napsu , " pakkus Marilyn , sest tundis , et konjak hakkab peast minema ja Jani seltskond ei paku enam rõõmu . " Vaata , partatšokis peaks olema paar minipudelit , " ütles Jan . Ta ei viitsinud seisma jääda . Marilyn vaatas . Partatšokis oli igasugu nänni . Ja üsna mitu minikonjakit . Ka Rémy Martin . Ta võttis ühe ja jõi lonksuga sellest pool ära . " Musi , sa oled jooma hakanud . " " Konjak is mai midl neim , " tegi Marilyn nalja . " Ei , päriselt , " ütles Jan . " Jah , ma tean . Aga mis siis ? " Jan oli vait . " Jan , kuule , kas sulle ei tundu , et meil on viimasel ajal hästi palju erinevaid käimisi ja tuttavaid ? " küsis Marilyn . See küsimus tuli kiiresti , kiiremini kui ta tahtis ; ta polnud seda peas veel lõpunigi mõelda jõudnud , kui juba välja ütles . Rémy Martin oli selles süüdi , muidugi . Jan oli ikka vait . Päris pikka aega . " Marilyn , räägime sellest järgmisel nädalal , eks ? Mul pole praegu aega sellega tegeleda . " " Ma olen sulle nagu mõni klient , kelle sa järgmisele nädalale lükkad , " torises Marilyn . " Olgu , räägime siis homme . " " Oh , õigus - homme on ju Omakodu jõulupidu , " tuli Marilynil meelde . " Sinna tuleks kindlasti minna . " " Muidugi me läheme . " Marilyn võttis väikse lonksu . Samapalju jäi veel pudelikesse alles . " Millal me siis räägime ? Äkki räägiks nüüd , pikk tee ju , " pakkus Marilyn . " Ma ei taha praegu rääkida . " " Äkki sa vähemalt ütleksid mulle , mis laadis see jutt tuleb ? Äkki on mul mõtet kohe Tallinnasse tagasi jõudes asjad kokku panna ja koju tagasi minna ? " Jan vaatas talle otsa . " Kas sa arvad , et asi on nii halb ? " " Aga sa ise ? " " Mina küll nii ei arva . " " Jan , ma olen väsinud sellest kõigest , " kurtis Marilyn ja lonksas pudelikese tühjaks . Tegelikult teda lohutas Jani viimane lause , aga ta ei tahtnud seda välja näidata . " Ma olen väsinud sellest , et sind ei ole , ma isegi ei viitsi sinuga tülitseda . " " Joo vähem , siis sa pole nii väsinud , " arvas Jan . " Ah , mine õige ... " Marilyn lasi oma istme allapoole . Rémy Martin on hea , mõtles ta . Ja pani silmad kinni , et pisut tukastada . Marilyn ärkas , kui nad olid just Pärnusse sisse sõitnud . Tema telefon helises . Võõras number . Simpel vist . " Kuulen , " ütles Marilyn . " Kas Marilyn ? Reesi siin . Kas sa tuled juba ? Millal sa jõuad ? " " Sõitsime just Pärnusse sisse . " " Millega sa oled ? Bussiga ? " " Ei , autoga . Ma ju kirjutasin , et tulen koos oma boifrendiga . " " Me siis umbes kolmveerand tunni pärast ootame , " ütles Reesi . " Kui ära eksite , helistage sellel numbril , see on mu venna telefon . Raivo oma , noh . " Marilyn lõpetas kõne ja ringutas . " Nätsu ei ole ? " küsis ta Janilt . " Vaata partatšokist , " ütles see . Marilyn vaatas . Nätsu oli ja šokolaadi . Ja muidugi väiksed Rémyd . Võtta väike lonks ? - Ei . Marilyn pistis ühe nätsupadja endale suhu . " Siit vist tuleb ära keerata , " arvas Jan , kui nad olid pikalt mingil täistuisanud teel ekselnud . " Vist küll , " arvas Marilyn Reesi saadetud kaarti uurides . " Näe , siin on bussipeatus ka . " Ta luges bussipeatuse silti . " On jah seesama peatus ! " Jan keeras auto metsa . Siin oli tee veel hullem . Kui neil poleks olnud maastur , oleks tee läbimine üsna raske olnud . " Millega nad siin sõidavad ? " imestas Jan . " Äkki ei sõidagi , äkki panevad jala kogu aeg , " arvas Marilyn . Imelik tunne oli kõhus . Selline hirmusegune rõõm ja rõõmusegune hirm : ta ei teadnud ju , missugused need inimesed on . Ja ta ei teadnud , mismoodi suhtub neisse Jan . Reesit ei võta keegi mitte kunagi kaardistusfirmasse tööle , oli Marilyn kindel , kui nad olid tee lõpuni sõitnud . Tee bussipeatusest majani oli vaevalt kilomeeter . Õu oli peaaegu pime - kell lähenes poole neljale . Akendest langes õuele valgust , toas oli näha liikumist . Lauda juures oli koerakuut , suur koeravolask kargles ja haukus auto tuledes . Jan jättis auto seisma . " On see ikka õige koht ? " küsis ta . " Lähme vaatame . " Kui nad olid autost välja roninud , avanes majauks . Vanem naine seisis uksel . " Kes seal on ? " küsis ta . Ja koerale : " Vait , Pauka ! " " Marilyn , " ütles Marilyn . " Marilyn ? Sina ? " Marilyn ja Jan jõudsid ukseni . See peaks olema vanaema , mõtles Marilyn . Oligi . " Tere , tulge sisse , tulge sisse , " lükkas ta ukse pärani . " Meil olid mõned asjad ka , " ütles Marilyn vabandavalt . " Ma lähen toon , " pakkus Jan . Marilyn astus koridori . Ilus ja puhas siin küll polnud . Ta kummardus saapaid jalast võtma . " Oh , ära võta , ära võta , " keelas vanaema . " Põrand ju külm ka . " Marilyn kuulas rõõmuga sõna . Vanaema avas toaukse . " Vaadake , kes jõudis , " ütles ta seltskonnale , kes toas ümber suure laua istus . Marilyn teretas ja lasi pilgu üle toa käia . Niimoodi siis tegelikult maal elataksegi , mõtles ta . See on siis see nn Teine Eesti ? Tuba oli vähemalt kümme aastat remontimata . Diivani seljatoe kohal olid tapeedil inetud tumedad jäljed , kõik oli kulunud ja kole . Telekas oli küll uus . See mängis . Mingi seebikas . Teleka heli oligi ainus , mis praegu kuulda oli . Laudkond oli täiesti vait ja vaatas huviga Marilyni . Vaid Reesi ja Merli vaatasid teda pisut teisiti - Reesi naeratas uhke , Merli häbeliku näoga . " Noh , mis sa seisad , kallis laps , istu ometi , " pakkus vanaema talle kõige lähemal seisvat tooli . " Ma lähen toon mõned taldrikud juurde . Sa , Merli , too tagatoast toole . " Merli tõusis ja kadus tahatuppa . Marilyn istus . " Nii et sina oled siis Marilyn , " ütles vanamees tema paremal käel . Marilyn naeratas talle . " Ja teie ee sina oled mu vanaisa ? " " No kui sa mu poja Tarmo tütar oled , siis olen jah ! " Vanaisa naeris mürinal . Jan astus tuppa . " Tere ! " ütles ta kõigile rõõmsalt . " Mina olen Jan , ma olen Marilyni mees . " " Sa , tüdruk , oled abielus ? " uuris vanaisa Marilynilt . " Ei , aga me elame koos , " teatas Jan . " Musi , sul olid vist kingitused kaasas ? " Marilyn tõusis ja läks kottide juurde , mis Jan sisse oli toonud . Jan käitus , nagu oleks nende vahel kõik kõige paremas korras . See oli tore . " Vanaisa , palju õnne sünnipäevaks , " andis Marilyn vanamehele ilusti pakitud karbi ( Rémy Martin , küll V.S.O.P. , mitte X.O , mida Marilyn ise armastas , aga ikkagi ) . Vanaisa haaras Marilyni pehme hoolikalt maniküüritud käe oma karedate käte vahele . " Aitäh , tütreke , aitäh ! " Huvitav , kas ma peaksin teda nüüd kallistama ja musitama , mõtles Marilyn . Ühtpidi oleks see ju loomulik olnud - see oli ju tema vanaisa , teistpidi jälle - ta nägi seda vanameest elus esimest korda . Ta ei kallistanud ega musitanud . " Siis on mul üks kingitus Merlile , " ütles Marilyn . Merli vedas parajasti kaht tooli tuppa . Keegi ei teinud seda märkamagi , et väike tüdruk ja kaks suurt tooli . " Ma aitan , " hüppas Jan tema juurde . " Mine Marilyni juurde . " Marilyn andis Merlile paki ( Barbie ) . Ja vanaemale ( villane õlarätt ) . Ja Reesile ( kampsun ) . Ja kõigile teistele ( suur kott komme ja küpsiseid ) . " Istuge lauda , istuge lauda , " sebis vanaema ringi . Tal pole üldse nii kuri nägu kui piltidel , mõtles Marilyn . Kuidas see Merli oligi öelnud - mammi andis Virvele peksa Marilyn ei kujutanud seda naist küll kedagi löömas . Või mine tea - jõudu paistis tal olevat , selline tugev kuju . Aga see Virve , kus see oli ? Marilyn ei hakanud küsima , tõstis endale viisakalt sülti , salatit ja ahjukartuleid ette . " Vorstid on ahjus , " teatas vanaema . " Kohe saab . " " Te teete ise verivorsti ? " oli Jan uudishimulik . " Muidugi ise , " ütles vanaema . " Üleeile sai siga maha võetud , " ütles vanaisa . " Isetehtud vorstid on jube head , " ütles Jan Marilynile . Ta teadis , et Marilyn ei armasta verivorsti . Viisakusest söön nagunii , mõtles Marilyn , ka siis , kui see on jälk . " Minu vanaema tegi ka vanasti ise verivorsti , " jutustas Jan . " Aga nüüd pole tal enam aastaid ühtki looma , elab Lasnamäel . " " Jah , kõik muudkui lähevad linna ära , " rääkis Reesi kõrval istuv keskealine naine . Reesi ema vist , mõtles Marilyn . " Tal on tervis ka juba läbi , " õigustas Jan . " Ikkagi . Nagu mee peale jooksevad kokku . " Põlglik oleks selle hääle kohta leebelt öeldud olnud . " Ei räägi täna sellistel teemadel , " ütles vanaisa . " Näe , kui uhke kingitus ! " Ta oli oma pudeli lahti pakkinud . " Seda küll kohe jooma ei hakka . " Ka teised olid oma kingid lahti pakkinud . Marilyn vaatas Merli üliõnnelikku nägu . " Kellele valan ? " küsis Raivo , viinapudel käes . " Ma ei joo viina , " ütles Marilyn . " Mina täna ei võta , " ütles Jan . " Meil on veel täna vaja sõita . " " Kuhu ? " imestas vanaema . " Te siis ööseks ei jäägi ? " " Ei , " vastas Jan . " Me peame õhtul veel Viljandisse jõudma , mu onul on juubel . " Enne kui Marilyn sai sõna suust , müksis Jan talle vastu jalga . Marilyn noogutas Jani jutule kaasa . Selge , mõtles Marilyn . Jan tahab siit kiiresti minema . Tegelikult tahtis tema ka . Tal oli vastik nende uudishimulike pilkude all . Ta oli küll oma arust väga lihtsalt riides , pruun kleit ja juuksed selja peal patsis , aga ikkagi tundis ta end siinsete inimeste seas liiga heana . " Kas see on päris Barbie ? " küsis Merli . " Jah , muidugi päris . " Merli silmad särasid veel rohkem . " Vorstid on valmis ! " hüüdis vanaema köögist ja astus tuppa , särisev pann räpaste pajakinnaste vahel . Tunni aja pärast tahtis Marilyn siit ära . Tal oli kõrini tähelepanu keskpunktis olemisest . Merli vaatas teda kui elusuuruses Barbie-nukku , näppis juukseid ja katsus sõrmuseid ning naeratas kogu aeg . Ja vanaisa patsutas teda põlvele , nina punetav ja pisar silmis , et " tütreke , tütreke " . Aga teised Algul võis veel taluda neid imetlevaid-kadetsevaid pilke , aga mida rohkem alkoholi , seda kurjemaks ja põlglikumaks need pilgud muutusid . Marilyn oli muutunud oma " uute " sugulaste silmis hõlptulu , korruptsiooni ja kõige halva kehastuseks , mis linnas on , ja ta ei kavatsenud seda enam kaua olla . " Me vist peame liikuma hakkama , muidu su onu hakkab muretsema , " naeratas Marilyn Janile . " Jah , muidugi , mine tea , missugune see tee veel on , " mängis Jan kaasa . Nad tänasid viisakalt ja läksid õue . Marilyn hingas sügavalt . Õues oli värske karge õhk . Erinevalt toast , kus suitsetati kangeid salasigarette . Ja mitte vähe . Pauka kargles ja haukus valju häälega . Raivo tuli neile õue järele . " See on sinu auto ? " küsis ta Janilt . " Ei , üks mu sõber laenas mulle , ma rääkisin , et maale sõit , " valetas Jan . " Ma vaatan , siin on päris hea makk peal . " " On . Mulle ka meeldib . " " Kuule , kui äkki teeks nii , et valetad oma sõbrale , et näiteks Pärnus murti autosse sisse ja makk viidi minema . " " Mida ? " " No me teeme nii , nagu oleks autosse sisse murtud , " rääkis Raivo häälega , nagu käiks jutt millestki elementaarsest . " Ja pärast teeme maki raha pooleks . Sobib ? " " Kuule , mees , sa perse ei taha minna ? " küsis Jan . " No mis see siis sulle maksaks ? Nagunii plekiks kindlustus su sõbrale kõik kinni . " " Ei , selline jutt lõpeta küll kohe ära . " " Marilyn ! " hüüdis keegi toa poolt . Marilyn läks sinnapoole . Vanaema . " Kuule , tütreke , selline lugu , et Sinu isa haua peal pole kivi . " " Mu ema haua peal pole ka . " " Aga me siin mõtlesime , et äkki paneks su isa hauale kivi . " " No pange . " Marilynil hakkas kergelt jahe . Ikkagi detsember ja lumi . " Aga äkki sa annaksid ka natuke raha ? " " Aga mul ei ole . " Vanaema püüdis magusat naeratust näole manada . " Noo , ikka on , kui selliseid kingitusi teed ja selline auto on ja ... " Marilyn vaatas vanaema kurja suujoont ja lõtva kaela . Silma ei tahtnud vaadata . " Ma ostsin need kingitused sellepärast , et ma arvasin , et te olete normaalsed inimesed , " ütles ta . " Aga teie tahate ainult raha ! Võibolla ostsin ma need oma viimase raha eest , selle peale te ei tule ? " Ukseavasse ilmus jubeda näoga , leebelt öeldes räpane tegelane . Vist naissoost ? " Miks Merli sai endale nuku ja mina ei saanud ? " inises see nõudliku häälega . " Kao minema , " lükkas vanaema tegelase jõuga eemale . See kukkus põlvili , aga ajas end kohe püsti tagasi . " Kas see on Virve ? " küsis Marilyn . " Jah , mina olen Virve , " naeratas Virve idioodipilgulist hambutut naeratust . Marilynil hakkas õudne ja ta jooksis auto juurde . Seal oli asi üsna teravaks läinud . Raivo vibutas juba rusikaga . " Ära vehi , kui kakelda ei oska , " ütles Jan . " Sa ära mölise , " oli vastus . Marilyn ronis autosse . Miks mina satun alati sellistesse nõmedatesse olukordadesse , mõtles ta ja vaatas täiesti stoilise rahuga , kuidas Jan potentsiaalsele makivargale korralikult peksa andis . Üle kõige kostis Pauka vali haukumine . " Ma panen su Pärnu bussijaamas maha , " ütles Jan , kui nad olid vaikides peaaegu Pärnuni jõudnud . " Miks ? " küsis Marilyn . " Sest ma ise lähen Tartusse . " " Jälle ? Sa alles tulid ju sealt . " " Seal on tarvis üks asi ära lõpetada , enne kui jõulud ja muu jura peale hakkab . " Marilyn ohkas . " Jan , mul on piinlik , et mul sellised sugulased on . " " Täiesti tavalised rumalad ja kurjad inimesed , kes arvavad , et nende õnnetuses on süüdi need , kellel hästi läheb . " " Ma tõesti lootsin , et ... " " Ma usun , et sa lootsid . Ma loodaks ka , kui mul sugulasi poleks . " Ma võtan esimesest ettejäävast poest pudeli Rémyd ja joon selle bussis ära , otsustas Marilyn . Peaaegu nii ta tegigi . Jõi sada grammi kulinal ja magas kuni Tallinnani . Marilyn jõudis koju umbes pool kümme õhtul . Alkohol oli kehast ja peast kadunud , suus oli sitamaitse . Ma pean teada saama , mis keiss nende sugulastega on , mõtles ta . Talle meenus ema sõbranna , kes oli ka pulmapildil olnud . Tema ehk teab midagi ? Oli ta ju Marilyni teada ema ainus sõbranna , ka matuseasjad oli ta Marilyni eest korda ajanud . Marilyn otsis ema asjade seas mõnd märkmikku , kust mingitki infi võiks saada . Ta polnud ühtki ema asja ära visanud . Ema asju polnudki õieti , ema oli olnud paras asjade minemapilduja . See olevat vabastav tegevus , nagu ta Marilynile kommenteerinud oli . Marilynil oli suhe asjadesse hoopis teistsugune . Eriti pärast ema surma , kui ema tema asjade kohta enam sõna ei saanud võtta . Marilyn ei raatsinud midagi minema visata . Ta leidis ühe märkmiku aadresside ja telefoninumbritega . Mis selle tädi nimi oligi ? Sirje vist . Marilyn leidis nime ja telefoni . Loodetavasti pole hilja helistada , mõtles ta , kui numbri valis . Ta tutvustas ennast . " Aa , Marilyn , kuidas sul läheb ? " küsis tädi . " Normaalselt . Teate , mul on selline lugu , et Ma väga vabandan , et ma teile helistan , aga ma ei oska kellegi teise poole pöörduda . Mul nimelt ujusid mõned sugulased välja . " Teisel pool toru hingati sügavalt . " Lõpuks siis leidsid nad su üles , jah ? Ma mõtlesin juba siis , kui sa missiks tahtsid saada , et küll nad varsti välja ilmuvad . " " Teie häälest on tunda , et nad ei ole kuigi meeldivad inimesed ? " " Kuule , Marilyn . Saaks äkki homme kokku ? Ma tuleksin sinu poole ? " " Ma ei ela enam vanas kohas . Ma võin ise kuhugi tulla , " pakkus ta . Nad kohtusid järgmisel hommikul ühes vanalinna kohvikus , kus müüakse imehäid prantsuse saiakesi . Sirje istus juba lauas . Pisut vanemaks jäänud , märkas Marilyn . Juustes oli rohkem halli kui nelja aasta eest , siis , kui Marilyn teda viimati oma ema matustel nägi . " Sa oled sama ilus kui su ema , " ütles Sirje tervituse asemel . Marilyn naeratas kohmetult . " Räägi , mis need niinimetatud sugulased siis rääkisid ? " Marilyn tellis endale kohvi ja rääkis lühidalt Reesist , eilsest külaskäigust ja selle nõmedast lõpust . " Nad on kõik ühesugused , " ütles Sirje ja luristas oma piimaga kohvi . " Olid vanasti ja on ka nüüd . Sul on ausalt öeldes vedanud , et sa nendega varem kokku pole pidanud puutuma . " " Aga ema oleks võinud ju midagigi nendest rääkida ! " " Ta ehk No sa ise tead ju ka , milline ta oli . Elas sissepoole , ei olnud tal mingeid sõpru ega midagi . Minuga käis ta just sel ajal läbi , kui ta abiellus ja kui Tarmo end surnuks sõitis , eks see aeg oli ta pisut lahtisem . Pärast nagu häbenes tookordset avatust ega tahtnud enam niiviisi sõbranjetada nagu vanasti . " " Ikkagi oleks ta võinud rääkida , " ajas Marilyn oma . " Või siis teie . " " Mina ei rääkinud sellest nimelt . Sest mine tea , ehk oleksid sa ise hakanud neid taga otsima ja mis sellest kõigest välja oleks tulnud . Ma ise arvan , et see suur vimm sai alguse ühest vanast sinu ema ja Tarmo ema vahelisest nääklusest . Su ema leidis , et Tarmol oleks aeg meheks saada ja mehena käituda . Mitte aga pidutseda ja pummeldada ning aastas kolm-neli töökohta vahetada . Tarmo ema leidis muidugi , et tema pojakesele tehakse ülekohut . Et su ema on nii uhke ja kõrk ja tahab tema pojakesele käppa peale panna . Peale seda suhtlesid nad ainult karjudes . Sa ei kujuta ette , mis toimus su isa matustel ! " " Ei , ei kujuta . Aga miks nad üldse abiellusid , kui nad nii erinevad olid ? " " Nad olid täiesti juhuslikult tuttavaks saanud , kusagil bussipeatuses vist koguni , ja sinu ema võlus algul su isa vagabundlik mõtteviis . Ta arvas , et Tarmol on nii hea naljasoon . Kui ta aru sai , et ta tegelikult ongi selline - tänapäeval öeldakse selliste kohta luuser , eks ole - siis oli juba hilja . Ta ootas sind . Ta ei tahtnud vallalisena sünnitada , tookord oli see ikka häbiasi , ja lootis , et äkki paneb sinu sünd Tarmo natuke asjalikumalt mõtlema . Võibolla panigi , ma ei tea , igatahes hoidis Tarmo sind väga . Väga . " Sirje naeratas ja luristas uuesti oma kohvitassist . " No ja siis ükskord sõitis Tarmo kodust Tallinna , oli oma emaga tülitsenud , siis mootorratta selga istunud . Enne veel oli joonud ka . Nad seal kogu aeg jõid . Noh ja kihutaski teelt välja . Tarmo ema ei suutnud kuidagi su emale seda andeks anda . " Marilyn ohkas . " Ma võtaks ühe saiakese , " hüüdis ta baaridaamile . " Midagi hästi magusat tahaks . " " Siin on head saiad , " ütles Sirje . " Kaks siis , " ütles Marilyn . Omakodu jõulupidu pidi algama kell seitse . Kell pool kaheksa polnud Janist veel midagi kuulda . Telefoni vastu ei võtnud . " No kus te olete ? " helistas Marilynile Eveli . " Mina ei tea , kus see Jan on , " oli Marilyn lausa nutma puhkemas . " Tule siis ise , mis sa seal niisama passid , " arvas Eveli . Kell üheksa tellis Marilyn endale takso ja läks . Kell kolmveerand kümme oli tal peost siiber . Ka see oli ju seltskond , kus teda võeti kui Jani aksessuaari ja iluasjakest , mitte kui lihtsalt Marilyni . Tema kleit , tegelikult ju väga minimalistlik kleit , oli siinsel peol liigagi pidulik . Võibolla just oma minimalistlikkuse pärast ? Või oli see ülespandud soeng , mis Marilyni teistest nii tugevalt eristas ? Või see , et sellise välimusega tüdruk tuleb peole üksi ? Igal juhul tundis Marilyn end siin võõrana , mis sest , et suure osaga siinsest rahvast oli ta üle poole aasta koos töötanud . " Kuidas sul endal läheb ? " püüdis ta Eveliga juttu teha , kui see inimeste seas tuiskamisest väsis ja Marilyni kõrvale istus . " Täitsa samamoodi nagu vanasti . " Eveli võttis suure lonksu veini . " Boifrendid ? " " Aah , need tulevad ja lähevad . Ühtki normaalset pole ma veel küll kohanud . " Eveli naeris . " Olen kui lastega Bridget Jones , ainult selle vahega , et ma juhuslikult tean , missuguste riikide vahel Saksamaa asub . " Arvi tuli nende juurde . " Noh , ja kus siis Jan on ? " " Tartus , " vastas Marilyn . " Tartus ? Mis ta teeb seal ? " " Tööd , loomulikult . " Arvi vaatas arusaamatuses Marilynile otsa . " Jan ? Sa tahad öelda , et Jan on tööl , selle asemel , et sinuga olla ? Nalja teed või ? " Ja Arvi kadus kempsu suunas . Marilyn tundis end kohutavalt sitasti . Pidi ta siia üldse tulema ? Oleks oodanud Jani ära ja siis oleksid nad tulnud koos , nagu poleks midagi olnud . Nagu nad oleks end teineteise seltsi kusagile unustanud , nagu neil pahatihti ( heatihti ) juhtunud oli . Varem . Nüüd enam mitte . " Kuule , " võttis Eveli tal õlgade ümbert kinni . " Teil on mingid tülid või ? " " Ei ole , mingeid tülisid ei saagi ju olla , kui ta üldse koduski ei ole . " " Kus ta siis on ? " " Tartus , nähtavasti . Ütleb , et töö . " " Ja sina ? " " Mis mina ? Loomulikult ma ei usu mingisse töösse . Aga mul pole ka ühtegi tõendit , et ta kusagil mujal oleks . " " Magate ikka koos ? " " Muidugi . Ses mõttes pole nagu midagi muutunud . " " Äkki siis siiski ongi töö ? " " Tule mõistusele , mis töö ? Võimekas mees lihtsalt , mis muud . " " Ei noh , ma lihtsalt pakkusin , see tead , see pole üldse ju Jani moodi ! Okei , ta pole jah kellegagi varem koos elanud , aga Sinusugust tüdrukut ei jätaks ta ju sedasi . Missugune see teine siis on , ei tea ? Mingi Nofretete või ? " " Mina ei tea . " " See peab küll väga eriline olema , kui sinule teda eelistada . Äkki on kolme jala ja kahe tutiga , selline väga eriline , noh , sellepärast ongi Jan sedasi arust ära , " püüdis Eveli asja naljaks keerata . Aga Marilynil polnud absoluutselt mitte mingit naljatuju . Ta nokkis veel paar tikuvõileiba ja tellis siis endale takso . Ma ei helista sellele vastikule Janile mitte kunagi enam , mõtles ta ja lülitas telefoni juba taksos välja . Pisarad tikkusid silma . Niiviisi temaga ei tehta ! Lihtsalt ei tehta ja kõik ! Loomulikult oli kallis Rémy Martin see , mis aitas tal telekat vaadata . Marilyn ärkas . Jan polnud tulnud . Polnud ka helistanud . Marilyn tundis , et ta keha on täiesti külm . Toas oli soe , loomulikult oli , nagu alati ; aga Marilyni keha oli külm . Kondid olid seestpoolt külmad . Juba pikemat aega . Sest juba pikemat aega oli midagi väga valesti . Marilyn võttis öökapilt telefoni . No muidugi , ta oli ju oma telefoni välja lülitanud ! Äkki on Jan talle paaniliselt helistanud , ja samal ajal on tema mingi frustreeritud joodiknaise kombel konjakit joonud ja Jani tagaselja sõimanud Äkki on Janiga midagi juhtunud ? Võibolla on Jan kusagil kiirabihaiglas , voolikud ninas , elu ja surma vahel vaakumas , aga tema , Marilyn , mõtleb ainult sellele , et Jan petab teda ... Süümekas oli sama tugev kui eilne solvumine , ehk tugevamgi . Marilyn lülitas oma telefoni sisse . Ma ei tohi talle mõista anda , et tema pärast muretsen , mõtles Marilyn enne Janile helistamist . Äkki üleüldse enne maha rahuneda , kui helistama hakata ? Marilyni telefon helises . Jan ! " Kuulen , " tegi Marilyn hääle rahulikuks . " Lõpuks ometi sain su kätte , " rääkis Jan . " Mis on siis ? Kus sa eile jäid ? " " Kuule , mul läks siin pikalt ja sa ei helistanud ka . " " Miks mina peaksin sulle helistama ? Oli ju selge , et sa tuled järele ? Ja kui sa ei tulnud , siis ma tulin kusagil kümne ajal tulema . " " Ma tean , Arvi helistas mulle . Aga siis olid sa oma telefoni juba välja lükanud . " " Lükkasin jah . Nimelt . " " Miks siis ? " Jani hääl oli selline , nagu ta tõesti ei teaks , et midagi on viltu . " Sest ma olin sinu peale tige , " ütles Marilyn . " Ma olin selle peo peale mitu nädalat varem mõelnud , ma olin spetsiaalselt selle peo pärast endale kleidi ostnud , ma mõtlesin , et üle hulga aja tuleb selline õhtu , kus on hea olla ! Aga sina oskad alati kõik ära rikkuda . " " No kuule , ma olen ju ... " " Mind ei huvita , ausõna . Mis kasu mul sellest on , et sa kusagil mingit raha teed , kui sind ennast üldse enam minuga pole ? Ma ei taha kuuldagi mingist rahateenimisest , mul on sellest sinu rahajutust kõriauguni ! " Marilyn haaras kaisukaru pihku ja raputas seda . " Sinu suust selline jutt ? " " Jah , sest minu jaoks on see raha ju täiesti olematu . Ma ei näe , et sa ostaksid ah , ma kohe ei taha sellest rääkidagi . " Marilyn näppis kaisukaru kõrva . " Ühesõnaga , et ma ei osta sulle kingitusi , on see raha mõttetu ? " " Mul ei ole sinu kingitusi vajagi . " " Mida sul siis on vaja ? " " Ma ei tea . Eile õhtul arvasin , et mul on sind vaja , lihtsalt sind ja sinuga koos olemist , aga nüüd ma ei tea , kas ma üldse sind tahangi . " " Marilyn , kuule , jäta nüüd . Mis sa depresseerid , vaata asjale pisut optimistlikult . " " Mul on optimismist siiber , kui see mitte kuhugi ei vii . " Jan naeris . " Siis ei ole see järelikult mingi optimism olnud . " " Jah , minu optimism ei ole mingi optimism , aga sinu Tartusolemine on jube vajalik asi . " " Kuule , musi , ära nüüd mossita . Ma saan aru , et see koosolemine on jah meil natuke harvaks jäänud " " Harvaks ? Olematuks , ütleksin mina . " " Ära sega vahele . Mõtlesin , et kuna mul siin läheb veel suti aega , et äkki sa tuled hoopis Tartusse ? Käime õhtul kuskil söömas või tantsimas ja Ma võtaks hotelli toa , saaks täitsa omaette olla Mis sa arvad ? " " Ma mõtlen selle üle . Helistan tagasi . " Marilyn lõpetas kõne . Tartu ? Hotell ja kahekesiolemine Loomulikult tundus mõte ahvatlev . Suvel olid nad Mööda Eestit tiirutades ühes Haapsalu hotellis ööbinud . Tellinud tuppa erinevaid asju : õhtul šampust , hommikul hommikusöögi , ning mõnulenud kallistades ja telekat vahtides . Ja suve vihmaseimad päevad akna taga ei teinud neid kraadigi nukraks Võibolla oleks Tartusse sõit ja hotell tõesti lahendus ? Võibolla aitaks täiesti võõras hotellituba neil jälle teineteisega inimese moodi rääkida , teineteises inimest näha ? Seda inimest , keda nad teineteises varem leidnud olid ? Marilyn tegi endale kohvi ja jõi seda , köögiaknast välja vaadates . Kõik oli hallikalt valge , taevas ja lumi . Meri oli lahti lõhutud , et laevad sõita saaks . Mnjah , valgem oli küll kui eelmisel talvel , aga ega sellepärast veel ilus polnud . Päike oleks võinud paista . Aga päikest polnud kusagil . Juba mitmendat nädalat . Äkki oligi päikese puudumine see , mis Marilyni nukraks tegi , mitte aga see , et Jani polnud ? Ehk tuleks hoopis solaariumisse minna ? Viktoria rääkis , et ta käib , ja mitte päevituse , vaid päikesevalguse pärast . Saata Jan kus kurat , teha mõnus endaga-olemise-päev solaariumi ja pärast Viktoria seltsis ? Ehk panna ka massaaži aeg kinni ? Ja Aga normaalsesse kohta on ju võimatu samal päeval aega kinni panna , tuli Marilynile meelde . Pea tuikas õrnalt . Marilyn valas kohvi sisse paar senti konjakit . Kui ma ka teeksin endaga-olemise-päeva , arutles ta , siis on selge ka see , et õhtu tuleks veel masendavam kui oli eilne . Lisaks Jani puudumisele oleks veel süümekas , et näe , teisel on nii palju tööd ja mina siin pirtsutan Marilyn helistas Janile , et on otsustanud tulla Tartusse . Jan tundus kergendatult ohkavat . Siis helistas Marilyn bussijaama ja broneeris endale pileti . " Ma jõuan kohe kohale , " helistas Marilyn Janile , kui buss Tartu piiridesse jõudis . " Kus sa oled ? " " Oota mind bussijaamas , ma tulen sulle vastu . " Marilyn seisis Tartu bussijaamas Tallinna busside väljumise posti all . Ta kujutles , kuidas Jan sõidab autoga ette ja võtab ta peale ning nad sõidavad otse hotelli , kus Jan vaatab talle " sellise " näoga otsa ja siis veedavad nad tubli tunnikese voodis , ja alles pärast hakkaksid nad mõtlema , kuhu ja kas üldse minna Marilyn jälgis bussijaama poole keeravaid autosid , mõni tuli algul vägagi tuttav ette , aga kui lähemale jõudis , taipas Marilyn , et tegu oli hoopis teist marki , isegi teist värvi autoga . " Noh , mis sa külmetad siin , " kuulis Marilyn vasaku kõrva taga rõõmsat häält . Jan muidugi . " Sind ootan , " vastas Marilyn . " Kus su auto on ? " " Auto ? Töö juures loomulikult . Kuule , siin Tartus on kõik käe-jala juures , siin pole küll mõtet kogu aeg autoga sõita . Lähme . " " Kuhu ? " " Ühte pubisse . Sa tahad nagunii süüa , onju . Ja ma pean seal mõne inimesega kokku saama . Pärast seda lähed sa hotelli ja ootad mind , eks ? " See oli hoopis midagi muud kui see , mida Marilyn ette oli kujutanud . Jan embas teda kergelt ja andis põsele musi . " Noo , musi , ära nüüd mossita , see on siinsamas . " Marilyni meelest ei olnud see sugugi siinsamas . Aga võõras linnas tunduvadki kõik vahemaad hoopis teisena , lohutas ta ennast . Nad astusid keset lumesadu kesklinna poole . Jõulutunne tuli Marilynile peale , kui ta neid vaateaknaid ja puudel rippuvaid tulukesi vaatas , see tegi tuju natuke paremaks . Öelda Janile ka , nii jutujätkuks , et jõulutunne ? Marilyn vilksas Jani poole vaadata . See tegeles jälle oma mõtetega . Marilyn ei öelnud midagi . " Mis sa täna tegid ka ? " küsis Jan mõne aja pärast . Nähtavasti jutujätkuks . " Midagi . Niisama olin . " " Ahah , " ütles Jan . Nüüd olemegi siis niikaugel , et ei saa isegi jutujätkuks millestki räägitud , mõtles Marilyn . " Lahe lumi , " ütles Jan ja püüdis helbeid käpikule . " Ma ei salli lund , " tuletas Marilyn meelde . " Ah , jäta , kuidas sa saad lund mitte sallida . " " Saan . Olen võimekas tüdruk , " püüdis Marilyn asja naljaks keerata . Jan ei naernud . " Aga jah , täitsa jõulutunne tekib küll , kui lund sajab ja need tuled on igal pool , " püüdis Marilyn Jani lepitada . " Jah , " ütles Jan ja vaatas hetke Marilynile kuidagi nukralt otsa . Siis olid nad paar pikka minutit vait . Nii pikka , et Marilynil viskas üle . " Mis hotell see on , kuhu me lähme ? " " Ainus , kus kohti oli . Kallis , aga see-eest kesklinnas ja ei pea muretsema mingi jama pärast . " " Mis jama ? " " Noh , kasvõi teenindus . " Vaikus kolm minutit . Siis jõudsid nad pubini . See oli suur ja ilus maja , paistis , et ka inimesed armastasid seda kohta - peaaegu kõik lauad olid paksult rahvast täis . Marilyn ja Jan maandusid suures lauas , kus istus Tairi ühe , nii omavanuse naiskaga , jõid õlut ja nokkisid küüslauguleibu . Teretamine , tutvustamine . See teine oli Tairi sõbranna , nagu oligi arvata . Sõbranna vaatas Marilyni millegipärast suure huviga . Vahtigu pealegi , mõtles Marilyn . Tal oli hea meel , et oli selga pannud oma uue pluusi , mille ta ühest vanast ümber oli teinud . Vahtigu ja kadestagu , mõtles Marilyn . Ettekandja-neiu oli kohe platsis . " Mulle üks õlu , " ütles Jan . " Sulle ? " pöördus ta siis Marilyni poole . " Ma pole veel menüüdki näinud , " torises Marilyn . " No aga ütle , mida sa tahaksid . " " Siidrit . Õunasiidrit . " " Õuna oma ei ole . Pirni oma on ainult , " ütles ettekandja . " Läheb see ? " küsis Jan Marilynilt , tundus , et kärsitult . " Ei . " " No kuule , mis seal vahet on " alustas Jan . " No kuule , mis sul viga on , " matkis Marilyn Jani hääletooni . Siis ettekandjale : " Üks Rémy Martin . Ja üks ilma mullita mineraalvesi . " Ettekandja kirjutas kõik oma märkmikku üles . " Toon menüü ka ? " " Oleks kena , " naeratas Marilyn . " Mis sellel pirnisiidril siis viga oleks olnud ? " " Pirnisiider on pirni maitsega ja magusam . " " Nii et ei ole maiasmokk , " viskas Tairi killu . Marilyn ei teinud sellest väljagi . " Mis ajast sind huvitab , miks ma midagi joon ? " küsis ta Janilt . " Niisama , et mitte kummi venitada . " " Kiire mees ? " " Olen . " Nende laua juurde ilmus mingi tüüp , habetunud , pika patsiga , halliträpsulise kampsuni ja väljaveninud põlvedega roheliste teksadega , poolik õlu käes . " Võib siia istuda ? " küsis ta . " Loomulikult , " ütles Tairi . Marilyni imestuseks oli Jan sellega nõus . " Kas sa tead , et mul on võimalus oma luulekogu lõpuks välja anda , " rääkis tüüp Tairile . " On ka või ? " oli Tairi üllatunud . " Ma arvan küll nii . Ma kirjutasin Kultuurkapitalile avalduse " " See kutt on luuletaja , " sosistas Jan Marilynile . Marilyn ei öelnud midagi . Kas siis , kui pea on luuletusi täis , peab räpane välja nägema ? Marilyn lasi pilgu üle pubi . Mõnus koht , telliskiviseinad ja uhked pildid . Kui seda seltskonda ei oleks , oleks ehk siin mõnuski , mõtles ta . Siis nägi ta üht tuttavat kuju - see oli seesama Timo , keda nad Janiga Rauli restoranis kohanud olid . " Vaata , sinu sõber on ka siin , " müksis ta Jani ja osutas Timo poole . Ka Tairi vaatas sinnapoole . " Oi , vennaraas kah siin , " läks ta nägu naerule ja ta lehvitas Timole . " Lähme ajame natuke temaga juttu , " ütles ta oma sõbrannale , tõusis , võttis õlleklaasi kaasa , ja läks , sõbranna sabas . Nii et Timo oli siis Tairi vend . Seda siis tähendas see " töö asjus " ? Marilynil oli igav . Ta oli oma joogid ära joonud , söögid aga ei tahtnud ega tahtnud tulla . Patsiga luuletaja oli nende lauast kadunud , Jan vestles telefonitsi juba viisteist minutit oma raamatupidajaga . Tairi ja tema sõbranna polnud nende lauda tagasi tulnud . " Ma käin kempsus , " ütles Marilyn Janile vaikselt . " Kui ettekandja tuleb , las toob veel ühe konjaki . " Jan noogutas . Mõlemad naistekempsu kabiinid olid kinni . Marilyn jäi kraanikausi juurde ootama . " Ma olen tähele pannud , et meestel kohe on tarvis lolle naisi , " kuulis Marilyn ühest kabiinist Tairi sõbranna häält . " Huvitav , milleks ? Kas lollid naised on siis voodis paremad ? " küsis Tairi hääl teisest kabiinist . " No eks lolli naise kõrval on hea end targemana tunda . " " Temal seda tunnet küll vaja pole . Ta on noh , ma ei tea , ma tunnen ise ennast vahepeal tema kõrval lollina . Aga tema ... " " Ehk sa ei ole piisavalt loll ? " " Mida ? " " Noh , äkki sa ei ole nii loll , et midagi suuremat sinuga ette võtta . " " Mis suuremat , ta on ... " Tairi sõbranna tõmbas vett ja astus kabiinist välja . Marilyni nähes kohmetus hetkeks . " Sorri , meil on siin omad asjad , " naeratas ta Marilynile . " Pole midagi , " naeratas Marilyn vastu ning ronis kabiini . Kuulis , et Tairi tõmbab vett . Nii et Tairil on meesteprobleemid ? Naljakas , et ka temasugustel võivad olla , mõtles Marilyn . Ta ei kujutanud ette , et Tairi üldse mõnele mehele meeldida võib , st meeldida kui naine , mitte asjaajaja . Arvab , et pole piisavalt loll ? Omapärane vabandus . Hea mutt , sagedamini oleks tarvis peeglisse vaadata , mitte end liiga targaks pidada ! See nn " loomulik ilu " , mida Tairi paistis propageerivat , tundus seisnevat vaid minimaalsetes hügieeniprotseduurides Kas tõesti võib üks täiesti keskpärase välimusega naine uskuda , et kui talle eelistatakse kedagi teist , on põhjus tema liigses tarkuses ? Mis tarkusest siin siis üldse rääkida saab , kui ei osata peeglisse vaadata ? Ehk akadeemilisest , kui sellestki . Vihkan Tartu linna , mõtles Marilyn üksi hotellitoas voodis lamades . Vihkan , siiralt vihkan . Linn , mis Jani endale võttis . Või mis linn - kausikujuline kaluriküla , kus jõlguvad põlvini kampsuneis tüübid , kes joovad muudkui õlut ja on oma arust nii intelligentsed , nii intelligentsed Jutt , et Tartus liigub aeg hoopis teisiti , ajas Marilyni öökima . Mis teisiti , ükskõik kus elad , igal pool võid tunda end nagu orav rattas või nagu tšillijate kuningas , kõik sõltus lihtsalt inimesest ja tema tööst . Mnjah , ehk sellepärast oligi Jan nii palju ära , et Tartus olles liigub aeg teisiti , et kui Marilyni meelest on ta olnud ära kolm päeva , siis Tartu mõistes on see ainult pool ? - Oh kui irooniline , mõtles Marilyn ja pani teleka käima . Kell oli pisut üheksa läbi . Uudised . Nagu nöögiks näidati seal Tartut . Raekoja plats , Raekoja kell näitas kolm viisteist päeval . Äkki see on täna võetud , mõtles Marilyn . Mis ma tegin kell kolm viisteist ? Marilyn vaatas uurivalt inimkogusid , kes lumisel platsil kõndisid . - Ah , ei , mõistis ta siis , ma olin see kell veel bussi peal . Kaamera zuumis mingile paarikesele , kes naerdes käest kinni jalutas . Marilynil jäi hing kinni - need olid ju Jan ja Tairi ! Mida ??? Käest kinni , naerdes Jan ja Tairi ? Reporter rääkis midagi tudengitest ja nende nõudmistest . Jan ja Tairi Nad olid ju praegu ka koos . Ehk ka käsikäes ja naerdes ? Tairi ? Tairi polnud ju temast , Marilynist , ilusam ! Tairil polnud mingit maitsetki , rääkimata välimusest Äkki ongi kolme jalaga , nagu Eveli naljatles ? Oo-kei , nali . Aga võibolla Tairi lihtsalt seksis hästi ? See võis vabalt nii olla . Mida teadis tema , Marilyn , seksimisest ? Praktiliselt mitte midagi . Enne Jani oli ta asjast veel vähem teadnud . Marilyn istus peaaegu pool tundi nagu halvatud . Külm oli , ta värises üleni . Kõhus keeras , oksendada oleks tahtnud . Marilyn läks kempsu ja peeretas seal nagu pilapoe peerukott . Kõht oli äkitselt valusalt gaase täis . Nii palju polnud ta vist elu sees peeretanud . Marilyn vaatas end vannitoapeeglis . Paras sulle , ütles ta endale . Miks peaks keegi selline , nagu Jan , sinusugust üldse tahtma ? Et oled nagu ilus oma arust või nii ? Peeruprintsess . Ei , siit tuleb nii kiiresti kui võimalik minema minna . Ja Tallinnas teeb ta kala näo pähe ja lihtsalt viskab Andrease oma elamisest välja . Või , kui Andreas kohe endale uut elamist ei leia , elagu ühes toas , tema , Marilyn , elab teises . Ja siis - oma asjad Jani poolt Lasnamäele ja - forget täts ool . Tuleb küll jälle üks põdemine ja käpaimemine , aga mis siis . Tema , Marilyn , ei ole mingi kalts , kelle peale mingi suvalisega sülitatakse . Võibolla ongi Jumal mõelnud tema , Marilyni , jaoks sellise elu , et saab maitse millestki heast suhu ja siis peab sellest loobuma . Kogu elu ( kuni missivalimisteni , muidugi ) oli ta olnud mitte just rikas , aga muretsema ta kah ju millegi pärast ei pidanud . Ja siis tuli sisse väike mõõn , selline koolitav mõõnapoeg . Ehk see oligi Marilynile määratud tegeliku elu tegelik algus ? Ja siis tuli Jumalale pähe , et oi , see tüdruk ei tea ju , mis on armastus , näitame talle õige seda ka , siis teab , millest on võimalik ilma jääda ; ja nüüd , kui armastus on nähtud , lähebki elu vahepeal katkenud , aga Marilyni jaoks ettenähtud rada , st näppu imedes ... Läheb veel siit mõni buss Tallinna poole ? Marilyn helistas infoliini . Noojah , loomulikult ei läinud enam ühtegi bussi . Esimene pidi minema nelja ringis hommikul . Istuda seni bussijaamas ? Külmavõitu . Palju taksoga läheks ? Kui kilomeeter on , ütleme , kuus krooni , siis kakssada kilomeetrit oleks - kuipalju ? Tonn kakssada . Elab üle . Marilyn hakkas oma asju kokku pakkima . Aga mis siis , kui need polnud siiski Jan ja Tairi ? Äkki oli lihtsalt Jani moodi mees , Tairi aga nägi ju välja kui täiesti tüüpiline Tartu naine ? Marilyn otsustas helistada . Kaalus hetke , kas võtta minibaarist väike brändilonks kosutuseks , aga mõtles siis ümber . Ma pean sellisel hetkel täiesti adekvaatne olema , ütles ta endale , ronis voodile , sättis end mugavamalt istuma , sundis hingamise normaalseks ja helistas Janile . " Mis on ? " küsis Jani kärsitu hääl . " Ma ju ütlesin , et peale kümmet , ma ei saa praegu " " Ma nägin sind telekas , " ütles Marilyn nii rõõmsa häälega kui suutis . " Olid sa täna kolme paiku Raekoja platsil ? " " Kolme paiku vist küll ma ei tea Oled sa kindel , et see olin mina ? " " Ma arvan küll , " ütles Marilyn ja tema rõõmsasse sirinasse ilmus paar külma nooti . " Te jalutasite Tairiga käest kinni ja te olite hirmus õnnelike nägudega . " Vaikus . Pikk vaikus . Aga mida muud oligi Marilyn oodanud ? Jani naeru , sellist , nagu ta vanasti naeris ? Jani naerust häält , mis ütleks , et : " Marilyn , sul on liiga hea fantaasia " ? Või rahulikku juttu , et " sorri , aga see pole nüüd küll võimalik , sest ma ei kõnni Tairiga käest kinni , musi , no mida sa veel välja ei mõtle " ? Loomulikult sai vastuseks olla ainult vaikus , see keel , mis viimasel ajal nende niiöelda suhtluskeeleks oli kujunenud . Marilyn ootas natuke ja vajutas siis telefoni kinni . Nii . Vaikus . Vaikus , nagu ta kartnud oli . Järelikult ongi nii . Järelikult ongi Jan olnud viimasel ajal Tartus just sellepärast , et siin on Tairi . Mitte sellepärast , et oleks töö või midagi . Kuidas Eveli kunagi Jani kohta oli öelnudki - see vist lepib ainult printsessiga . Tairi polnud nüüd küll kellegi printsess . Võibolla oli Tuhkatriinu , et teatud hetkedel muutus ilusaks ? Ehk oli ta alasti ilusam kui riides ? Mnjah , Tuhkatriinu-muinasjutt saab sedasi uue mõtte , paras pornofilmi süžeeks Iroonia ei aidanud . Marilyn keeras end näoga patja ja nuttis kõva hääle ja täiesti hullu pisaratevooluga . See oli kiire ja tugev nutt , ja Marilyn uskus pärast seda , et selle paari minuti jooksul on ta suutnud endast välja nutta kõik viimased kuud , kus ta enese teadmata lolli lammast mänginud on . Ta isegi ei vaadanud oma telefoni poole , kui see helises . Mul pole sulle enam midagi öelda , ütles ta mõttes Janile . Siis ta tõusis , et minema minna . Ta otsustas , et jalutab natuke ringi , enne kui takso otsib . Jätab selle neetud linnaga hüvasti . Teatab Tartule , mis ta temast ja Jani varastamisest arvab . Lihtsalt jalutab . Õnneks jäi tal enne väljumist silm peeglisse pidama . Ei , sellisena ei lähe ta kuhugi . Nägu nutust punane , nina tilkumas . Sellisena ei tohi teda keegi näha . Isegi mitte Tartus . Või - eriti just Tartus . Tairi ja tema tuttavad peavad teda mäletama kui väga ilusat tüdrukut , kes mitte kunagi ei nuta . Mitte kunagi . Mitte kellegi pärast . Ja sellepärast ei saa sel tüdrukul ka mitte kunagi olla selliseid nutukriime põski . Marilyn läks duši alla , et nutt maha pesta . Et Jan endast maha pesta . Kui ta veerand tunni pärast , puhas , lõhnav ja meigitud , hotellikoridori astus ja ukse enda järel kinni tõmbas , kuulis ta hingeldamist ja sammumüdinat . Jan . " Kuhu sina lähed ? " küsis ta Marilynilt . " Minema . " " Mismoodi ? " " Ma ei tea veel . Taksoga . " " Rikas tüdruk , " üritas Jan nalja teha , ent siis muutus tõsisemaks . " Mis sa jamad , sa ei lähe mitte kuhugi . " Jan võttis Marilynil käest kinni . Marilyn rapsas kurjalt oma käe lahti . " Lähen küll . Tahan ja lähen . " " Tss , inimesed võibolla magavad siin . " " Ja mis siis ? Nüüd siis on inimesed olulised , aga kui mingi võõra vituga on tarvis käsikäes marssida , siis on inimestest pohhui ? " " Tasa , Marilyn , ära karju , lähme räägime toas . " " Mul pole sinuga mitte millestki rääkida . " " Aga minul on . " " Mine räägi Tairiga , tema viitsib sind ehk kuulata , mina ei viitsi . " " Marilyn , tule mõistusele , ära karju siin . No kaks minutit võid ju mul lubada rääkida ? " Kaks minutit ? Sellesse mahuks täpselt selline stoori : Marilyn , ma tean , sa oled tore tüdruk ja mul on sinuga väga hea olla olnud , aga jne. Mitte mingit muud juttu . Vabandused , mis arvesse tulla saaksid , peaksid olema pikemad . Järelikult oleks need kaks minutit sellised , mida ei olnud Marilynil kavas kuulata . " See jutt on kaks sekundit pikk , " ütles ta . " " Head aega , " ja ongi kogu jutt . " Marilyn keeras Janile selja . " Oota , " haaras Jan tal käest . " Ma ei saa sind ju sedasi minema lasta . " " Miks , ei tea ? " " Mina kah ei tea . " Jani nägu oli kurb . " Siis ei olegi ju probleemi , kui sa ei tea . " " On küll , sa ise tead seda ka , et on probleem . " " Puhtalt sinu probleem . " " Äkki sa siiski kuulad mind ? " " Äkki sa helistaksid oma probleemidega usaldustelefonile ? " " Äkki sa siis-ki kuu-lad mind ? " tõstis Jan häält . Mõnda aega põrnitsesid nad teineteist nagu tülitsevad kolmeaastased . " Nüüd siis karjume mõlemad , jah ? " küsis Marilyn vaiksema häälega . " Ma ei viitsi sinuga tülitseda , " ütles Jan . " See oli minu kild , otsi endale oma . " " No eks ma teinekord otsin ka , " püüdis Jan naeratada . Kas ta tõesti arvab , et naeratab ja ongi kõik endine , mõtles Marilyn . " Teist korda ei tule . Sest sa oled lihtsalt kõik võimalused maha mänginud . " " Marilyn , kuule " Jan oli täpselt sama abitu näoga kui kunagi ammu , siis , kui ta esimest korda tunnistas , et oli Marilynisse esimesest pilgust ära armunud . " Ma ei taha , et sa ära lähed . " " Sina ei taha ? Mis see loeb ? Mina ka ei tahtnud , et sa siin Tartus käid , sellest muutus midagi või ? " " Marilyn , ma Ära mine ära , ma ma armastan ju sind . " " Jumala eest , sa ikka pead kõik ära rikkuma ! " Marilyn jooksis mööda koridori minema . Jan tema järel . Loomulikult sai Jan ta kätte , Jan oli ju vana sportlane ja tal polnud ka selliseid kontsi all nagu Marilynil . Marilyn polnudki varem kellegagi kakelnud . Niiviisi vihaselt , käte ja jalgadega tagudes , mõtlemata , kuidas tema või teine pärast seda äkšenit välja võib näha või mida võiksid mõelda juhuslikud pealtvaatajad . Kõigest oli ükskõik , välja arvatud Janist ja tema nõmedustest . Need tegid hullu viha . Mitte ükski mees pole seda väärt , et tema pärast nutta , ei nii palju , kui Marilyn nutnud oli , rääkimata siis rohkemast . Jan ei löönud vastu , püüdis lihtsalt ennast kaitsta ja samal ajal Marilyni hotellituppa vedada . Peaaegu tal see ka õnnestus . Tugevama õigus . Ja kui üks soome memm tuli oma uksele , leidis Marilyn , et targem on hetkeks järele anda . Aga ainult hetkeks . " Istu , mis sa seisad , " ütles Jan uksel seisvale Marilynile ja läks minibaari juurde . " Tahad ka midagi ? " " Ei . " " Noo , miks ma küll arvasin , et alkohol maitseb sulle ? " " Sinuga ma küll koos jooma ei hakka . " Jan pani minibaari ukse kinni . " Olgu , " ütles ta tõsiselt . " Räägime siis kainelt . " " Sina räägid . Mina olen kõik ära öelnud , mis mul öelda oli . " " Sa ei ole õieti midagi öelnud . Sa lihtsalt panid mu fakti ette , et lähed ära . See ei ole ju rääkimine . " " Jan , ära püüa minus mingit kahtlast süütunnet tekitada , eks ? Sa tead väga hästi , miks ma tahan ära minna . " " Sellepärast , et sa arvad , et mul on Tairiga mingi liin ? " Marilyn hingas sügavalt . Sisse ja välja . " Kas sa tõesti arvad , et ma olen mingi debiilik ? Et kui ma viitsin enda eest hoolitseda , erinevalt sinu Tairist , et siis ma olen mõistuse poolest paras hooldekodusse minema ? Ma mitte ei arva , vaid tean , et sul on temaga mingi liin . Täiesti juhuslikult kuulsin ma pealt , mida ta oma sõbrannaga kempsus arutas . " " No mida siis ? " oli Jan uudishimulik . " See pole teema , mida sulle rääkida . " " Marilyn , ma " Jan otsis jälle sõnu . Miks küll siis , kui ma ootan , et ta käituks nagu mees , on ta selline möku , mõtles Marilyn . " Jah , ma valetasin sulle , " ütles Jan . " Aga saad aru , ma ei taha teda endale . Ma tahan , et sina oleksid minu naine , mitte tema . " " Miks sa siis pidevalt Tartus olid , selle asemel , et minuga olla ? " " Juhtus nii . " " Mismoodi - juhtus ? Võtsite ennast täis ja keppisite ja siis ei saanud enam teineteisest lahti , mis ? " " Ei olnud nii . Hoopis ... " " Ma ei taha teada , mismoodi see oli , selle ettekujutamine on väkk , Jan , see on jälk ! Kuidas sa said ! Ise räägid , et sulle meeldivad ilusad tüdrukud ! Sellepärast ei osanudki ma sind kahtlustada . See tähendab , muidugi ma mõtlesin mingi hetk , et äkki aga ma ei julgend arvata , et sa tõesti sellisega " " Pea nüüd kinni , nii jube ta ka ei ole . " " On ikka küll . Ja ta ise arvab , et on liiga tark , et sa teda tahta võiksid . " Marilynil hakkas palav ja ta võttis dubljonka seljast . " Mis jutt see on ? " " See on see jutt , mida ma kogemata kempsus pealt kuulsin . " Marilyn viskas dubljonka ja koti toolile ning istus voodi äärele . Võimalikult kaugele Janist . " Ta kurtis oma sõbrannale , et on liiga tark ? " ei uskunud Jan . " Nad arutasid , et miks meestele lollid naised meeldivad . " " Ja sa ei näidanud välja , et sa pealt kuulsid ? " " Ma ei tulnud kuni uudisteni selle peale , et see mees , kellest neil jutt oli , võiksid olla sina . Ma , loll , tundsin Tairile veel kaasa , et ta selline hall kartuli-idu on ja ei saagi meestele meeldida ! " " Ta on asjast valesti aru saanud . Ma pole iialgi mõelnudki temaga midagi suuremat ette võtta , " ütles Jan . " Miks sa talle siis seda öelnud pole ? " " Ma olen . Minu arust on ta sellest suurepäraselt aru saanud . " " Võibolla oled sa tema arusaamisvõimet üle hinnanud ? " viskas Marilyn mürgiselt . Napsu oleks tahtnud . Aga ta teadis , et kui ta natukegi joob , on mingil hetkel viha ja solvumine kadunud . Mõnel teisel juhul oleks see isegi hea olnud , aga täna ei tahtnud ta Jani säästa . " Ma tõesti pole mitte iialgi plaaninud temaga käima või koos elama hakata . " " Mida sa seletad , " vihastas Marilyn . " Ilmaaegu sa ei istuks siin Tartus . " " Tänu temale olen ma väga palju uusi tuttavaid leidnud . " " Paned neid tuttavaid kah ? " " Marilyn , lõpeta labasused . " " Minu ütlemised on labasused , eks ole , aga sina oled puhas poiss ? Jumala eest , mida ma siin teen ? " Marilyn tõusis püsti . Jan tõmbas ta tagasi voodile istuma . " Ma tahan sinuga rääkida , mitte kuulata sinu karjumist . " " Siin ei ole midagi rääkida . Kust ma tean , et sa ei valeta ? Sa ju hakkasid nüüd ka seletama , et sul tegelikult temaga midagi ei ole . " " Tahad , ma räägin algusest ? " " Ei taha . Jan , mul on sinust kõrini ja ma tahan siit minema . " Jan põrnitses Marilyni tigeda näoga ja võttis siis minibaarist veini . " Sa ei taha ? " " Ei . " Jan avas pudeli ja võttis sealt lonksu . " Kui sa nüüd hoolega mõtled , musi , siis sa ju leiad , et meil on üsna palju ilusaid hetki ka olnud , kas pole ? " Marilyn mossitas . Jälle lööb ta kohe kõige nõrgemasse kohta , mõtles ta . " Selle nimel võiksid sa mind ju ära kuulata ? " pakkus Jan . " Olgu . Aga anna siis mulle ka midagi sealt baarist . Siidrit näiteks . " Jan ulatas talle siidripurgi . " Vaata , " alustas Jan . " Ma olen eluaeg mõelnud , et mu naine peab olema eelkõige ilus . Sina olid esimene naine , kes nägi minu meelest ilus välja ja kes mulle kohe närvidele ei hakanud käima . Sellepärast ma tahtsingi , et sa minu juurde koliksid . Ja , kui nüüd aus olla , siis ma armastan sind tõesti . Selliseid naisi , nagu Tairi , polnud ma elu sees selles mõttes naisteks pidanud , et nendega mingit liini aretada . Tead , kui naine on tark ja ei näe eriti hea välja , siis kipub mingi vastik feminismijoon juttu ja olemisse sisse , ja minu arust on see rõve . Tavaliselt olen ma ka tööle võtnud just selliseid tibisid , kes ei pruugi küll kuigi taibukad olla , aga nad on usinad ja näevad head välja . Miks ma peaksin üldse tahtma tööle minna , kui seal ootab mind mingi hirmutis , keda isegi mõttes panna ei taha ? Aga kui ma tegin siin Tartus konkursi ja nägin , et Tairi-suguseid oli ikka paras ports - no siin on neid tarkpäid , kes ülikooli on läbi saanud , aga normaalset töökohta pole leidnud , jalaga segada - siis tuli mulle mõte , et äkki olekski just seda tüüpi tüdruk õige valik . " " See , kui tööle võtad , ei peaks ju tähendama , et temaga kohe magada , " arvas Marilyn . " Või magad sa tõesti kõikide oma töötajatega ? " " Ei maga . Ma pole kunagi ühegi oma töötajaga maganud . Ja ma poleks võibolla Tairiga ka maganud . " " Miks sa siis magasid ? " " Üks põhjus olid muidugi sina . " " Mina ? " " Jah . Vaata , ma olin tegelikult ammu mõelnud , et mul võiks olla sinusugune naine , ja kui ma siis sind nägin , hakkasin ma sind jahtima . Ja äkki sel suvel , mingil hetkel , avastasin , et see käis ikka liiga kähku . " " Mis asi käis kähku ? " " Et ma nägin nii natuke vaeva ja juba sa olidki minu . " " Sa oleksid tahtnud rohkem vaeva näha ? " " Ma ei teagi . " " Ühesõnaga , see , et sa mulle meeldima hakkasid , oli viga ? " Marilyn ei uskunud oma kõrvu . " Ma ei mõelnud seda nii . " " Ja sa hakkasid Tairiga magama sellepärast , et mina nii kiiresti ära armusin ? " " Ei , Marilyn , sa ei saa aru . " Marilyn ei saanud tõesti aru . Kas siis armastus on puue ? See tähendab , tema armastus Jani vastu oli viga , Jani armastus tema vastu loomulik ? Kas siin ei lõhnanud mitte madalalaubalise meesšovinismi järele ? " Kui see jaht oleks saanud kauem kesta , siis poleks ta niiviisi lõppenud , nagu ta lõppes ; sest järelikult poleks ma sind siis tahtnud , " ütles Marilyn . " Olgu , võib ka nii . " Jan võttis tubli lonksu . " Igal juhul oli nii , et kui ma suvel siin seda värki käima hakkasin lükkama , igasugu töömehi värbama ja reklaami tegema , et sügisel oleks igal viimasel kui idioodil ka teada , kelle kaudu tuleb põrandaid tellida , siis mingil hetkel avastasin , et selle Tairiga on mõnus juttu rääkida . Ausõna , algul ma võtsin teda kui sõpra . Rääkisime raamatutest ja filmidest ja Ma pole mitte kunagi ühegi naisega niiviisi rääkida saanud ! " " Võibolla pole sa tahtnudki , " arvas Marilyn . " Sa oled kogu aeg naistega teistmoodi rääkinud kui meestega . " " Mnjah , kah õige . Aga igal juhul oli Tairi esimene naine , kellega ma maailma asjadest just niimoodi rääkisin . " " Ja siis hakkasite seksist rääkima ja rääkisite teineteist ära ? " küsis Marilyn . Oh , kui mürgine ma ikka olen , mõtles ta . " Ei . Selleni läks aega . Kunagi sügisel , peale minu sünnipäeva , pakkus ta , et võiksin tulla temaga kaasa tema mingite tuttavate poole , et huvitav muusika ja huvitavad inimesed , et sinna võib ööseks jääda , kui tarvis . " " Ja sina kohe läksidki ? " " Muidugi läksin . Mis sa arvad , et mulle tegelikult õudselt meeldis magada töö juures diivanil ? No läksimegi siis . Aga seal sai nii muuseas väikest piipu tehtud ja nii see läks . " " Läks ja jäi ? " " Jah . " " Pidi ikka kõva piip olema , kui nii pikaks ajaks kokku keppima pani . " " Marilyn , ära ole nüüd nii kuri . Oli jah kõva piip , mingi päris kange kraam , aga ... Ma poleks uskunud , et selline naine võib voodis nii hea olla . " " Ei , nüüd aitab . Ma ei kavatse kuulata seda , kuidas mingi hall hiireke hästi kepib ! Jumala eest , mul tuleb okse peale ! " Marilyn jõi suurte lonksudega siidrit . " Marilyn , ma räägin sulle , nagu asi on . Et sa pärast ei ütleks , et ma olen jälle valetanud või midagi rääkimata jätnud . " " Sa valetad ju kogu aeg . Terve meie suhe on üks suur vale . Minule aitab . " " Rahune maha . " Marilyn jõi veel paar suurt lonksu . Kui nii hooga juua , hakkab isegi see lahja kraam päris kenasti pähe , avastas ta . " Kui ma nüüd hoolega järele mõtlen , " rääkis Jan , " siis jah , sul on õigus , eks ta vist tahtis jah minust rohkemat kui lihtsalt seksi . Sinu vastu tundis huvi . Ja mitte eriti sõbralikult . Et mida sa teed ja mida sa loed ja . " " Sellest siis sinu huvi minu tegemiste vastu ? " " Jah . Ja mingi hetk ma tõesti mõtlesin , et sa oled nagu liblikas , ilus , aga igav . " " Sa oled ikka nõmedalt nõrk mees . Mingil keldrikakandil lased oma ajud pehmeks teha . Ja mina istun kodus nagu idioot . " Jan oli vait ja jõi veini . " Okei , " üritas Marilyn juttu kokku võtta . " Kepib hästi , räägib asjalikku juttu - milleks pean mina seda kuulama ? " " Sest ma tahan , et sa kuulaksid . " " Ei tea , milleks ? " " Et äkki sa saad aru , miks ma nii tegin . " " Kindlasti sellepärast , et Tairi tundis huvi , et kuidas ma reageerin sellisele jutule , eks ? Ja siis sina lähed nüüd ja kannad talle ette ja siis on teil pikaks ajaks lõbu laialt . " " Marilyn , keela rõõmu . Ma ei taha teda , jõuab see sulle kohale ? " " Noo , aga kogu Eesti rahvas sai täna näha , kui rõõmsad te täna olite , käsikäes ja puha . " " Ma ütlesin , et mul on temaga huvitav rääkida . " " Siis sellepärast tuleb käsikäes kõndida ? " " Libe oli . " " Jan , sa muutud tõesti vastikuks . " " Marilyn , ütle , mis ma tegema pean , et sa mind ilma irooniata ära kuulaksid ? " " Midagi ei pea . Ma lihtsalt ei taha sind kuulata . " " Tahad , ma kõnnin käte peal ? " " Hammusta endal pea otsast . " " Aga tegelikult ? Kas tõesti pole mingit võimalust , et me saaksime normaalselt rääkida ? " " Vist ei ole jah . Jan , kuidas sa aru ei saa , et ma pole mingi jupp sitta , kellele suvalise kartuli-iduga sarvi tehakse ? " Marilyn lonksas siidrit . See hakkas otsa saama . Nutt kippus jälle peale . Kõik oleks olnud ju hästi lihtne , kui poleks olnud ühte asja : kui ta poleks Jani armastanud . Kui ta oleks suutnud teda tema käitumise pärast vihata . Aga ta ei suutnud . Kuigi püüdis ülbelt käituda . Jan istus talle lähemale . " Marilyn , anna mulle andeks , ah ? " Ta pani käe ümber Marilyni . " Sõida põrgusse , " ütles Marilyn . Aga tema hääl polnud üldse nii kuri kui ta tahtis , et see oleks . Ta oli suurema viha endast juba välja karjunud , mingi osa oli leevendanud ka siider . Nüüd tundis ta end lihtsalt tühja ning kurvana . Alatu boifrendi ja nõmedate sugulastega rumal tüdruk oli ta . Jan puudutas sõrmega ta kaela . Niiviisi õrnalt , nagu ta alati teinud oli . " Mis sa arvad , kui prooviks selle kõik ära unustada ? " küsis Jan sosinal . Marilyn mõtles natuke . " Ja sa lõpetad selle Tairiga suhtlemise ? " " Loomulikult . Üks põhjus , miks ma eile siia jäin , oligi , et ma püüdsin seda kuidagi viisakalt teha , ma ei tahtnud mingit tüli või murtud südameid , ja siis see asi muudkui venis ja venis " " Oot , sa lõpetad Tairiga päevapealt kõik suhtlemise ? " küsis Marilyn uuesti . " Selles mõttes küll . Tööle jätan ma ta ikka , ma ei viitsiks hakata uut inimest välja koolitama . Aga jah , sul oli õigus , ma ei pea töö pärast nii palju Tartus olema kui ma viimasel ajal olin . Kuidas siis jääb ? " " Ma ei luba sulle midagi , " ütles Marilyn . " Ma käin korra kempsus , " tõusis Jan voodilt . Jani telefon helises , kui ta oli just ukse seestpoolt kinni pannud . " Võta vastu ! " hüüdis Jan läbi ukse . " See on Tairi , " hüüdis Marilyn vastu , kui oli helistaja nime vaadanud . " Mis siis ! " Marilyn mõtles hetke , aga võttis siis kõne vastu . " Jani telefon , " ütles ta telefoni . " Aga kus Jan ise on ? " " Teda ei ole hetkel siin . " " Sa oled Marilyn , jah ? " " Olen . " " Tegelikult on isegi hea , et Jani pole . Kuule , ma tahtsin küsida , miks sa täna siia Tartusse tulid ? " " Jan kutsus . " Väike paus . " Ah Jan kutsus ? " küsis Tairi uskmatult . " Kutsus jah . Mis selles nii imelikku on , ma ei saa aru ? " Marilyn tundis , et vihkab seda tüdrukut . Jan tuli kempsust välja ja istus vaikselt Marilyni kõrvale , et juttu pealt kuulata . Isegi vett polnud ta peale tõmmanud , et mitte kuuldavust häirida . " Sa ju saad väga hästi aru , et su siiatulekul polnud mingit mõtet , " rääkis Tairi . " Kuidas , palun ? " " Sinu rong on läinud , tibuke , " ütles Tairi mesimagusa häälega . " Sa mine heaga tagasi oma missimaailma . " Marilyn oli hetke vait . Vaatas , kuidas Jani nägu värvi muutis . " Nüüd ma nutan küll silmad peast , " tegi Marilyn kurba häält ja ajas eemale Jani kätt , mis püüdis telefoni haarata . " Vist on hilja . " Tairi hääl oli kahjurõõmust ehitatud . " Aga äkki sa aitad mul ta tagasi võita , " nuuksus Marilyn telefoni ja ronis voodist välja , et Jan telefoni enda kätte ei saaks . " Miks peaks ma tahtma , et sinusugune beib nii hea mehe saaks ? " Marilyn lõpetas lollitamise . " Ja miks peaksin mina tahtma , et sinusugune kartuli-idu ta endale saaks ? " küsis ta täiesti tavalise häälega . " Mida ? " ei uskunud Tairi kuuldut . Jan sai telefoni enda kätte . Marilyn ronis lähemale , et kuulata . " Tairi . " " Jan ? " " Tairi , meil oli jutt . " " Jah . Oli . " " Ja ma ütlesin , et nagunii ei tule meil midagi välja . " " Jah , aga ... " " Mis " aga " ? Ja sa hakkad sedasi Marilyni solvama ? Ausalt , ma poleks uskunud . " " Aga ... " " Tairi . " " Jah ? " " Teeme nii , et ära enam mulle niisama helista . Ainult tööasjus . " " Tead , Jan , sa täiesti väärid oma lolli beibi ! " " Keela rõõmu . " Jan lõpetas kõne ja vaatas Marilynile otsa . " Kurat küll , ma olen ikka viimane siga olnud , " ütles ta . " Ja mina püüdsin veel viisakalt asja lõpetada Marilyn , lase mind maha ! " Marilyn hakkas naerma . Hommik oli ilus ja selge . Päike paistis hotellitoa aknast sisse , otse silma . Marilyn ringutas ja puutus käega kogemata vastu Jani õlga . Jan ärkas ja haaras Marilyni endale kaissu . " Kuidas sa magasid , musi ? " küsis ta . " Hästi , " nurrus Marilyn . " Mis sa unes nägid ? " " Mitte midagi . Aga sina ? " Jan mõtles hetke , siis hakkas naerma . " Na nägin mingit täielikku jura . Sind nägin , sa rääkisid midagi rohelistest rottidest , kes on kuhugi ära läinud . - Kuule , kas läheme alla sööma või tellime toidu üles ? " " Mul on täitsa ükskõik . Minu pärast võiks selle söömise üldse ära jätta . " " Aga hommikvõimlemise ? " Jani silmad särasid kavalalt .