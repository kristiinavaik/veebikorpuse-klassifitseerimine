kirjak	ilu_MjaA3.tasak.ela	Arno Kasemaa Aastad olid läinud märkamatult ning Tagavälja Villemist oli kasvanud noormees , heledate vurruudemetega nina all ning lõual . Ainult silmad olid jäänud niisama siniseks ja nukraks , nagu kunagi lapsena , kui ta Tereesega liivaaugus mängimas käis . Ka nüüd said nad seal kokku , kuid mitte enam lühikesel lõunatunnil nagu varem , oma mängutalu ehitades , vaid õhtuti , kui päevased tööd juba tehtud olid . Ka simlit ei võtnud Villem enam liivaauku kaasa , sest ta ei mänginud teda ammu enam . Villemil oli nüüd tema lapsepõlveunistus – viiul – mida ta poognaga mängis . Kuigi Tagavälja Mari oma kõige nooremat poega haritud meheks tahtis kasvatada , ei läinud see tal ometi mitte korda . Ajad olid endiselt rasked ning talu ei toonud midagi sisse , vähemalt mitte sel määral , et poega linna kooli oleks võinud saata . Ja kui Villem juba paar aastat niisama kodus oli , polnud tal endal ka enam õiget tahtmist õppima hakata . Koolimineku asemel hakkas teda ahvatlema hoopis mereleminek . Ta tahtis võõraid tundmatuid maid näha ning raha teenida , et oleks , millega ükskord oma isiklikku elu alustada . Kui ka muud lapseea ihked ja soovid olid ununenud või olude sunnil maha maetud , siis soov Tereesega abielluda ei läinud meelest . Seda kandis ta hinges edasi . Ta oli seda endale ning Tereeselegi tõotanud ja tahtis seda ka täita . Ka Tereese polnud enam laps . Kuigi Villemist paar aastat noorem , oli ta neiuikka jõudnud varem kui teised õed . Mustlaslikult tõmmu nahaga , tumedate lokkis juuste ning suurte elavate pruunide silmadega köitis ta otsekohe kõikide tähelepanu . Ja kui külapoisid Ann-Leena pruulitud puskarit käisid joomas ning vintis peaga saunakaldas lillutasid , ei pannud nad teisi Vaherpõllu tüdrukuid tähelegi , vaid püüdsid aina Tereesega naljatada , sest teist niisugust prinki iludust polnud ei Kivinõmme ega ka Väliku külas . Kuid Tereese lükkas kõikide lähenemiskatsed tagasi , sest temal oli südames heledapäine Tagavälja Villem , kes teda juba lapsena naiseks oli lubanud võtta . Villem polnud nii nagu teised külapoisid , kes kahekesi jäädes otsekohe ligi tikkusid ja suudelda tahtsid . Temaga võis Tereese terve õhtu liivaaugu kaldal lamedal kivil istuda , ilma et Villem midagi lubamatut oleks üritanud . Tereese oleks vahel isegi tahtnud , et Villem teda pisutki teiste poiste moodi oleks kohelnud , sest ta tundis temaga kõrvuti istudes tihti imelikku pakitsevat rahutust endas , mis sundis poisile ligi liibuma . Kuid Villem vist ei taibanud seda , sest miks ta muidu Tereesesse suhtus , nagu oleksid nad ikka alles lapsed , kes liivaaugus kunagi mängutalu ehitasid . Tõsi küll , ka Villem võttis teda mõnikord oma sülle istuma ning suudleski , kuid see polnud ikkagi see , mida Tereese ihkas . Ta oleks tahtnud midagi enamat , mis teda oleks erutanud , südame kiiremini põksuma pannud ja keha kuumaks kütnud . Kuid siiski oli Villemiga kahekesi kangesti hea olla . Ta oli ainuke , keda Tereese ei kartnud ning ka ainuke , kes teda ei vihanud . Maast madalast oli ta pidanud teisi inimesi pelgama , sest kodus vihkasid teda kõik . Seepärast ta Villemisse nii sügavalt kiinduski . Villem oli talle nagu mingi kants , tugi või varjupaik . Villemis ei kahelnud ta kunagi . Kõik see , mis tuli temalt , oli hea ja õiglane . Temalt sai ta nagu elamiseks jõudu . Kuid enam ei leidnud ta temaga kohtumisest täit rahuldust . Kusagil alateadvuses pakitses midagi , mis otsis väljapääsu , kihutas tagant kusagile minema , midagi nimetut otsima , seda , mida ta Villemi juurest ei leidnud . Ja see tegi Tereese meeletuks , tegi ta rahutuks , tihti isegi tigedaks ja tõrksaks . Ta teadis vähe mehe ja naise vahelistest suhetest . Ta ei olnud sellel teemal kunagi endast vanemate õdedega vestelnud , sest Vaherpõllul ei olnud kombeks üksteise ees oma südant avada . Kaksikõde Leonooregi oli Tereesele võõras . Õde suhtles ainult emaga ning kandis Tereese peale keelt ja kui Tereese seda Leonoorele kord ette heitis ning juustest sakutas , kaebas õde ka selle emale ära ning Ann-Leena uhmerdas Tereese tagumiku selle eest rihmaga läbi . Tereese vihkas võrdselt nii ema kui ka Leonooret . Ja nõnda kasvasid Vaherpõllul kõik lapsed omaette , üksteist mõistmata , üksteist armastamata , üksteise hädadele kaasa tundmata , nagu polekski nad ühe ema ja isa lapsed . Aina pidid nad ennast küünte ja hammastega tugevamate vägivalla ja ülekohtu vastu kaitsma , sest Vaherpõllul ei saanud muidu läbi . Miks see nõnda oli , vaevalt et selle üle keegi pead murdis , õigemini – pead murda oskaski . Seal lihtsalt elati ilma armastuseta , üksteist vihates ja see oligi kõik . Võib-olla oli selles süüdi Vaherpõllu ise oma kiviste ja liivaste põldudega , mis ei olnud helde oma harijaile , võib-olla sünge ja tume , rändrahne täis Kivimäe kuusik , kus südasuvelgi oli niiske ja pime , aga võib-olla olid süüdi ka Vaherpõllu inimesed ise , kellel oli rinnus kalk ja kõva süda , mis ei lasknud neil oma lapsi armastada . Mornid ja sünged olid Vaherpõllu inimeste näod , sõnatult möödusid nad üksteisest , noor ja lustakas meel oli nendele võõras . Vaherpõllul elas igaüks oma elu , tegeles oma mõtete ja tunnetega , ilma et oleks kedagi teist oma südameasjadesse pühendanud . Vaherpõllu ei olnud helde oma lastele . Ta nõudis rohkem kui andis ja seepärast kippusid nad aina laia maailma . Aliide ja Elviira olid juba läinud , äraminekust rääkisid omavahel ka Leo ja Volli . Mõlemad tüdrukud lahkusid kodunt , ilma et oleksid oma minekust eelnevalt kellelegi sõnakestki lausunud . Nad läksid salaja , jumalaga jätmata , nagu lahkutakse mingist juhuslikust võõrastemajast , kus on vaid ajutine eluase . Ei teadnud õed-vennad , ei teadnud ema ja isa , kuhu nad läksid või millega tegelesid . Mahajääjad ei kurtnud neid taga , ei võtnud kordagi nende nime hiljem suhu ega muretsenud nende käekäigu pärast . Samuti ei oodanud keegi neid tagasi . Võib-olla et Vaherpõllu Ann-Leena oma südames lapsi taga igatses , kuid seda ei saanud keegi kunagi teada , sest tema kramplikult kinnipigistatud suu ning tigedalt vilkuvad silmad ei reetnud tema sisemaailmast midagi . Kiiresti toimetas ta hommikust õhtuni toa , lauda ja aida vahet , tõi allikast vett , askeldas loomadega ning valmistas perele süüa . Kunagi ei kurtnud ta , et ta tööd tehes väsis , keegi ei teadnud , et ta kunagi oleks olnud haige , ja keegi ei näinud teda ka voodis pikutamas , sest ta oli hommikul esimene ja õhtul viimane . Seepärast jäi lastele mulje , et ema kunagi ei magagi . Oli karge kevadeõhtu . Päike oli laskunud silmapiiri taha ja punane veretav laik teisel pool jõge Paalipere kõrge kuusiku kohal näitas , kuhu ta oli kadunud . Tereese ja Villem istusid liivaaugu kaldal laial kivil . Siia tulid nad ikka , nii kaua kui nad mäletasid . Villemi päevitunud nägu oli mehistunud , esimest korda pani Tereese seda tähele . Ka liivaauk , kus alles mõni aasta tagasi asus Villemi suur talumajapidamine hoonete , karjatara , keldri ning õunaaiaga , oli märkamatult rohtunud . Praegu kasvas selle kohal juba küünrapikkune vaher . Kõik oli toimunud nagu üleöö , ilma et kumbki seda tähele oleks pannud . Jah , enam ei olnud nad lapsed . Villem oli juba kaheksateist ning kavatses suveks merele minna . Kunagi , aastaid tagasi , oli ta lubanud Tereese naiseks võtta ja ta tahtis oma lubadust täita , enne aga laeval raha teenida ning siis Tereesega abielluda . Seda ta täna õhtul ütlema tuligi . Aga millegipärast oli tal raske sellest rääkima hakata . Ta teadis , et tema minekuplaan Tereesele ei meeldinud , ja seepärast ei saanudki ta alustada . Kuid ta pidi , sest juba nädala pärast lahkub ta kodunt ning sõidab Tallinnasse , nii oli kapteniga kokkulepe. Villem võttis tüdruku kevadistest tuultest pisut kareda käe ning vaatas talle silma . Tereese pani tähele , et Villemi silmad olid ikka samasugused nagu kunagi aastate eest . Niisama sinised ja põhjatud nagu kevadine kõrge taevas . Kui ka kõik muu oli muutunud , siis silmad olid jäänud samaks . Tereese oli neid silmi ikka imetlenud , sest ühelgi teisel ei olnud selliseid . " Tereese , " alustas Villem tasa , peaaegu sosinal : " Ma sõidan nädala pärast ära , Tallinnasse , lähen suveks laevale . Seda ma sulle ütlema tulingi . " Tereese vaatas oma kõrval istuvale poisile otsa , nagu ei saaks ta aru , mis talle praegu öeldi . Tegelikult polnudki see enam mingi uudis , sest sellest minekust oli juba varemgi juttu olnud , aga et Villem seda praegu nii ootamatult ütles , pani see teda jahmatama . Ja korraga oli Tereesel tunne , et keegi nagu lõikas järsku neid ühendavad sidemed jõhkralt ja hoolimatult läbi ning lahutab nad ära . Juba lapsepõlvest peale , nii kaugele kui kumbki neist mäletas , olid nad koos . Nad olid sedavõrd teineteisega seotud , et ei kujutanud elu ette ilma teineteist nägemata , ilma teineteisega kokku saamata . Lapsepõlve sõprusest oli märkamatult saanud armastus , puhas ja kirgas armastus , millist võivad tunda ainult väga noored inimesed , kes ise on veel siirad , puhtad , süütud ja rikkumata . Ja nüüd peavad nad teineteisest lahku minema terveks pikaks suveks . Tereese arvates oli see lausa kohutav . Tereese nihutas enda poisile veelgi lähemale ning põimis oma käed ümber Villemi päevitunud kaela . " Villem , kui kallis sa mulle oled . " – " Sina mulle samuti , " sosistas poiss . Ja esimest korda ühinesid nende huuled armastava mehe ja naise suudluseks . Nad olid varemgi suudelnud , kuid mitte kunagi nii nagu praegu . Ikka oli see olnud nagu naljaga pooleks , pigem laste mäng . Täna aga tundsid mõlemad , et mäng on lõppenud ja nad on noor naine ja noor mees , kes teineteist ihaldavad . Eriti selgesti tajus seda Tereese . Seepärast tundus ka Villemi minek terveks suveks nii talumatult raske . " Villem , kallis , ära mine , ära jäta mind üksinda . Ma kardan , " halises Tereese ja võttis poisil kaela ümbert veelgi tugevamini kinni . " Miks sa kardad ? Keda ? Kas minu pärast ? " – " Ei , enda pärast . Kas ma suudan sind oodata , kuni sa tagasi tuled . Ma mõtlen , ausana oodata , nii nagu praegu , kui sind enam minu kõrval ei ole . " – " Aga sa ju armastad mind ? " vastas Villem , kes ei suutnud taibata , miks Tereese enda pärast kartis . " Armastan , kuid ikkagi kardan . Ma ei ole nii tugev kui sina , kes endast võitu saab , kui ainult tahab . Villem , kallis , mõtle veel järele , enne kui lähed . Sa tuled ju alles sügisel , sinna on nii palju päevi . Ma ei jaksa sind nii kaua oodata , väsin enne ära . Mis siis saab ? " – " Aga mina ei väsi , " vastas Villem ja vaatas tüdruku tumedatesse silmadesse , milles peegeldus tõsine hirm . Kuidas ka Tereese Villemit veenda ei püüdnud , jäi poiss oma otsuse juurde kindlaks . Tema läheb merele , teenib raha ning tuleb siis Tereeset kosima . Nii on ta ka oma vanematele lubanud ja ta ei muuda seda . Isegi uue viiuli lubas välismaalt kaasa tuua . Kuid Tereeset ei lohutanud miski . Tema tahtis , et Villem jääks , oleks tema kõrval , sest siis ei karda ta kedagi ega midagi . Kaua istusid nad liivaaugu kaldal laial kivil karges kevadöös ning suudlesid ja kallistasid . Tereese otse põles poisi järele , kuid Villem ei läinud lubatud piiridest kaugemale . Seda aga ei mõistnud Tereese . Kuidas suutis poiss ennast niimoodi vaos hoida , kuigi ta tüdrukut armastas . Kui Tereese lõpuks tuppa läks ja voodisse heitis , puhkes ta nutma . Ta surus oma kuuma , õhetava näo patja ning nuttis kaua ja lohutamatult , isegi teadmata , miks . Ta oleks tahtnud juba täna õhtul Villemi omaks saada , kuid noormees tegi , nagu ei märkakski ta seda . Võib-olla ei tunne ta hiljem enam kunagi midagi niisugust poisi vastu nagu praegu . Ja Tereesel oli sellest hirmsasti kahju . Ehk ei olegi Villem talle sügisel enam nii armas kui täna õhtul . Niisuguste mõtetega Tereese lõpuks uinuski . Kui Umboja Juku meheikka jõudis , hakkas vanemaid , eriti aga ema , vaevama poja naisevõtu küsimus . Kuigi Juku oli juba kahekümnene , ei olnud Almiira veel märganud , et poiss ühegi tütarlapse vastu huvi oleks tundnud , rääkimata mingist lähenemiskatsest . See täitis ema südame murega . Ei võinud ju ometi lubada , et Umboja ükskord võhivõõraste inimeste kätte läheb . Seepärast oli vaja pojale naist , kes talle lapsi sünnitab . Kui ema Jukuga sel teemal kõnelust püüdis alustada , vedas poiss oma suumulgu totrale irvitusele ning saatis ema pikemalt mõtlemata sinna , kuhu keegi ei lähe . Poiss käitus üldse veidralt , mis emale põrmugi ei meeldinud . Ta oleks tahtnud poega näha tarmuka töömehena , kellest tulevikus Umboja vääriline peremees saaks , mitte niisugune uimupea , laisk ja naistega ümberajaja nagu vana Mihkel . Kuid Juku paistis olevat isast veelgi armetum . Peale lorilaulude meisterdamise ei tundnud ta millegi muu vastu huvi . Aina hulkus küla mööda , jorises oma roppe laule , naerust rõkkav poistekari järel , ning tegi muidki lollusi . Kunagi ei võinud kindel olla , et ta mõne tobedusega hakkama ei saa . Igasugusest tööst hoidis ta kõrvale . Seepärast otsustas siis ka ema pojale naise ära võtta , kuna ta nägi , et poiss sellega ise hakkama ei saa . Aga kuidas ka nutikas Almiira ei pingutanud , ei tahtnud poja naisevõtust mitte kuidagi asja saada . Kõik vähegi ema arust sobivad tüdrukud ütlesid otsekohe ära ega teinud Jukust enam väljagi , kui selgus , et tal naisevõtu mõtted peas mõlguvad . Ei aidanud ka rohked kingitused . Need võeti küll vastu , kuid muus asjas olid neiud tohmaka poisi lähenemiskatsetele järeleandmatud . Lõpuks jäi Almiira pilk peatuma Putkala Loona õel , lapsega tüdrukul – Ainal . Arukese poolest ei paistnud sohkiläinud Aina eriti hiilgavat . Ehk ei märka , et Juku on pisut metsa poole . Seda viimast oli nüüd sunnitud ka poisi lihane ema tunnistama , kuigi ainult iseenda ees . Aina kallal hakkaski nüüd Almiira ääri-veeri oma misjonitööd tegema . Paistis , et tüdruk oli asjaga enam-vähem päri . Nüüd aga põrkas kosjasobitaja täiesti ootamatu takistuse vastu , mida ta varem ei osanud ette näha . Poisist endast polnud asja . Aja peale kuidas tahad , poiss tüdrukule ligi ei lähe . Juku ei andnud Ainale mitte näolegi , rääkimata millestki enamast . Almiira oli meeleheitel . Kuid nagu ütleb vanasõna : kus häda kõige suurem , seal abi kõige lähem . Äpardustest segadusse sattunud Almiira rääkis asjast oma mehele . Mihkel nohises tükk aega ega lausunud sõnagi , siis vedas oma kõvera , veerandkuud meenutava suumulgu laiale muigele ning mügistas naerda , mille tähendust naine ei mõistnud . Lõpuks lausus : " Kui plika poisist ära jääks , oleks asi otsustatud . Kuhu ta kahe sohilapsega ikka läheb . " Selle mõttega oli ka ema paugupealt päri . Aga kuidas asja ikkagi niikaugele viia , et laps tulema hakkaks , sellele ei leidnud Almiira lahendust , sest poiss kartis tüdrukut nagu vanakurat välku ega läinud talle ligigi . Järsku jäi nutika Almiira pilk peatuma oma mehel , Mihklil . " On see nüüd nii tähtis , et plika jääb ära Jukust endast . Peaasi , et see oleks oma pere meeste teost , " arvas ta lõpuks ning sihtis Mihkli vesihallidesse silmadesse . Almiira tundis oma mehe võimsust ja vägevust ning leidis selle kaudu tekkinud ummikolukorras ainukese kindlalt sihile viiva pääsetee . Ju vist esimest korda nende abielu jooksul tabas mees paugupealt ära naise mõistu öeldud nappide sõnade geniaalse mõtte , sest abikaasad vahetasid teineteisega mõistva pilgu ja sellega oli asi otsustatud . Naiste suhtes rohkete ning asjalikkude kogemustega Mihkel võttis asja käsile ja teatas kuu aja pärast naisele , et kõik on korraldatud , ning andis käima peal pruudi pojale üle . Ei tea mis imeväel suutis aga tragi Aina ise asja niikaugele viia , et Juku isa teo ja tegemise veel kergelt üle käis ja Umbojal oligi külarahva suureks imestuseks minia majas . Kui aga maimukene lõpuks isa ja poja ühisest teost ilmale tuli , selgus , et ta oli nagu vana Mihkli enda suust kukkunud . Seda märkas isegi Almiira suure kohkumisega . Esimene mõte , mida ta lapsukest silmitsedes mõtles , oli : " Mis nüüd külarahvas ütleb . " Kuid külarahvas ei öelnud midagi , sest kõik olid juba sellega harjunud , et Umbojal asju veidralt aeti , oli see siis töö või mõni muu ettevõtmine . Ja kui siis mõnel teiselgi külas mingi äpardus juhtus , öeldi naljatades : " See ju nagu vana Umboja Mihkel , ei saa millestki aru . " Seepärast ei pandud siis ka Kõverkaela-Juku isevärki paariminekut käima peal Putkala Ainaga eriti suure kella külge . Oli tuuline ja kõle kevadpäev , kui Villem ära sõitis . Tereese ahastas , sest tal oli tunne , et Villem sõidab ära igaveseks . Kuigi poiss teda igati lohutada püüdis , ei aidanud see midagi . " Ma nagu tunnen ette , et see on mu esimene ja viimane armastus . Nii nagu sind , ei armasta ma enam kedagi teist , " nuuksus Tereese , käsi Villemi peos . " Miks sa endale niisugust asja püüad sisendada ? " – " Ma ei sisenda , see tuleb iseenesest . Sa ei tea , kuidas mind kodus on vihatud . Aina olen ma pidanud ennast kõikide vastu kaitsma , et nad mind maha ei murraks , nagu metsloom , küüned väljapoole . Sina oled ainuke , kes mind inimesena kohtles . Sinult sain nagu jõudu elamiseks . Ja nüüd , kus ma sellest toest ilma jään , olen ma täiesti üksi . " – " Ära nüüd ikka nõnda . Ma tulen ju tagasi . Pikk see suvi siis nüüd on . Ainult see mõni kuu . Selle kannatad ära , " püüdis Villem lohutada . Tereese tõstis Villemi käe ja surus selle tugevasti oma kuuma põse vastu ning vaatas enda ees seisvale poisile silma . " Kui ma ainult suudaksin sind nii puhtana oodata , nagu praegu olen , muud ma ei mõtlegi . " – " Mina küll ootan , oota sina samuti . " Buss sõitis ette , Villem astus oma sumadaniga peale ja läks . Veel tükk aega seisis Tereese Kivinõmme bussipeatuses , enne kui minema hakkas . Veel palju aastaid hiljem mõtles ta sellele külmale ja kõledale kevadpäevale , mis sai tema edaspidisele elule nagu mingiks pöördepunktiks . Sellest päevast alates hakkas ta kokku puutuma karmi ja halastamatu elu kõigi varjukülgedega . Pärast Villemi lahkumist ei osanud Tereese enam kuidagi olla . Ei istunud enam töö ega miski muu . Õhtuti hiilis ta toast välja ning istus liivaaugu kaldale lamedale kivile , kus ta Villemiga oli istunud . Kuid see ei lohutanud teda enam . Ta oleks tahtnud midagi muud , midagi enamat , ta isegi ei teadnud , mida . Siin liivaaugus olid ainult mälestused , kuid nendest ei jätkunud kogu elueaks , ei piisa võib-olla selleks suvekski mitte . Nii nagu liivaauk ise kippus rohtuma , nõnda hakkasid mälestusedki tuhmuma , pikkamisi , kuid järjekindlalt . Ta polnud enam laps , vaid täiskasvanud neiu ning võrreldes teiste õdedega nagu liiga ruttu küpsenud tütarlaps . Oma kaksikõega ei saanud teda mitte võrreldagi , sest Leonoore oli alles tita . Ema sallimatus Tereese vastu näis kasvavat iga päevaga . Teda häiris , et Tereese oma arengus Leonoorest , tema lemmiktütrest , ette jõudis . Ta oleks meelsasti ka Leonooret näinud jumeka , õitsva neiuna , mitte aga sellisena , nagu ta praegu oli . Kõhn ja kahvatu näoga , alatasa kõhuvalu kaebav , punaseid vistrikke täis kapriisne plika , kelle luise keha juures polnud märgata veel ainsatki neiuks saamise märki . " Mis sul ometi on , justkui kurjast vaimust ära tehtud , ei kosu ega kasva , " tusendas Ann-Leena , kui Leonoore taas oma ihuhäda üle kaebas . " Söö rohkem , ehk võtad siis natukenegi varju peale . Joo lüpsisooja piima ja söö linnumagusat värske leivaga , vaata siis , kuidas kosuma hakkad . " Kuid Leonoore ei võtnud kärjemett suu sissegi ning ka lüpsisooja piima ta ei tahtnud , ajas südame läikima . Ja jälle mõtles Vaherpõllu Ann-Leena kibedusega , et küllap see hädine ja kurnatud ihuga plika on tema kunagise patu palk , niisama nagu Tereesegi , kes oleks nagu Lagenõmme Kusti teisik , särtsakas ja jumekas , priskust ning elujõudu täis . Küllap hakkab poisse vahtima varem kui vaja , alailma istus selle Tagavälja poolearulise pillivingutajaga kalda otsas kivi peal . Õnn , et see linapea kodunt ära läks , jääb ehk tüdruk enneaegu solgutamata . Ann-Leena ohkas , kui ta oma lastele mõtles . Jah , kui sul pole endal õiget meest , siis ei ole ka lastest midagi head loota . Aliide hakkas juba plikast peale litsi lööma ja mehi taga ajama . Niikaua tõmbas , kui sai väntsiku kaela . Hea , et ta selle värdja ära kägistas , kes teda oleks kasvatanud . Maiel pole nagu eluvaimu sees olemaski , käib mööda palvetundisid , käed ristis , silmad taeva poole pahupidi , hüüab jumalat appi , nagu oleks tal maa peal mingi häda kallal , millest lahti tahab saada . Muust ei räägigi , kui patust pööramisest . Ei tea , kust ta niisugused lollid mõtted on võtnud . Mis pattu võiks nii noorel plikal juba hinge peal olla , et sellepärast alatasa vinguma peaks , küüned püsti , silmad valged nagu kooljal . Elviira läks linna , kes teab , millist elu seegi seal elab . Leod , seda pole rääkidagi , taarutab ühelt simmanilt teisele , puskaripudel taskus , puss saapasääres . Kui põllule tööle läheb , siis rohkem magab peenra ääres , perse püsti , kui tööd teeb . Tige ka , kuraasi täis veel pealegi . Kui suutäie samagonni ära võtab , on aru kadunud . Tikub Jürilegi rindu kinni , emast rääkimata . Vaata , et pussi kõrisse ei torka , kui joobnud peaga koju tuleb . Ja mis sest Vollistki paremat loota on , kui Leoga alatasa kaasas jõlgub . Pikad näpud veel pealekauba . Aga mine sa keelama , saad sõnu nii , et ole mees ja kuula ära , mis nad sulle kõik nina peale laovad . Nõnda oma lapsi arutades jõudis Vaherpõllu Ann-Leena järeldusele , et laste hoolele ja abile vanaduspäevil loota ei maksa . Pole neist ühtegi , kellest vanematele tuge oleks . Nõnda käis Tereese noruspäi ning leinas oma südames Tagavälja Villemit taga . Õhtul voodisse minnes oli viimane mõte temast , hommikul ärgates esimene . Isegi öösel kiusasid unenäod teda kallimaga . See aina suurendas igatsust , nii et lõpuks õrna ja tundliku hingega Maiegi seda märkas ning küsis : " Mis sul viga on , Tereese , kõnnid nagu haige , veekalkvel silmad maas ? " – " Pole mul häda midagi . " – " On , on , ei sa mind petta saa . " Tereese oli tükk aega vait ega teadnud , kas Maiele tõtt rääkida või mitte . Lõpuks lausus : " See on Villemi pärast . Läks merele ja ei tule enne kui sügisel . Ma kardan , et ei jõua ära oodata . " Maie mõtles natuke , siis elavnesid järsku ta vesihallid silmad , nagu oleks seal nähtamatu tuluke süttinud . Ta võttis Tereese käe ja ütles : " Tule meie keskele , palvetundi . Sealt saad tuge ja kinnitust , nii et kuri kiusama ei pääse . See annab jõudu . " – " Palvetundi ! Ei ma sinna tule . " – " Tule ikka . Vend Juljus oskab nii ilusasti rääkida . Süda kohe sulab sees . Seal on palju sinusuguseid , kes endas kahtlevad . Isegi Raiesmiku tüdrukud , need lapsetapjad , käivad seal . Jumal annab kõik patud andeks , kui hästi paluda oskad . Vend Juljus ütles . " – " Võib-olla et ma tõesti tulen ükskord , vaatan , kuidas seal on . Aga kui mulle seal ei meeldi , siis ma teinekord enam ei tule . " – " Ega me seal ainult ei palveta , laulame ka . Vend Juljus ja Tingu Liine mängivad pilli , teised laulavad . " Nüüd jäi Tereese nõusse , sest kui see vend niisama ilusasti pilli oskab mängida kui Tagavälja Villem , siis tasub juba sellepärast palvetunnist osa võtta . Ja kui hing ka seal kosutust leiab , nagu Maie ütles , on kasu kahekordne . Kui Maie nädala pärast ennast palvetundi minema seadis , läks Tereese kaasa . Allika kõrgesti koolitatud perepreili oli segaduses . Sulane oli viinud ta hingerahu ja see tegi Manda tigedaks . Kui tal ometi avaneks võimalus sulasele midagi niisugust öelda , mis teda hingepõhjani solvaks , selle adrataguse tiibu kärbiks , võib-olla saaks ta siis oma südamerahu tagasi . Ta oli paljude noormeestega flirtinud , kuid ükski neist ei suutnud teda sel määral erutada , et ta nendele hiljem oleks mõelnud . Allika talu sulasega polnud tal aga midagi enamat kui vaid paar-kolm juhuslikku kokkusattumist jõeäärsel heinamaal ja juba oligi tema sisemine tasakaal häiritud . Kui tegemist oleks olnud mõne haritud noormehega või vähemalt jõuka ja lugupeetud perepojagagi , kellega tutvumine poleks nõnda alandav , võib-olla oleks Manda tundnud sellest head meeltki , aga see mees oli ainult Allika sulane , Vainu Harald . Mis siis , kui ka Harald seda lõpuks märkab , et peretütar tema vastu ükskõikne ei suuda olla . Kus selle häbi ots , kui see mats järsku temale , peenele haritud preilile läheneda püüab . Mine sa rumalat tea , milliseid mõtteid peas mõlgutab . Ta püüdis Haraldiga kohtumisi vältida , kuid nagu kiuste sattus sulane talle teele ette just seal , kus ta teda kõige vähem lootis näha . Mandale ei jäänud märkamata irooniline muie sulase näol , kui ta teda teretas . Paksude tumedate kulmukaarte järsk tõus rohekashallide suurte silmade kohal ajas Manda iga kord vihale . " Miks te mind niisuguse imeliku pilguga vaatate ? " küsis ta kord , kui sulane talle , hobused käekõrval , põlluvaheteel vastu juhtus . " Mulle ei meeldi see . " – " Kas minu pilk solvab teid ? " Haraldi toonis oli midagi teravat . " Jaa . " – " Ärge siis liikuge seal , kus mina . Teie võite oma marsruuti jalutuskäikudeks valida , mina mitte . " Ütles ning astus edasi . Jälle oli Manda solvunud . Et tal ka parajal momendil sobiv vastus keelele ei tulnud . Just praegu oli ta lasknud heal juhusel käest libiseda ja Mandal oli sellest tuline kahju . Kuid juhus viis neid peagi taas kokku . Manda ainukeseks kasulikuks ja ühtlasi ka meelistegevuseks oli seenelkäimine . Mitte sellepärast , et ta neid ise väga süüa oleks armastanud . Ta vaevalt maitses seeni , kui ema need valmis tegi ning lauale andis . Manda käis seenel sellepärast , et talle meeldis neid korjata . Eriti armsad olid Umboja jõe kõrgel liivakaldal männimetsa all tumepruunid puravikud ning tihedas kuusikus siiruviirulised kuuseriisikad . Seepärast siis hülgaski Allika peen perepreili suve teisel poolel vahel terveteks päevadeks umbse ärklitoa , hulkus metsi ning heinamaid pidi ja korjas seeni . Kord leidis Manda karjakoplis vana haopinu asemel suure platsi imeilusaid sirmikuid . Ta oli seentest nii võlutud , et unustas täiesti ümbruse ega märganudki , et lambakari tema selja taha oli tulnud . Ja kui ta seened korjatud sai ning ümber pööras , seisis ta oma suureks ehmatuseks silm silma vastu suure oinaga , kes teda üksisilmi põrnitses . Manda jahmus ja kiljatas . Oina ninasõõrmed värisesid ning Manda pani tähele , et tal olid imelikud roosad silmad heledate ripsmetega . Ta oli kuulnud , et oinad võivad mõnikord tigedad olla ning inimesigi rünnata . Oinas lõi esijalaga vastu maad ning langetas pea , nagu kavatseks ta perepreilile kallale karata . Manda jättis seenekorvi ning pistis jooksma , oinas tema kannul . Korraga kostis üsna peretütre lähedal kellegi lõbus naer . Manda jahmus ning seisatas momendiks . Aia ääres seisis Harald , kirves ning naelakast käes , ja naeris kõige muretuma inimese kombel . Manda vihastas . Kuidas võis see mühakas praegu nõnda lõbusalt naerda , kui tema surmahirmus kõigest väest oina eest jooksis , nii et isegi seenekorv ilusate sirmikutega võsa äärde ununes . " Tulge appi ! " kiljus peretütar , hirmu pärast näost kaame , sest nüüdsama võttis oinas taganedes hoogu ning tormas nagu marutuul peale . Viimasel silmapilgul kargas Manda kõrvale , kuid komistas ning kukkus pikali . Vihane oinas , ninasõõrmed puhevil , kargas temast mööda . Harald haaras aiast kuuskise roika ning jooksis perepreilile appi , sest oinas , vihane oma äsjasest äpardusest , kavatses peretütart ilmselt uuesti rünnata . Harald virutas täiest jõust raevusele loomale , kuid see ainult seisatas ega taganenud sammugi . " Tõuske üles ja minge teisele poole aeda , " hüüdis ta Mandale . " Ma ei saa , olen vist jala välja väänanud , " hädaldas perepreili , kuid ajas enda siiski püsti . Harald jagas oinale hoope , kuid see seisis notina paigal , nagu oleks teibaga tümitamine talle niivõrd meeltmööda , et ei raatsinud paigastki liikuda . Kuuskine teivas murdus tükkideks , kuid oinas ei teinud väljagi . Ta silmad valgusid verd täis , kuid ära ta ei läinud . Ja Harald jättis vihase looma ning tõttas Mandale appi , kes pikkamööda aia poole komberdas . " Kas ma tohin teid aidata ? " küsis ta , kui oli perepreilile järele jõudnud . " Saan isegi hakkama , " vastas Manda nipsakalt ning lonkas edasi . " Ma olen teie peale rohkem vihane kui oina peale , " ütles Manda lõpuks ja seisatas . " Miks ? " imestas sulane . " Miks te minu üle naerate ! Teil on üldse kombeks teiste inimeste üle irvitada . Ma ei tea kas kõikide , aga minu üle küll . " – " Ma naeran ainult nende üle , kes on teistmoodi kui teised inimesed . " – " Kas mina olen teie arvates üks nendest ? " – " Muidugi . " – " Kuidas ? " – " No näiteks kas või sellegi poolest , et te oina eest ära jooksete . " – " Aga mulle tuli hirm peale . Nägite ju , kuidas ta hoogu võttis , et mulle virutada . " – " Mis sest , aga ikkagi oli see naljakas ja üldse väga põnev . " – " Põnev ! " imestas Manda . " Aga kui oinas oleks mu surnuks löönud , mis siis ? Kas siis oleks ka olnud põnev , või ehk koguni naljakas ? " – " Seda poleks juhtunud . Oinas tuleb ainult nendele kallale , kes niimoodi kiljudes jooksevad nagu teie . Nägite ju , kuidas ta minu ees seisis , kui ma talle teibaga andsin . " – " Jah , nägin küll . Ah siis sellepärast , " venitas Manda imestades . " Aga kus teie seenekorv on ? " Alles nüüd meenus peretütrele korv sirmikutega . " Ma toon ära , oinas tikub teile võibolla uuesti ligi , " ütles sulane ning sammus kasetuka poole . Manda ronis sulase abiga läbi aia , kuid siis juhtus midagi niisugust , mida Allika perepreili poleks osanud uneski ette näha . Kui ta parajasti teisel pool aeda püsti tõusis , haaras sulane ta oma tugevate käte vahele ning surus suu Manda huultele . Sealjuures pigistas ta teda nii tugevasti , et Manda kartis , et sureb . Mitte niivõrd pigistamise tugevuse , vaid selle uue ja imeliku tunde pärast , mida sulase suudlus tekitas . Ta sulges isegi silmad ja haaras Haraldil ümber kaela kinni , sest kartis , et kaotab muidu tasakaalu . Alles siis , kui sulane ta lõpuks vabastas , taipas Manda , mis temaga praegu toimus . Haraldi nägu oli tõsinenud ning tema rohekashallides silmades oli midagi niisugust , mis Mandale veelgi rohkem hirmu nahka ajas kui oina veripunased silmad heledate ripsmetega . Ta haaras oma seenekorvi ning pistis kõigest väest üle heinamaa kodu poole punuma , sest ta tundis , et kui noormees teda veel kord oma kaenlasse tõmbab , ei suuda ta vastu panna , vaid vajub siiasamasse ristikuädala peale . Natukese aja pärast vaatas Manda tagasi , sest millegipärast arvas ta , et sulane talle järele jookseb . Kuid Harald ei jooksnud talle hoopiski järele , vaid seisis sealsamas aia ääres ning vaatas üksisilmi Manda poole . Kuid enam ta ei naernud , nii nagu suvel , kui ta teisel pool jõge kivil lebas , käed pea all , ning perepreili üle irvitas . Sellest järeldas Allika kõrgesti koolitatud peretütar , et sulasega on mingi muutus toimunud , sest miks ta muidu kodu poole jooksvat perepreilit nõnda tõsiselt ja üksisilmi vaatas , mis ei olnud põrmugi tema moodi . Koju jõudes ruttas Manda oma ärklituppa , viskus voodisse ja kuulatas oma vastu ribisid põmmutavaid südamelööke , mis olid tema arust nii tugevad , et nad vist allagi kostsid , kus ema parajasti õhtusööki valmistas . Kogu õhtupooliku ei saanud Manda kusagil asu . Ta aina tõusis voodist , tatsas tuba mööda ringi ning rinnutas aeg-ajalt aknal . Ta oleks tahtnud Haraldit näha , tema rohekashallidesse silmadesse vaadata ning veel ja veel kord tema käte vahel olla . Kannatamatult ootas ta õhtut , et sulast salamahti vaadata . Kuid all peretoas ta teda ei näinud . Tusasena läks Manda oma tuppa tagasi ning rinnutas harjumuse kohaselt aknale . Kuid täna õhtul ei näinud ega kuulnud ta midagi . Ei näinud halli udukangast Umboja jõe kohal , ei kuulnud koju ruttava karja kellade kõlinat ega lammaste määgimist , üldse mitte midagi , mida ta oli harjunud aknal rinnutades nägema ja kuulma . Sulase suudlus põles veel praegugi ta suul ning rinnus pakitses , nagu hoiaks Harald ikka veel teda oma tugevate käte vahel , nii et tal oli raske hingata . Alles siis , kui pimedus maa peale laskus ning Allika talu hooned oma hõlma peitis ja kõik õhtused hääled vaikisid , riietus Manda lahti ning viskus voodile , jättes akna avatuks , sest toas tundus olevat sedavõrd vähe õhku , et ei jätkunud Allika perepreilile hingamiseks . Manda oli juba unne suikumas , kui kuulis vaikseid samme trepil . Kes võis küll nii hilja tema tuppa tulla ? Vahest ehk ema , kuigi ta Manda mäletamist mööda seda kunagi niisugusel kellaajal polnud teinud . Uks avanes , sest talus polnud kombeks neid lukustada , ning keegi astus sisse . Manda tõusis voodi servale istuma . Tulija ei olnud ema , seda märkas ta kohe . " Kes tuli ? " küsis ta hirmunud sosinal . " Mina , Harald . " Manda jahmus . " Kuidas te julgesite ! Niisugusel kellaajal ! Kas te ei näe , ma olen juba voodis . " Samas aga tundis ta , et otsatu õnnelaine voogas temast läbi . " Minge ära , ma kardan . " – " Kas mind ? " – " Muidugi , seda te veel küsite ? " – " Aga mis siis , kui ma ei lähe , " lausus noormees vastu ning lähenes voodile . " Siis karjun appi , nii et kõik kuulevad . " – Seda te küll ei tee . " Manda oli nõutu . Ja taas haaras noormees ta oma käte vahele ning surus tugevasti enda vastu . Manda teadis , et praegu ei aita enam ükski vastupuiklemine , sest noormehe kallistuses oli midagi niisugust , millele tema oma ahta jõuga vastu ei suutnud panna . Harald võttis ta sülle ning asetas voodile , siis riietus temagi lahti ning puges peretütre kõrvale teki alla . Manda ei tõrkunud vastu ja ihast värisedes haaras Harald Allika peretütre oma kaisutusse . Kui vend Juljus Tereeset esimest korda palvetunnis nägi , seiras ta jumekat pruunisilmset neidu varjamatu uudishimuga . Kes võis see prink iludus küll olla ? Et Tereese Maie lähedale hoidus , siis küsis ta pärast palvetundi Maielt : " Kes oli see tumedajuukseline õekene sinu kõrval ? Ma pole teda varem näinud . " – " Minu noorem õde Tereese , " vastas Maie vaikselt . " On ta juba ärganud ? " – " Ei veel . Ta on esimest korda . Tereese on alles kuueteistaastane . Ema ei salli teda . Siin saab ta hing ehk kosutust , " rääkis Maie maha vaadates . " On juba pattu teinud ? " – " Ei usu . Ema pole teda üldse kodunt välja lasknud . Ta on süütu nagu talleke . " – " Väga hea , väga hea ! " rääkis vend Juljus kiirustades . " Katsume teda äratada . Kutsu ta minu juurde . " Maie läks Tereese järele , kes teda juba väljas ootas . " Vend Juljus tahab sinuga rääkida . " – " Mihuke vend ? " ei saanud Tereese järsku aru . " Seesama vend ikka , kes palvetundi pidas . Meil on kõik vennad ja õed . Meie ei tee vahet . " – " Mida ta minust tahab ? " – " Ma ei tea , vist äratada . " – " Mis see äratamine on ? " – " Äratamine ehk ärkamine on see , kui keegi kõike seda , mis siin räägitakse , kogu südamest uskuma hakkab ning venna sõnade järgi teeb ja talitab . Siis on ta hing ärganud ja meie võtame ta oma seltsi vastu , " seletas Maie . " Aga kui ma uskuma ei hakka , mis siis ? " – " Siis ei kõlba sa meie hulka , vaid hakkad pattu tegema ja lähed hukka . " – " On see nii hirmus , et seda kartma peab ? " – " Muidugi hirmus . Kui viimnepäev tuleb , põletatakse elusalt ja lastakse madudel paljast ihu nõelata . " – " Kust sina seda kõike nii hästi tead ? " – " Vend Juljus ütles . " Tereese mõtles natuke . " Kus see vend on ? Lähen siis ja vaatan , mida ta mulle räägib . " Ning Tereese läks . Tingu Liine juhatas ta oma tagakambrisse , kus vend Juljus kokkupandud kätega , põlvili maas , pilk ülespoole pööratud , ennast parasjagu äratamiseks ette valmistas . Tereeset nähes tõusis ta püsti ning jäi tütarlapse ette seisma . " Armas õekene , kes sind siia saatis ? " – " Maie ütles , et peab tulema . Sa tahtvat mind äratada , " lausus Tereese julgelt . " Jaa . Seda nüüd küll , aga enne pead sa , armas õekene , mulle pihtima . " – " Mis see veel on ? " – " Pihtimine on pattude ülestunnistamine . Oled sa juba pattu teinud ? " – " Ei mina saa aru , mis sa must tahad . Räägi selgemini , et ma mõistaksin . Kust mina tean , mida sa patuks nimetad . " – " Vaata , kallis laps , patt on see , kui kuri kiusama tikub ja sa temale järele annad . Kui su liha nõdraks lööb ja sa patusele himule enam vastu ei suuda panna , vaid meesterahvaga maha heidad ja teda tõrkumatult oma õliastjat lased kasta . " – " Kas sa mõtled meesterahvaga magamist , nii et laps tulema hakkab ? " – " Just seda jah . Ainult et niisugust roppu asja väljendatakse pisut teisiti , kui sina seda teed. Ja nüüd , õekene , vasta mulle Jumala nime juures , on sind juba kuri kiusamas käinud või mitte ? " – " Kuri ei ole , aga poisid küll , " vastas Tereese siiralt ega suutnud naeruturtsatust tagasi hoida . " Need poisid ongi kurja , see tähendab saatana enda poolt saadetud . Aga sina ? Oled sa nendele järele andnud ning lasknud oma surutõrres neil kuradi käsilastel viinamarju sõtkuda ? " Vend Juljus vaatas Tereesele oma ümmarguste kullisilmadega pingsalt otsa . " Miks sa nii palju mõistu räägid ? Ütle kohe otse välja , mida sa nende sõnadega mõtled , ära keeruta . Niimoodi ei oska ma sulle midagi vastata . " – " Hea küll . Oled sa mõne mehega juba armastusepattu teinud ? Kas jah või ei ? " – " Ei . Mul on peigmees , Tagavälja Villem , hoian ennast tema jaoks . Villem lubas mu naiseks võtta , kui ma teda truult ootan . " – " Väga armas kuulda . Aga kus su peigmees praegu on ? " – " Merd seilab . Teenib raha . Siis on , millega peale hakata , kui paari läheme . " Uks avanes ning Tingu Liine pistis pea ukse vahelt sisse . " Vend Juljus , tule nüüd õhtust sööma . " – " Kohe , kohe , õde Liine . Lõpetan selle noore õekesega varsti ja siis tulen . " Liine saatis Tereesele hävitava pilgu ning tõmbas ukse kinni . " Ja nüüd armas lapsuke , kuula , mida ma sulle räägin . Järgmine palvetund on tuleval nädalal , küll õde Liine sulle ütleb , millal . Siis võtan ma sind uuesti ette ning puhastan su hinge patustest mõtetest ning ihu ropust lihahimust . Nüüd aga mine oma õekese seltsis koju ja katsu nii olla , et kuri sind kiusama ei tiku . Ja kui ta peakski sind rüdama , siis mõtle minu sõnade üle järele , sest jumal annab varsti inimesele teada , et viimnepäev on ligidal , kus kõik need , kes tema armuõpetuse ära põlgavad , hirmsates piinades otsa saavad . Need aga , kes teda usuvad ning tema kümnest käsust kinni peavad , kogub ta kokku ning saadab nendele valge laeva järele , mis neid igavesse armuriiki siit patusest ilmast ära viib . " – " Aga kuidas Villemiga jääb ? Kas tema ka sinna saab ? Ilma temata ei tule ma kusagile , " rääkis Tereese resoluutselt . " Kõik oleneb sellest , kas sinu peigmees ennast pöörab ja igavest armuõpetust uskuma hakkab või mitte . Ja nüüd , kallis õeke , luba ennast suudelda , sest mind on Issand ise läkitanud , et teid kõiki õigele teele juhtida . Minu käed ja huuled ning kogu minu ihu on pühitsetud ja puhtad igasugusest ilmalikust lihahimust ning patulustist . Mind suudeldes saad sa veelgi puhtamaks kui praegu oled . " Ning vend Juljus tõmbas Tereese endale lähedale ning surus oma verdtäis huuled tüdruku suule . Tereese ei tõrkunud , aga kui vend Juljus teda ikka innukamalt muljuma hakkas , nii et hing rindu kinni kippus jääma , tõukas ta mehe endast järsu liigutusega eemale : " Mängid siin , va lollakas ! Pole sa põrmugi parem kui muudki külapoisid . " Ütles ning tormas uksest välja , nii et Tingu Liine , kes kõrv vastu lukuauku ukse taga röitsutas , pikali maha kukkus . Ähkiv ja punetav vend Juljus aga seisis veel tükk aega keset Tingu Liine magamistuba ning vaatas Tereesele järele . " Mis seal juhtus ? " küsis Liine , kui nad õhtulauas istusid . " Oh , ei midagi erilist . Tahtsin talle selgeks teha , et viimnepäev on ligidal ja tal tuleks ennast patust pöörata ning jumala armuõpetus vastu võtta . Tema aga tormas , asja ees , teist taga , nagu tuulepööris minust mööda ja toast välja , nagu oleks viimnepäev juba praegu käes . " Tingu Liine ei vastanud midagi , vaid kummardas pea sügavale taldriku kohale , et mitte oma armukadedusest kiiskavaid silmi vennale näidata . " Kes ta niisugune on ? " küsis vend Juljus alles tüki aja pärast . " Oh , on üks hooruses sigitatu . Ema korjas ta oma talu sulasega , va Lagenõmme Kustiga . Küllap oli oma mehest vähe , ega ta muidu sulasega litsi lööma hakanud . Plika tuli aga õnnetuseks täpselt selle mustapealise kuradikäsilase nägu . Seepärast vana Ann-Leena teda vihkama hakkaski , sest plika kaudu said kõik teada , et ta sulasele kätte andis ning temaga magas . Nüüd ajas see hooravõsu enda siis palvetundi . Küllap on samasugune patuhunnik nagu ta emagi . " – " Õde Liine ? " manitses vend Juljus . " Sinus räägib praegu saatan ise . Ära lase kurja endale nii lähedale , et ta sinu üle võimust saab . Plika on puhas ja süütu . Ja ega see pole tema süü , kuidas ta maailma on sigitatud . Mina viin aga asja niikaugele , et ta jumala armuõpetuse omaks võtab ning oma ihu ja hinge kõigevägevama hooleks annab . " Tingu Liine tegi , nagu ei kuulekski ta vend Juljuse valeliku suu läbi lausutud sõnu , kuigi terav vastus keelel kipitas . Küllap ta juba teab , kelle kätte selle Vaherpõllu plika hing ja ihu varsti lähevad . Kaua mõtles Allika perepreili järgmisel hommikul sellest , mis õhtul juhtus . Aastaid oli ta rikast ja haritud kosilast oodanud ja nüüd laskis ta korraga oma talu sulase enda juurde voodisse , nagu oleks ta ennast tema jaoks hoidnudki . Miks ta ometi Haraldile vastu ei tõrkunud , teda alandavate sõnadega minema ei kihutanud . Kust küll sulane niisuguse julguse võttis , et tema juurde tuppa tuli . Küllap ta ise ikka põhjust andis , ega Harald muidu poleks julgenud . Millise näo ta küll teeb , kui ta nüüd sulast kohtab ? Tagantjärele mõeldes tundus kõik see , mis eile õhtul juhtus , lausa ennekuulmatu mõtlematusena . Allika talu sulane , Vainu Harald , keda tema isa , vana Kustu , kogu hingest vihkas ning iga hinna eest temast lahti saada püüdis , tuleb treppi mööda üles peretütre magamistuppa , ilma et ta kedagi või midagi pelgaks , ning haarab kõrgesti koolitatud preili oma käte vahele nagu karu kaitsetu hirvetalle ning viib voodisse ja ei lahku sealt enne kui hommikul puhteajal . Ja tema , Allika Manda , lamas öö otsa selle harimatu mühaka kaenlas . Selle asemel et teda minema kihutada , hoidis kaelast kinni , et ta ära ei läheks , vaid teda aina suudleks ja kallistaks . Ja mis kõige imelikum , Manda ei teinud endale selle pärast etteheiteid ega tundnud ka mingit südametunnistuse piina . Ja kui Harald ka täna õhtul peaks tulema , laseb ta sulase oma tuppa ning suudleb ja kallistab teda täpselt samuti nagu eile õhtul . Ning Harald tuli . Tuli sel ja järgmisel ning ka ülejärgmiselgi õhtul , just nagu peaks see nii olemagi , et sulane magab üleval ärklitoas peretütrega ühes voodis ja suudleb ning kallistab teda kuni hommikuse puhteajani ja läheb alles siis aita õlgkoikule , kus on tema suvine magamisase . Kuid siis ühel hommikul unustas Harald enda liiga kauaks peretütre voodisse ja tuli alles siis treppi mööda alla , kui peremees teda juba taga otsis , et veskile saata . Kustu astus just parajasti õuest esikusse , kui sulane treppi mööda alla tuli , särgiväel , kalossid paljaste jalgade otsas . Kustu põrnitses teda , nagu näeks ta enda ees mingit ilmaimet , mitte Allika talu sulast Vainu Haraldit . " Kust sa tuled ? " küsis Kustu . Harald ei vastanud . " Kust sa tuled ? " kordas peremees oma küsimust . " Ülevalt ärklitoast , " oli julge vastus . " Mis sul sinna asja on ? " – " See ei lähe sulle korda . " – " Läheb küll . Ma ei luba sul oma tütre toas käia . " – " Seda sina ei otsusta . Sinu tütar on täiskasvanud inimene ja teab ise , mis ta teeb . Kui ta mind lubab , siis lähen , kui ei , jätan minemata . Sinuga pole mul asja . " – " Olen isa ja pean oma tütart üleval . Ta on minust sõltuv . " – " Mis sa sest mulle räägid , seda mine ütle talle endale . " – " Ma ütlen sulle koha üles . Kao mu talust ! " – " Maksa palk välja , siis kohe . " – " Ma ei maksa sulle sentigi . Sa oled mulle oma kangekaelsusega rohkem kahju teinud , kui su palk väärt on . " – " Siis ei lähe ma kusagile . Ja kui sa Mandat minuga kokku saamast peaksid takistama , saad seda , " ning Harald pistis oma hiiglasuure kondise rusika Kustule nina alla . " Mina endaga mängida küll ei lase . Ega ma ei ole karjaplika , kellele sa jõuga kallale lähed ja ära vägistad . " Harald lahkus , jättes viha pärast hingeldava peremehe esikusse . Tükk aega ei teadnud Allika peremees , mida peale hakata . Ta kahetses hinge seest , et ta eelmise sulase nii kergekäeliselt ja põhjalikult läbi kolkis ning vabrikusse tagasi kupatas . Nüüd oli ta mitu korda hullema endale kaela saanud . Täis raevu astus Kustu treppi mööda üles ärklituppa , kus Manda alles voodis lebas . " Mida see sulasekaltsakas siit sinu toast otsis ? Lasksid ta ise sisse või tuli ta vastu sinu tahtmist ? " – " Ise lasksin . " – " Miks ? " – " Tahtsin . " – " Olgu see esimene ja viimane kord , kus ma niisugust asja näen . " – " Nonoh ! Kas mul pole õigust suhelda , kellega tahan ? " Manda tõusis voodis istuma . " Sulasega küll mitte . " – " Ta meeldib mulle . " Kustu nõksatas , nagu oleks keegi teda torganud . " Meeldib sulle ! " kordas ta ähkides . " Kas ma selleks sind koolitasin , et nüüd sulase oma juurde lased . " – " Ma ei tea , milleks sa mind koolitasid . Mina seda sinult nõudnud ei ole . Ja kui sa seda oma vabast tahtmisest tegid , mida on sul siis minule ette heita . " – " Seda , et sa selle kaabakaga magad , " pahvatas Kustu . " Ära karju . Need ajad on möödas , kus ma seda lubasin . Nüüd räägi minuga viisakalt , kui tahad . Ja kui sa arvad , et võid minu juures häält kõrgendada , siis jaluta toast välja . " – " Ah või niimoodi ! Kogu Allika talu oled sa nahka pannud . Oled nagu pump , kes iga sendi välja imeb , mis kusagilt õnnestub saada . Ma lootsin , et sa peale kooli lõpetamist väärilisele mehele lähed , nagu haritud perepreilile sünnis . Ja nüüd ütled mulle suu sisse , et sulane sulle meeldib . Võib-olla et tahad ehk temaga koguni abielluda ? " – " Ka võib olla , kui ta ainult mind tahab . " Kustu suu vajus üllatusest pärani . " Sind tahab ! Mida on niisugusel kaltsakal tahta ? " – " Kui mitte muud , siis vähemalt endale väärilist naist . Minusugune ei kõlba temale . Tema vajab naist , kes tööd teeb , mitte minusugust jõudeleivasööjat , kes Allika ärklitoas hallitab . " – " Sa oled lolliks läinud . " – " Veel mitte . Aga võib-olla et lähen ka , kui veel paar aastat siin ilma tegevuseta istun . " – " Ja sa julged mulle suu sisse öelda , et sulane sulle meeldib ning et sina pole talle vääriline naine ! " – " Jah , sest see on tõsi . Ma ei kohku kunagi tõe ees . Sina igatahes pelgad tõde . Ma ei mõista ühte asja , isa . Kui sinule peaaegu eranditult juba aastaid kõik Allika karjaplikad ja teenijatüdrukud on meeldinud ja isegi nii hullusti , et sa nad ära vägistad , kui muidu kätte ei saa , ning siis suve otsa nendega magad , miks ei või siis sinu tütrele kord ka Allika talu sulane meeldida , nii et ta temaga ühte voodisse läheb . On siis sulane karjaplikast odavam , või maksad sina ise vähem kui su gümnaasiumiharidusega tütar ? " Kustu ahmis õhku , sest ta tundis järsku , et seda oli tütre magamistoas napivõitu . " Kas sa tõesti usud , et seda keegi ei tea , mis Allikal sünnib . Ega sa ometi ei arva , et need tütarlapsed , keda sa õnnetuks teed , Allikalt lahkudes oma suud kinni hoiavad ? Ja mida küla teab , võivad ehk ka sinu perekonnaliikmed teada . Nii on lood , Allika peremees . Nüüd aga ole hea ja jaluta minu toast välja , ma tahan ennast riidesse panna . Mis puutub aga Haraldisse , siis lasen ma ta alati oma tuppa , kui ta ainult tahtma tuleb . Sinu käest ma luba ei küsi . " Nagu peksasaanud koer koperdas Kustu trepist alla . Esimene mõte oli : kust võtta raha , millega sulasele palk kinni maksta , et temast võimalikult pea lahti saada , enne kui Manda lõplikult aru kaotab . Ja et vähemalt pool , kui mitte kaks kolmandikku tütre mõistusest juba sulase nahas on , selles Kustu ei kahelnud. Tema tütar Vainu Haraldiga , Allika talu adratagusega ! Millega see mats ometi tema koolitatud tütre ära võluda suutis , sellest ei saanud Kustu aru . Ta maksaks selle jäära siinsamas paigas kinni ning kihutaks ta otsemaid Allikalt minema , nii et ta lõhnagi enam siin poleks , aga raha ! Ja esimest korda sähvas Allika peremehe peas hulljulge mõte , mille eest ta tänini rangelt oli hoidunud : obligatsioon talu peale ! Ainuke pääsetee , kui ta tahab tütart selle sitatuhnija käest päästa . Küll ta hiljem kuidagi välja rabeleb ja tagasi maksab , peaasi , et vihatud sulasest lahti saab . Et aga Manda tema suhetest karjaplikadega teab , see tuli küll üllatusena ning kiskus meeleolu alla . Kuidas julges tütar niisuguseid asju isale näkku öelda ! Kas tal siis põrmugi austust ja lugupidamist oma vanemate vastu ei ole ! Kuid see , kuidas ta need probleemid oma tütre ja naisega lahendab , oli Kustu arvates teisejärgulise tähtsusega . Esimesel kohal oli ikkagi talule obligatsiooni tegemine , et saadud rahaga sulane kinni maksta ning päevapealt Allikalt minema kihutada . Juba paljas mõtegi sellest tekitas temas mingi seesmise rahuldustunde . Kustu otsis lauasahtlist tüki paberit ja pliiatsi ning arvutas , kui palju Haraldil välja teenitud on . Kolmkümmend viis krooni kuus , see tegi viie kuu eest ükssada seitsekümmend viis krooni . Summa ei olnud ju tegelikult nii hirmus , et tema pärast koha peale obligatsiooni oleks maksnud tegema minna , kuid et Kustul raha kusagilt mujalt võtta polnud , pani see mõtlema ning kiskus juuksed püsti . Aga kui ennast siiski alandada ning naabrite käest laenata ? Kuid kelle käest ! Ainuke , kellel raha võis olla , oli Kusikabu Aabu . Aabut ei olnud aga Kustu kunagi täisväärtuslikuks peremeheks pidanud juba tema teenijatüdrukust perenaise tõttu – ja nüüd korraga niisuguse häbiväärse asja pärast Aabu jutule minna , seda ei pidanud Kustu sündsaks . Ei pea naaber sellist asja ainult enda teada ja varsti kuulevad sellest kõik Kivinõmme ning Väliku küla talupidajad . Kus selle häbi ots ! Allika Kustu käis Kusikabu Aabu käest raha laenamas , et sulasele palka välja maksta ning talust minema kupatada , sest muidu raiskab sulane koolitatud tütre ära . Kuid kusagilt peab ta selle raha saama ning sulasele kurku toppima , peaasi , et see närakas kaoks . Või minu koolitatud tütart solgutama ! Oleks ta seda teadnud , et asi selle plikaga niimoodi läheb , poleks ta teda üldse kooli pannudki . Sulastega magamiseks oleks kõlvanud ka ilma hariduseta . Nüüd on talu tema kuradi persses ja ise sulase lits veel pealekauba . Kes teab , kui kaua see molkus juba Manda magamistoas vehib käia . Võib-olla on suve otsa kokku elanud , viimati tittki juba tulemas . Kustu meel muutus üha süngemaks , kui ta sellele mõtles . Et see naiseniru ka midagi pole märganud . Näost tuhkjashall nagu muumia , istub toas sohva peal ja vahib ühte punkti , ei näe ega kuule , mis majas toimub . Tütar ikka nagu rohkem ema kamandada . Aga koerasitta . Polnud sest naisekõhvatsist noorest peastki asja , nüüd ei maksa rääkidagi . Aina valud sees , soe kott kõhu peal , nii on ta kõik need aastad Allikal ringi köögutanud , perse piipus nagu üheksakümnesel vanaeidel . Ja viha pärast punetav Kustu astus tahatuppa , et naist tütre asjus informeerida . Elisabeth lebas ristseliti sohval ega teinud mehe tulekust väljagi . Kustu oleks sellele hallinäolisele seal sohva peal meelsasti ühe tubli nähvaka äianud , küll ta siis jalule saaks , sest Allika peremees uskus oma naise pidevat kõhuvalu sama palju kui muidki olematuid asju . " Sa aina röitsutad sohva peal . Parem vaataksid Manda järele . " – " Mis ma temast vaatan , ega ta enam tita ole , kes õues lehmahunnikusse astub . " – " Sulasega magab , see veel hullem . " – " Kesse ? Manda või ? " – " Kellest see jutt siis on . " – " Kas seda tulidki mulle , haigele inimesele , ütlema ? " – " Kas seda veel vähe on ? " – " Sa magad eluaeg karjaplikade ja teenijatüdrukutega . Olen ma sulle seda kunagi ütlema tulnud , " lausus Elisabeth vaenulikult ning tõusis istuma . Kustu jahmus . Siis ka naine teadis . Ütle kus on saatanahing , mis nad kõik välja pole nuhkinud . " Eks sa võta ta siis käsile , keela ära , kui sulle ei meeldi . Mida sa minu nina alla tuled kaagutama . " – " Tütrega õiendamine ikka nagu rohkem ema asi . " – " Vaat , mida sa veel leidsid ! Eks nüüd ole mina jah see paras , kes temaga õiendama peab , hing niidiga kaelas . " – " Pole sul häda midagi . Taguots laiskust täis . Oleksid ise tööd teinud , oleks ka tütar tööle hakanud , " arvas Kustu südametäiega . Elisabeth silmitses meest tükk aega oma vesiste väsinud silmadega , enne kui vastas : " Sinult ma selle häda sain . Oled sa ka mõni mees , nagu metsloom naise kallal . Ööl ega päeval ei andnud asu . Ei oleks jõudnud mina neid lapsi ilmale kanda . Tead isegi , kui palju mul neid abortisid teha tuli . Sinna nahka mu tervis läkski . Ja nüüd veel mina süüdi ! Ja mis puutub Mandasse , siis ei tee mina tema pärast endale muret . On täiskasvanud inimene , tehku mis tahab . " Ning Allika perenaine lahkus kööki , jättes Kustu üksinda tuppa . No ütle kus on kurat . Mis päev see küll täna oli , et kõik asjad nii koledasti viltu kiskusid ! Kõik hauguvad vastu nagu koerad , sulasega alates ning oma naisega lõpetades . Ning Allika peremees veendus , et ära sa teiste asjadesse oma nina topi , kui su oma ukseesine päris puhas pole , siis antakse sulle endale , nii et tead . Magagu tütar üleval ärklitoas sulastega , röitsutagu naine sohval , soe kott kõhul , kuid sina ära oma suud paota . Vaata pealt ja ole vait , kui tahad teiste majalistega rahus elada . Isegi Haraldi palga jaoks raha muretsemisest otsustas ta naise ja tütre ees vaikida . Saab ta selle kust saab , kas laenab naabritelt või teeb talu peale obligatsiooni . Pole naisperel seda vaja teada . Kui ükskord sulane läinud , las nad siis mõtlevad ja murravad pead , kust ta selle raha võttis , millega sulase kinni maksis . Kaua arutles ja vaagis Kustu , kas minna naabritelt raha küsima või mitte . Obligatsiooni tegemine oleks muidugi kõige kindlam ning lihtsam raha hankimise moodus , kuid see heidaks Allika talu heale nimele varju , kuna see oli ikkagi see kõige viimane pääsetee , kui muu miski enam ei aita . Kustu arvates oli see sama hea kui talu küljest tükk ära lõigata ning sulasele lõugade vahele visata . Mida rohkem ta pead murdis , seda suuremaks kasvas viha ning põlgus sulase vastu . Võlg kasvab iga päevaga aina suuremaks ja kui ta nüüd kohe seda summat ei leia , millega talle palk välja maksta , paisub see lõpuks nii suureks , et muu abinõu enam ei aita , kui mine tõepoolest Allika talu kallale ja lõika tal veresooned läbi. Kõike muud oleks ta võinud ette näha , kuid niisugust olukorda mitte . Ja kõiges oli süüdi sulane , see hirmus inimeseloom , koos Kustu enda lihase tütrega . Küll ennustasid tuttavad peremehed talle juba ammu , et sa , Kustu , lõpetad vaestemajas , kui tütart koolitama hakkad . " Küll näed , kuidas ta sul talu tühjaks imeb . " Kuid Kustu ei uskunud ja vastas : " Vaestemajja , sinna ma küll ei lähe . " Praegu aga ei pidanud ta seda üldse võimatuks , sest Manda koolitamine oli Allika tõepoolest tühjaks imenud . Paalipere Liinal oli kombeks enne heinaaega kõik muud tööd korda seada , et kibekiirel tööajal poleks kõrvaliste asjadega jändamist . Kuigi ta ise kaugel Naistemetsas ja Mädaojal niitmas ega ka loogu võtmas ei käinud , kulus aeg koduste õiendamiste peale ära , nõnda et vaevalt niisugust päeva kusagilt üle jäi , et seepi keetma hakata . Seepärast otsustas Paalipere perenaine selle töö veel jaanilaupäeval ära teha , sest peremees oli lubanud kohe ülehomme hommikul Naistemetsas heinatööga alustada . Liina tegi tule saunaahju , sest toas seebi keetmine oleks söögitegemist seganud ja üldse ei sobinud niisugust asja eluhoones teha . Terve õhtupooliku jooksul ei lahkunud perenaine seebipaja juurest , sest see oli töö , mida ei tohtinud jätta omapead . Isegi hoolsa kontrollimise ning jälgimise korral juhtus , et seep ei tulnud hästi välja . Seda oli Paalipere perenaine rohkem kui üks kord kogenud . Õhtu eeli , kui Liina juba seebipaja juurest ära tulla kavatses , ilmus ei tea kust järsku sauna juurde Jõepere Miili . Et nad olid naabrid ning meeste kaudu kaugelt sugulasedki ja et Miili Paalipere omadega tihti kokku puutus , ei näinud Liina selles midagi imelikku , et naabrinaine teelt kõrvale astus ja temaga sauna juurde juttu vestma tuli . " Käisin teil sees , Ella ütles , et keedad sauna juures seepi , tulin vaatama , kuidas ta sul seekord välja kukub , " sädistas Miili . " Või seda enne teab , kui ära on jahtunud , " arvas Liina . " Kuhu sa siis nüüd veel nii vastu õhtut uues riides lähed ? " – " Lähen Selivere mõisast põrsaid vaatama , " vastas Miili kiiresti . " Jaan käis meie omadega koos laadal , kas ta siis ei toonud ? " Ent sellele ei vastanud Miili enam midagi , vaid tegi kiiresti minekut , nagu oleks tal nende põrsastega tõepoolest tuline kiire taga . Liina lõpetas sauna juures töö ning jättis seebipaja jahtuma , et seda hommikul lõikama tulla . Suur oli aga Paalipere vanaperenaise imestus , kui ta hommikul tühja paja eest leidis . Ainult soobakord oli paja põhjas , seep oli aga lahti lõigatud ja ära viidud . Kes võis seda teha ? Mitte keegi peale Jõepere Miili ei käinud eile tema juures , kui ta seepi keetis . Ega siis ometi tema ? Perenaine tatsas toa juurde ning rääkis asjast teistele majalistele . Minia kinnitust mööda ei käinud eilse päeva jooksul nendel mitte kedagi peale Jõepere Miili . Temale oli ta tõesti ilma paha aimamata öelnud , et Liina keedab sauna juures seepi . Peremees kutsus politsei asja uurima , sest pärast Moorasääre röövimist olid külas vargused lausa igapäevased asjad . Jõeperes teostati läbiotsimine , kuid midagi ei leitud , mis oleks Paalipere omade kahtlusi kinnitanud . Alles mitu aastat hiljem rääkis üks Jõepere teenijatüdrukutest , et kui temal kord pesupesemiseks seepi vaja läks , viinud Miili teda lakka ja näidanud , kus seebitagavara seisab . Seebitükid olid topitud elumaja õlgkatuse sisse , nii et juhuslik lakkasattuja midagi ei märganud . Vargused aga sagenesid . Teati päris surmkindlalt , et varasteks olevat kaks meest , Sirp ja Vaats , ning nendega seltsivat keegi madal ja matsakas meesterahvariietuses naine . Kust nimetatud mehed pärit võisid olla , mis ametit nad pidasid või kellega suhtlesid , seda ei teadnud päris täpselt keegi . Küll olevat mehi nähtud Vaherpõllul ja Jõeperel ning veel metsatööliste majas Putkalas . Kuid see oli ka kõik , mis nendest teati . Ühtki surmkindlat fakti nende kohta aga ei olnud , millest oleks võinud kinni hakata , sest vargad oskasid iga kord oma kuritöö jäljed nii peenelt ära segada , et kahtlustustest kaugemale ei olnud kellelgi võimalik minna . Teati küll , et see kolmik vargustes süüdi on , kuid tõestada ei suutnud keegi midagi . Teistele Vaherpõllu omadele ei meeldinud , et Maie ja Tereese palvetunnis käisid . Kui veel Maiele kuidagi andestati , siis Tereese minek ärritas kõik teised vihale , eriti Leo . " Mida see Kusti selle Maie sabas sörgib ! Kas lähed ka palvetundi või ? " – " Ikka palvetundi , " vastas Leonoore , kes lastest kõige rohkem ema järgi oli meelestatud . " Kusti palvetundi ! " hüüdis Leo . " Sellest veel ei aita , et Maie seal jõlgub . Nüüd hakkab Kusti ka paluma . Vaja püss võtta ja soola kuraditele persse lasta . " Ja kui Maie ning Tereese läinud olid , võttiski Leo Ann-Leena ja Jüri keelust hoolimata vana jahipüssi , laadis padrunid jämeda soolaga ning läks . " Ei kuula see tulitand käsku ega keeldu , " lausus Jüri ning lirtsatas läbi hammaste pliidi ette . " Las läheb , " arvas Ann-Leena . " Ega ta selle soolaga kellelegi suurt häda saa teha . Hirmutab ehk natuke neid usuhullustajaid . Va Tingu Liine kuulukse peast juba päris ogar olema . Muud juttu polevatki enam kui viimsepäeva tulek . Aina kõõrutavad laulda , silmad taeva poole pahupidi . Las poiss tõmbab paar särakat soola teistele seal , kui parajasti perssed püsti , silmili maas on , ehk tuleb siis aru tagant otsast pähe tagasi . " Jüri ei vastanud naisele midagi , ainult pungitas harjumuse kohaselt oma roosakaid silmamune . Ilmselt oli ta seekord naisega ühel arvamisel . Suures Tõnu-Hansu talu tühjas masinarehes oli palvetund parajasti täies hoos , kui Leo , jahipüss õlal , enda vaikselt sisse poetas . Keegi ei pannud tema tulekut tähele , sest kõik kuulasid vend Juljust , kes seisis kummulikeeratud kasti otsas püsti ning rääkis üle harduses vaikiva rahvahulga . " Armsad õed ja vennad issandas . Varsti saab Jumal meile märku andma , et viimnepäev on ligidal . Kutsuge oma ligimesi , õdesid ja vendi osa saama armuõpetusest , et nad ennast patust pööraksid ja õigele teele asuksid , sest muidu saavad nad hukka , kui viimnepäev tuleb ning maa oma sisikonna avab , kus praegu põrguvürstid ahelais on . Kutsuge üles kõiki pimedusejüngreid meile järgnema , sest meie mõtted on puhtad ja meie teod võrratud . Ütelge lahti oma patusest lihahimust , mis viib hinge hukatusse . Ärge kartke oma pahede pärast , sest jumal armastab pahesid , kuna siis on , mida andeks anda . Noored neiud ja naised , hoidke oma ihu hingepeiukesele , kes teid taevariigis ootab , niipea kui valge laev teid , äravalituid , viimsepäeva põrgupiinade käest päästab . Põrgupiinade , mis tuleb maa peale põlevate väävlikatelde ning sarviliste , teie hädade üle irvitavate saatanatega , kus madu ei sure ega tuli ei kustu . Õde Liine , alustagem lauluga : Milleks ehitab laeva nüüd Noa , nüüd ta eksib ja teeb suure vea . " Tingu Liine ja vend Juljus võtsid kitarrid ning mängisid , rahvas laulis kaasa . " Kaugel merest ja jõest , laeva ehitab tõest , ükski meitest ei tunne ta tööd . " Tereese kuulas võlutult , sest praegu oli tal tunne , nagu istuks Tagavälja Villem ta kõrval , pill põlvedel ning laulaks : " Pea õitseb sirel ja laulab ööbik ja uuel ilul hõiskab ilm ... " Seda laulu , mida siin lauldi , Tereese ei osanud . Ta polnud seda kuulnudki . Kuid ka see oli ilus . Kui laul lõppes , laskus vend Juljus oma kasti otsas põlvili ning lausus : " Palugem ! " Ja kui kõik olid palvevenna korralduse täitnud ning vaikses hardumuses , kokkupandud kätega , ülespoole vaatasid , juhtus midagi koledat , midagi hirmsat ja ennekuulmatut , mis kõikide soontes vere tarduma pani . Keset harrast vaikust lajatas järsku kaks püssipauku teineteise järel ning midagi krabises vastu masinarehe seina . Vend Juljus kukkus ehmatuse pärast jahukotina kasti otsast maha ja jäi liikumatult lamama . Tingu Liine kiljatas läbilõikavalt , viskas kitarri kolinal nurka ning jooksis marutuulena masinarehest välja . Momendiks valitses hämaras ruumis hingetu vaikus , siis puhkes meeletu kiljumine ja lärm . Keegi ei teadnud , mis juhtus . Kes laskis , kust lasti , või kas üldse lasti ja kui – siis millega . Ruumi täitis mõrkjalt hapukas püssirohulõhn . " Viimnepäev ! Viimnepäev ! Appi , päästke meid ! " karjusid surmani kohkunud inimesed . " Saatanate kari on valla pääsenud ! Tunnete põleva väävli lõhna ! Kohe tulevad maod meid salvama ! Appi !!! " Segadus oli kirjeldamatu . Kõik trügisid väljapääsu poole. Paljud ei suutnud ennast ehmatuse pärast liigutadagi , vaid seisid sambana keset põrandat , silmad pärani , näost kooljana kaamed . " Tule ruttu , jookseme ! " tõmbas Tereese Maiet käest , kes tardunud pilgul lamava vend Juljuse poole vaatas ning üle keha värises . Maie veretud huuled liikusid , kuid Tereese ei kuulnud ainsatki sõna . Õde ainult maigutas suud , suutmata kõnelda . " Tule ometi ! " ning Tereese tõmbas ta liikvele . Koduteel jäi Mai järsku seisma , kiljatas läbilõikavalt , ajas silmad pärani , nagu näeks ta enda ees koletut nägemust , ning pani siis kui tuulepööris jooksma . Tereese ruttas talle järele , kuid Maie pöördus teelt kõrvale metsa ning kadus silmist . Küll hüüdis Tereese teda veel tükk aega ning püüdis õde leida , kuid asjata . " Kuhu Maie jäi ? " küsis Ann-Leena , kui ta Tereeset üksinda tulemas nägi . Tütre kohkunud nägu nähes aimas ta halba . Tereese jutustas , kuidas Tingu Liine ja vend Juljus kitarri mängisid ning teised kaasa laulsid . Kõik olnud väga ilus , kuid siis , keset palvust , kui kõik põlvili maas olid , lajatanud ukse lähedal järsku kaks püssilasku . Palvevend kukkunud hingetult maha , teised aga tormasid karjudes välja , sest kõik arvasid , et viimnepäev on saabunud . Vend Juljus rääkinud just enne seda , et kõik , kes ennast patust ei pööra , leiavad viimsepäeva põrgutule leitsakus ja väävlisuitsus koleda otsa . Seepeale siis käinudki hirmus kärgatus . " Aga kuhu siis Maie sai ? " – " Maie ehmatas nii hirmsasti , et ei saanud paigastki ära . Oli näost ära langenud , nagu hakkaks surema , ainult vaatas vend Juljuse poole , kui see hingetuna maas röitsutas . Tirisin ta välja , et koju tulla . Terve tee ei rääkinud ta ainsatki sõna , ainult huuled liikusid . Kuid meie koplis , kuusiku vahel hakkas ta järsku kiljuma ning pistis jooksma . Püüdsin küll teda kätte saada , aga tihnikus kadus silmist , " seletas Tereese õnnetult . " Kuradi palvevennad tuleks kõik üles puua , va Tingu Liinega eesotsas . Ise ta on juba peast soe suurest palumisest , nüüd vaja teistega sedasama teha . Ma arvasin kohe , ega see enne ei lõpe , kui plikal aru peast kaob . Eks nüüd olegi käes . " Ja Vaherpõllu perenaine kiirustas põllule , kus Jüri kartulivagusid sisse ajas , et halba uudist ka mehele teatada . Jüri peatas vana Mammi põllupeenral ning lirtsas läbi esihammaste tubli lõuatäie mahorkasegust sülge ning pungitas silmi . " Seda see poiss läks sealt oma püssilörtsuga otsima . Ehmatas plika peast segaseks . Maretsoo praegu vett täis nagu järv , ega muud , kui uputas enda ära . Eks selle pärast ole inimesed endale varemgi otsa peale teinud . " Jüri rakendas vana Mammi adra eest lahti , pani peenra äärde sööma ning kogu pere läks Maiet otsima . Kuid mingisugune otsimine ei andnud tagajärgi . Jüri nohises kurjalt , Ann-Leena vandus tuhat kuradit kokku ja sajatas Tingu Liine maa põhja , kes olevat kõiges süüdi , kuid Maiet ei leitud kusagilt , nagu oleks ta tõepoolest Maretsoo mädamülkas endale otsa peale teinud . Kuid kui Maie ka kolme päeva pärast lagedale ei ilmunud , läks Jüri ühel õhtul vallavanema , Tagavälja Gustavi jutule , et see aitaks kogu küla osavõtul otsimist korraldada . Maiet elusalt leida ei lootnud Vaherpõllul enam keegi . Ann-Leena usutles ka Leod , kas ehk tema oma püssitörtsuga plikale häda ei teinud . Kuid Leo tunnistas , et tema palvetunnis Maiet ja Tereeset üldse ei näinudki , sest ruum olnud hämar ja kõik parasjagu põlvili maas , küüned ülespoole . Tema saatnud oma soolalaengu selle meesterahva pihta , kes röötsakile kasti otsas kükitas ning parajasti kõri lahti laulis . Teise täie aga kihutanud ta Tingu Liine tagumikku . Meesterahvas kukkunud kõksti kasti otsast põrandale maha nagu jahukott , Tingu eit aga visanud pilli kolinal nurka , haaranud kahe käega perssest kinni ning lidunud kiljudes masinarehest välja . Rohkem ei teadvat tema midagi . Ja Leo lõpetas oma jutu mökitava naeruga ning pidas asja igati õnnestunuks . Mis puutub aga Maiesse , siis oleks ta varem või hiljem ikkagi peast lolliks läinud , ka ilma püssi paugutamiseta , sest niisugusele ulgumisele , põlvili maas , küüned püsti taeva poole , silmad pahupidi , ei pidanud ükski arudega inimene kuigi kaua vastu . Kui Maiet ka külakaupa otsides ei leitud , oli selge , et tütarlaps endale meeltesegaduses kusagil otsa peale tegi . Usklikud olid hirmul , kooskäimised katkestati mitmeks nädalaks , sest vend Juljus olevat saanud viimases palvetunnis tõsiselt häda. Ka Tingu Liine lebas mitu päeva suurest ehmatusest saadud närvivapustuse tagajärjel voodis . Mitmed aga lõid usus kõikuma ja hülgasid kogu selle kahtlase krempli , ega läinudki enam armuõpetusest osa saama . Alles jaanipäeva paiku toibus vend Juljus sedavõrd , et võis palvetunde jätkata . Umbes nädala pärast ilmus Vaherpõllu Maie välja . Kui Ann-Leena hommikul lauda juurde lehmi läks lüpsma , istus tütar reheall õlekool ja vaatas ema segase pilguga , nagu näeks ta teda esimest korda elus . Küsimuse peale , kus ta need seitse-kaheksa päeva oli , ei vastanud tütar midagi . Ka ei tulnud ta ema kutsumise peale tuppa , vaid istus edasi , vaadates ühte punkti enda ees . Ta oli näost otsa lõppenud , nahk tuhkjashall nagu katkutõbisel , juuksed sassis ja pulstunud ning riided lõhki kärisenud . Ann-Leena lõi kartma , sest tütre ilmes ja pilgus oli midagi võõrast . Alles siis , kui Tereese tuli ja Maie käest kinni võttis , elavnes õnnetu tütarlaps pisut ning laskis enda tuppa talutada . Tereese võttis ta riidest lahti , pesi jaheda veega puhtaks ning andis süüa . Siis pani ta Maie magama ning jäi ise valvama , et õde jalga ei laseks . Pikkamisi hakkas Maie paranema . Tereese püüdis teda normaalse mõistuse juurde tagasi tuua ning hoolitses tema eest kuis oskas . Puhuti haaras Maiet aga ikkagi veel seletamatu hirmutunne ning teda pidi lausa jõuga kinni hoidma , et ta jälle metsa ei jookseks . Kui Tereese küsis , mida ta kardab ja miks ta ära joosta tahab , vastas õde , et hääled käsivad . Tema kuulvat lakkamatult enda ümber salapäraseid hääli , kes teda igatsugu tegudele sunnivad . Hääled käskinud teda ka palvetunnist tulles metsa joosta ning ennast inimeste eest peita . Suure osa sellest ajast varjanud ta ennast Raja talu heinaküünis ja karjamaal , kuhu karjalaps talle pisut toitu toonud . Alles siis , kui peremees talle heinaküünis peale sattus , hakanud ta koduteed otsima . Tereese hoolitsemise tagajärjeks oli see , et Maie peale jaanipäeva , kui juba heinamaale mindi , normaalse mõistuse tagasi sai . Ta ei kannatanud enam hirmutunde all ja ka salapärased hääled ei kippunud segama . Tereesel polnud enam vaja teda valvata , sest õde ei ilmutanud mingit märki , et ta ära joosta tahab . Kuid ühel päeval oli Maie taas kadunud . Kui Tereese õhtul laudalakka läks , et puhkama heita , oli Maie magamisase tühi . Ta tuli alles pärast keskööd ning kui Tereese küsis , kus ta käis , siis vastas õde , et palvetunnis . Tema näinud eile Tingu Liinet , kes Pudruniitu heinaloole läks , ning Liine siis öelnudki talle , et palvetunnid käivad edasi , kuna vend Juljus on jälle tervise juures ning kutsub kõiki tagasi issanda armuõpetusest osa saama . Et kuradi käsilased palvetundi ei saaks tulla , peetakse neid jälle Tingu Liine kambrites , kus olevat küll pisut kitsavõitu , kuid selle eest täiesti ohutu . " Tule sina ka , kui sa tunned , et kuri kiusama kipub , " ütles Maie Tereesele . Ja Tereese läks , sest peale Villemi lahkumist tundis ta , et mingi tasakaal temas on kadunud . Varem ei tulnud tal pähegi , et ta peaks kusagile minema või peale Villemi kellegagi suhtlema , kuid nüüd vaevas teda alatasa mingi rahutus , mis sundis õhtuti aknast välja teele vaatama . Kuid tulemas polnud kedagi . Voodisse heites mõtles ta ainult Villemile , nii nagu poiss teda oli õpetanud , kuid see pigem suurendas igatsust tema järele kui rahustas . Ja Tereese läkski koos Maiega palvetundi , et seal pisutki sellest pingest vabaneda , mis teda lakkamatult rõhus . Tingu Liine väikest eeskambrit täitis usklike vaikne palvesosin , kui Vaherpõllu tüdrukud uksest sisse astusid . Tava kohaselt pidid ka nemad kohe põlvili laskuma ning teistega ühinema . Tereesele , kes neid kombeid ja pruuke veel hästi ei tundnud , paistis asi pisut naljakaski , kuid et teiste hulgast mitte silma paista , tegi ta siiski kõik kaasa . Maie silmad lõid aga otsekohe imelikult kumama ning põskedele ilmus isevärki õhetus . Täis hardumust vaatas ta üksisilmi vend Juljuse suu peale , et sealt ainsatki sõna kaotsi ei läheks . Paistis , et ta kogu südamest kõike seda uskus , mida palvevend rääkis . Ka Tereese vaatas vend Juljusele julgelt otsa . Talle meenus viimane kohtumine usuvennaga siinsamas Tingu Liine magamistoas . Tookord oli äratamine läinud untsu , sest palvevenna käitumine ei meeldinud talle . Ehk üritab ta täna õhtul uuesti , mõtles Tereese ning tundis südames järsku erutusevõbinat . Ta jälgis usuvenna näoilmet ja iga tema liigutust ning leidis , et vend Juljus on üsnagi sümpaatne mees , mitte nii nagu need poolpurjus külapoisid , kes teda Vaherpõllu saunakaldas suudlema kippusid . Ka palvevend saatis Tereese poole aeg-ajalt mõne ihara pilgu , nii et Tingu Liine , kes esimeses reas istus ja Vaherpõllu Maie kombel vend Juljusele lausa suhu vahtis , juba tagasi vaatas , et näha , keda kallis usuvend seal toa kõige hämaramas nurgas nõndaviisi oma pilkudega pommitab . Näed Tereeset seal Maie seltsis istumas , muigatas Liine halvustavalt huuli ning sosistas midagi enda kõrval istuvale Lätteaasu Mannile , mille peale mõlemad naised ühekorraga tagasi vaatasid ning suu ette tõstetud käe varjus naerda kihistasid . Tereese ei saanud oma silmi vend Juljuselt ning ei pannud tähelegi , mis tema ümber toimub . Usuvend kõneles niisuguse veenmisjõuga , et kõik muu Tereese peast ununes . " Lasku põlvili ! " müksas Maie talle järsku külge . Tereese jahmus ning langes kiiresti põlvedele maha . Ettevaatamatust liigutusest läks tool kolinal ümber ning kõik vaatasid selja taha . Tereesel oli piinlik ja ta lõi silmad põrandale , et vend Juljuse pilku mitte enam kohata . Kannatamatult ootas ta palvetunni lõppu , sest ta tajus ilma üles vaatamatagi , et usuvend teda üksisilmi sihtis . Kui viimaks lõpulaul lauldud , järgmine kokkutulek kindlaks määratud ning kõigile teatavaks tehtud , palus vend Juljus Tingu Liinet tema magamistuba paariks tunniks oma käsutusse , sest ta tahtvat toda Vaherpõllu õekest pihile võtta ning talle ei meeldivat , kui teda selle üliraske toimingu juures keegi kõrvaline isik segab . Liine vaatas vend Juljusele mõistvalt otsa ning lubas asja niimoodi korraldada , et lähemate tundide jooksul on tema jumala poolt ära märgitud koda kalli venna käsutuses . Tal olevat külas asjaõiendamist ning ta käib oma käimised sel ajal ära , kui vend Juljus Vaherpõllu plikaga pihilaual vaeva näeb . Liine ütles seda pilkavalt , terava tooniga hääles , mis ei jäänud vend Juljusele märkamata . " Õde Liine . Sinus räägib jälle kuri sarviline ise . Sinu sõnad on niisama mustad ja mürgised nagu su mõttedki . Palveta ja kihuta kuri endast eemale , sest muidu võtab ta sinu üle täielikult võimust . " Tingu Liine ei vastanud midagi , vaid langetas pilgu nagu vagale naisterahvale kohane ning astus õue , kus Tereese vend Juljuse sissekutsumist juba ootas . " Astu sisse , kallis lapsukene . Õde Liine läks välja ning meie võime segamata rahus sinu ihu ja hinge salvimisega alustada . " Nende sõnadega astus vend Juljus Tereesega koos Tingu Liine magamistuppa ja näitas valge päevatekiga kaetud voodi poole : " Istu , õekene , ja püüa pihitalituseks oma mõtteid koguda . Räägi kõik oma hinge igatsused ja soovid südame pealt ära , midagi salgamata , midagi ilustamata . Ainult siis võtab jumal sind kuulda , kui su süda puhas on . " Ning ta vaatas Tereeset kaua ja ihalevalt , umbes nii , nagu tiiger pühvlimullikat . Siis võttis ta Tereese ümara käsivarre ning paitas seda oma kuumade , higist niiskete pihkudega . " Armas õekene , palugem sinu hingeõnnistuse eest . " Vend Juljus laskus põlvili ning palvetas kokkupandud kätega ja ülespoole pööratud pilguga . Sõnu Tereese ei kuulnud , nägi ainult , et huuled liikusid . Olles palvetamisega valmis , tõusis mees püsti ja astus voodi äärel istuva Tereese juurde . " Kui sa pihtimiseks valmis oled , siis ütle mulle ja me alustame . " Tereese viivitas . Mida peab ta sellele võhivõõrale mehele rääkima ? Kas ta peab tema ees oma südame avama ning kõik selle , mida ta Tagavälja Villemi vastu tundis ning salaja oma hinges kandis , välja lobisema ? Võib-olla peab ta isegi oma päritolu mainima , isegi ema patud lagedale tooma . Kuid seda ta päris kindlasti ei teadnud ju . Ta teadis sellest ainult niipalju , kui teiste õdede ja vendade suust kuulis . " Kui su jumal nii vägev on , et kõik minust teab ning isegi minu mõtteid loeb , nagu sa räägid , mida on minul siis veel temale öelda . " – " Armas lapsukene , muidugi teab jumal sinust kõik , kuid ta tahab seda sellepärast sinu suu läbi kuulda , et kontrollida , kas sa tõtt kõneled ja kas sa oled vääriline tema taevariigi tasu saama , kui viimnepäev maa peale tuleb ning kõik teised igaveses põrgutules otsa saavad . Sest jumal võtab oma armuriiki vastu ainult ausaid , kes ei peta ega valeta , ega üldse tema kümne käsu vastu ei eksi . " Ning vend Juljus vaatas Tereesele pingsalt otsa . Tereese mõtles veel veidi . Siis alustas . Ta rääkis ära kõik , mida Aliide ja Leo talle tema päritolu kohta oli öelnud . Rääkis sellest , kuidas ta lapsest peale Tagavälja liivaaugus Villemiga käis , kuidas Villem temale simlit mängis ja ise peenikese häälega kaasa laulis : " Pea õitseb sirel ja laulab ööbik ja uuel ilul hõiskab ilm . " Ka sellest , et ema teda vihkas , nii kaugele kui ta mäletas , ja kuidas Tagavälja Villem teda endale naiseks lubas võtta , kui nad ükskord suureks saavad . Kuidas nende lapsepõlve sõprusest pikkamisi armastus arenes , siiras ja puhas nagu vesi Vaherpõllu ja Tagavälja vahel piiriallikas . Ja kui Villem kevadel merele läks , lubas ta Tereeset oodata ning raha koguda , et siis otsekohe abielluda , kui vajalik summa koos on . Ka oma salajastest igatsustest ei saanud ta rääkimata jätta , sest neid pidas Tereese eriti tähtsaks ja sellepärast ta Maiega koos palvetundi tuligi , et neid ihkeid ning pakitsevat rahutust endas maha suruda . Ihkeid ja rahutust , mida Villem ei mõistnud . Küll tahtnud ta juba kevadel kohe , enne Villemi lahkumist tema omaks saada , kuid Villem ei teinud sellest väljagi , vaid soovitanud Tereesel temale mõelda , kui igatsus väga suureks läheb . Seda tema teebki , kuid rahutus aina kasvab , mida rohkem ta poisi peale mõtleb . Vend Juljus kuulas Tereeset kokkupandud käte ning langetatud pilguga ega öelnud ainsatki sõna vahele . Aga kui Tereese oli lõpetanud , lausus vend Juljus : " Armas õekene . Tundub , et sinu jutt on siiras ja vaba valedest . See on väga hea , et sa Maiega koos palvetundi tulid , sest siin vabaned sa oma rahutusest ning igatsustest , mis ei ole midagi muud kui kurja kiusamine , kes sind patuteele püüab ahvatleda . Nüüd aga , kallis õekene , heida siia voodi peale pikali , sule silmad ning püüa unustada ümbrus , kus sa oled . Mõtle sellele , et see on taevalik armuvägi , mis sinu ihu salvab ja patust puhastab . Ja et minu hing astub praegu jumala trooni ette taevasse ja see , mis sinu ihuga siin maa peal toimub , tuleb sulle kõik minu ihu läbi jumala suurest armunõust . Luba endalt tõrkumatult võtta kõik sinu neitsiihu katvad riided , et jumal ka sinu keha puhtuses võiks veenduda , enne kui ma su patusest lihahimust vabastan . " Vend Juljuse poolsosinal lausutud sõnad ning pehmed soojast higist niisked käed olid nagu uimastav mürk , mis Tereeset roiutasid . Ta lebas suletud silmil nagu poolunes . Tundis küll , et vend Juljus pikkamööda ta keha katvaid riietusesemeid üksteise järel ära võtab , kuid tema takistamiseks puudus tal tahtejõud . Kõik see , mis temaga praegu toimus , tundus olevat nii üllatavalt hea . Vend Juljuse käed paitasid ning kompasid tema käsivarsi , rindu , kõhtu ning häbedust , libisesid hellitavalt üle näo , kaela ning kintsude , kuid häbi ta ei tundnud . Nagu kusagilt mõõtmatust kaugusest kuulis ta vend Juljuse unne suigutavaid sõnu : " Sinu suu on nagu pakatav tulipunane roosipung koidukullas , sinu rinnad nagu küpse nisu kuhilad ja sinu õliastja on nagu kosutav allikas , mis on täidetud kõige parema armuõliga . Kui heldelt on jumal sinu ihule oma armuande jaganud ! Oi , kui kaunis ta on , ei ainsatki üleliigset kurdu , nii prink ja voltideta . Kohe õige pea vabastan ma sinu ihu igasugusest patulustist ja siis võid sa karskena ja puhtana koos oma peigmehega jumala armuriigis altari ette astuda . Mind on taevane valitseja selleks välja valinud , et noori õekesi patusest lihahimust vabastada , et nad mitte ropus mehevalus ringi hoorama ei hakkaks , sest see ei ole mitte jumalale meelepärane ja ta saab neid selle eest rängalt karistama . Varsti saad sa , kallis õekene , maitsta taevalikku õndsust , mida jumal sulle minu ihu läbi osaks laseb saada . " Tereese viibis nagu unes . Kõik , mis temaga toimus , seisis nagu temast väljaspool . Ikka julgemaks ja julgemaks läksid vend Juljuse rünnakud ja Tereesel oli tunne , et tema peale on laskunud midagi suurt ja võimast , midagi niisugust , mis teda tervenisti haarab ja millele ta vastu panna ei suuda . Ta laskis ennast tõrkumatult vend Juljusest paitada ja muljuda , sest ainult tema keha oli praegu siin , hing aga viibis kusagil mujal , väljaspool seda tuba , Villemi juures , ning vaatas ükskõikselt pealt , mis tema ihuga toimub . Alles siis , kui vend Juljus kogu oma keha raskusega talle peale vajus , ärkas ta oma painajalikust tardumusest ja püüdis ennast vabastada , kuid oli juba hilja . Kui Tingu Liine külast tagasi tuli , oli Tereese juba ammu läinud . Vend Juljus magas poolpaljalt Liine valgel päevatekil nagu aus inimene kunagi , kes pärast ränkrasket päevatööd korraliku puhkuse on ära teeninud . Liine lükkas kambri ukse lahti ning põrnitses vihast kiiskavate silmadega . Teadagi , mis siin toimus . Küllap sai too Vaherpõllu plika oma noosi kätte ning laskis jalga . Ja see kõik toimus tema puhtas abieluvoodis ! Sellele Vaherpõllu hooravõsule ta veel ükskord näitab . Ja kui vend Juljus ärkas ning ettetuppa astus , küsis Liine : " Kas sa nägid õde Tereese äratamisega pihilaual palju vaeva ? " – " Mitte just eriti . " – " Oli ta alles puutumata või langes see au sulle esimesena osaks ? " ei suutnud Tingu Liine küsimata jätta . " Õde Liine . Sa küsid liiga palju – ja asju , mis jumalale ei meeldi . Kui sa tahad olla vaga ja jumalakartlik õde , siis pead sa teravaid sõnu , mis saatan sulle suhu paneb , ütlemata jätma . Sa tead ju , et meie peame puhtad ja kasinad olema nii oma mõtetes , sõnades kui ka tegudes . Minu tegudel ei ole midagi ühist ropu lihahimuga . See on jumala käsk , et ma noori õekesi nende ihuhädas pean aitama , sest muidu lähevad nad patuteele . " Tingu Liine jäi vait , sest ta teadis , et vend Juljusega sellel teemal vaielda ei maksa . Tereese läks ka järgmisse palvetundi . See , mis tema ja vend Juljuse vahel Tingu Liine magamistoas juhtus , oli sedavõrd ihaldusväärne , et Tereese enam muule mõelda ei saanudki . Ta ei suutnud kuidagi järgmist palvetundi ära oodata . Villem oma suudluste ja kallistustega ei tulnud talle enam kordagi meelde . Teda nagu polnud enam olemaski . Ainult vahetevahel vilksatas mõni mõttekilluke kõledast kevadpäevast Kivinõmme bussipeatuses , kus ta Villemi kätt oma peos hoidis , endal pisarad kurgus , et poiss ta terveks suveks maha jätab . Kuid mis olid Villemi suudlused ja kallistused selle kõrval , mida vend Juljus talle pakkus . Tereesele tundus , et tema ees on avanenud uus , senitundmatu maailm , salapärane ja ihaldatav , hullupööraselt magus nauding . Kas see siis ongi see taevalik õndsus , millest vend Juljus rääkis . On see ainult temaga nõnda , või ehk koguni kõikide meestega ? Miks küll Villem sellest ära ütles ? Kas ta tõesti ei märganud , et Tereese teda ihaldas ? Aga võib-olla ei teadnud Villem sellest taevalikust õndsusest ise ka midagi , sest polnud ta ju mingi jumala poolt äravalitud meesterahvas nagu vend Juljus , vaid lihtne külapoiss . Ja Tereesele paistis , et tema tunnetelgi Villemi vastu polnud enam seda võlu ja väärtust mis varem . Kas ta teda üldse armastaski ? Võib-olla oli see ainult lapsepõlvest säilinud harjumus , mis sundis teda poisiga kokku saama . Ehk on õige armastus hoopis see hingemattev nauding , mis tuleb mehega ühises voodis . Tereese oli täielikus segaduses . Ta võrdles mõttes kokkusaamist Villemiga ja vend Juljusega , ning tegi järelduse , et see igatsus , mida ta kevadel ja ka praegugi veel Villemi vastu tunneb , polnud midagi selle kõrval , mida ta usuvennaga kohtumisele mõeldes läbi elas . Seepärast otsustas ta minna ka järgmisse palvetundi ning leida võimalus usuvennaga taas kokku saada . Miks ära öelda niisugusest mõistust röövivast naudingust , mida jumal talle vend Juljuse ihu läbi osaks laseb saada . Kui palvus lõppes , astus vend Juljus Tereese juurde ja ütles : " Luba , kallis õekene , et ma sind sinu koduteel saadan . On juba hilja ja see ei ole hea , kui noor ja kaitsetu , jumala armunõu maitsta saanud tütarlaps üksinda teele läheb , kus saatana käsilased teda kergesti kimbutama võivad tulla . " Tereese noogutas nõusoleku märgiks , saatis Maie ees minema ja jäi ootama . Kuid koduteel kadus järsku jalgrada otse üle heinamaa minnes käest ja Tereese ning vend Juljus seisid küüni ees , kus poolik heinavirn nii meeletult ja kutsuvalt lõhnas , et kuidagi ei saanud muidu , kui nad pidid sinna otsa ronima , et üheskoos oma hinge ja ihu eest palvetada . Ja taas sai Tereese vend Juljuse jumala poolt äravalitud ihu läbi seda taevalikku õndsust tunda , millele ta terve nädala mõtles ning lakkamatult unistas . Ning Tereese põletas kallist usuvenda kogu oma noore keha lõõmava tulega .