kirjak	ilu_tanav_jutt2.tasak.ela	Maniakkide Tänav August oli juba pea täielikult paranenud ja pidi peagi haiglast koju saama . " Polegi need Jõgeva arstid need kõige hullemad , " mõlgutas ta . " Mis tost , et nende valediagnoosidest imelikest ravivõtetest linna peal hirmu- ja õudusejutte räägitakse . " Raadiokell piiksus üheksa ning justkui sellele rihitult lükati varbad ees palatisse uus patsient . Avarii ohver , nagu selgitas õde . Vaene vennike oli ülepeakaela sidemetesse mähitud . August kõlgutas voodiserval jalgu ja valmistus uuega entusiastlikult vestlusse astuma , kuid õde laitis selle nõu maha : mees vajavat rahu . Ja seda pidi August isegi tunnistama , et avariiohver eelistas pigem suletud silmil vait ja vagusi olla , mis ehk tulenes ikka veel osaliselt mõjuvast narkoosist . Ohates keeras August raadio vaiksemaks ja asus raamatut lugema . Palat oli lämbe ning avanud akna , keeras August end peagi magama . Öö . Pahaselt keeras August teise külje . Kõige magusama une pealt tundis ta , et peab asjale minema . " Neetud ! " vandus ta mõttes . " Nüüd mine ringi tuiama ja siis ei jää jälle tükk aega magama . " Kuid teha polnud midagi . Huuled enda peale pahameelest torus , ajas mees end üles ja kooberdas WC-sse . Heitnud unise pilgu uue kaaslase poole , täheldas ta , et too on jalutu . Pannud kitsukeses ruumis tule põlema , astus August poti ette ja ajas püksid maha . Sellesse poosi ta mõneks hetkeks ka jäi , lollakalt allapoole vahtima . Midagi oli raskelt valesti . Ta sikutas püksid uuesti üles ja kuumalaine käis üle terve kere . Tal oli all kaks paari jalgu . Ühed olid ilusti pükstes , teised , veidi pikemad karvased sääred algasid puusadelt . Sealt kus pidzaamapükste värvel lõppes . August oli lühike mees ja kõik — ka kõrgemalt algavad jalad — ulatusid ilusti põrandani . August astus sammu tagasi . Kõik neli jalga allusid talle nagu varem kaks tükki , ainult astuda oli veidi kindlam . Ta pani käe jalale ja silitas seda . Jalg oli tema oma , mis tema oma . Mees tundis selgesti oma käe puudutust . Ärevus haaras Augustil ajust ja pitsitas seda . Susside lohisedes ja paljaste jalgade plätsudes kandus vennike koridori ning sammus jalgu sassi ajamata valveõe lauakese poole . Laua ees jäi ta seisma . Õde tõstis pilgu ajakirjast ja vaatas talle küsivalt otsa . August tõstis oma kaks paljast jalga üles ja lõi nende taldadega õe nina all plaksu . " M-mis te s-selle peale ütlete ? " kraaksatas ta kokutades , kuid küllaltki rahulikult , sest asi polnud talle veel päris kohale jõudnud . Õde jõllitas teda hetke jahmunult , kuid pomisenud siis midagi , mis kõlas nagu " üks moment " , haaras sisetelefoni toru ja klõbistanud nuppe , sisistas sellesse : " Mida te juhmid seal teete ? Üks patsient keldriblokist kooserdab siin praegu ringi ... selge , et kindel — TAL ON NELI JALGA ! " ja virutas vihaselt toru hargile . " Kohe tullakse . " August ei öelnud midagi . Ta oli tumm mis tumm . " Ärge seiske siin valguse käes , keegi patsientidest võib veel näha , saab südamerabanduse . Mis asju te siin õieti ajate ? " " Ma ei tea , " pomises August segaselt . " Mul oli kopsupõletik , aga sellest sain üle . " " Kopsupõletik ? Miks nad teile siis jalad külge pookisid ? Või olete amm ? " August ei saanud midagi aru . " Küllap vist , " pomises ta . " Mina olen ka , muidugi ainult siis , kui ma öövalves olen . Lisaraha ei tee kunagi paha . " Naine lükkas juuksepahmaka kõrvale ja näitas vasakul pool pead olevat kolme kõrva ja kitliesist triikides kolme rinda . " Vaesekesi peab ju toitma , kuni nad omaniku leiavad . " Eemalt koridorilabürindist hakkas kostma jalgade astumist ning summutatud kõnesosinat . " J-jah-jah raha ei tee kunagi paha , " noogutas ka August tundmatu ohu lähenemist tajudes ja veel enam närvi minnes . See oli nagu mingi painaja . Kolme rinna ja nelja kõrvaga naine , tumehämaratest koridoridest lähenevad Keldribloki inimesed ( arvatavasti inimesed ) . Ja tal endal neli jalga . " Kahte pead sa niisama lihtsalt otsa ei klapita , " kostis koridorihämust . " Sellega on ikka tükk pusimist . " August taganes ja pistis kõigi oma nelja jalaga jooksu . " Kuhu ! " kostis selja tagant valveõe terav käratus . August tuiskas ümber nurga ja kihutas esimesele korrusele viiva trepi poole . " Kitsepõrgusse ! " vingatas ta endamisi , kui kuulis tagant äkilisi hõikeid ja tagaajamismüdinat . Jooksnud pimedas õigest koridorist mööda , põrkas August vastu mingit potis kasvavat kummipuud , pöördus ringi ja süstis õigesse suunda . Ent viivitushetk maksis end kätte . Mustavast õhust kihutas välja kahepäine , kuuekäeline ja jumal üksi teab mitmejalgne peletis . Hirmuhuilet kuuldavale lastes haaras August trepikoja ukse kõrval seisva metallvarrastest riidenagi ja ise peaaegu vastu seina joostes käänas otsa jooksu pealt olevuse poole . See rehmas kõigi oma kuue käega , ent tegu oli siiski nii ootamatu , et piigina tungisid mütsivarna ogad tollele vasakusse pähe . Õõksatades taarus olevus paar sammu tagasi ja enne veel kui põrandale kukkus , lagunes tükkideks . Käed-jalad ning teine pea pudenesid läbisegi põrandale ning hakkasid seal siis rahutult siplema . Õudusega nägi August , kuidas jalad ennast ükshaaval hämaruses püsti ajasid ja tema poole hüplema hakkasid . Tumedalt linoleumilt ei paistnud hästi , aga mees tundis , et ka käed sibavad tema poole . Pooleks ininaga urisedes kukkus August neid jalgade ja riidevarnaga laiali peksma . Pealetungivad ihuliikmed tõmbusid tagasi , niipea kui ta oli mõnel neis luud purustanud ja kadusid krabistades pimedatesse koridoridesse ning trepikotta kuhu nad ta hoopidest paiskusid . Ainult purustatud peaga , kahe käe ja jalaga inimkeha jäi põrandale veritsedes lamama . Ning teine pea , mis külmal kooljailmel Augustit vahtis . Mees virutas sellele riidevarnaga - ajusi laiali pritsides lendas pea pimedusse , kus ta vastu seina kopsatas . August seisis vabisedes keset musta koridori ja ei teadnud mida teha . Trepile ta pelgas minna , sest kartis sinna kadunud paari kätt ja jalga . Arvatavasti jäid nad kuhugi varitsema . Sealtpoolt , kust ta tulnud oli , kostsid äkki mingid hääled . Küllap oli keegi lärmi peale üles ärganud . Siis vapustas haiglat jube kriiskamine . " KÄSIIIII , KÄSIIII ! " Kellegi hõik , millegi klirin . Kriiskamine lämmatati , see muutus mulksuvaks ja hajus . Ent nüüd kostis uste avamist ning hääli ka mujalt . August hakkas mööda seinaääri sinnapoole hiilima . Ärritatud-ehmunud hääled valjenesid . " Oodake siin , ma lähen kutsun kohe tohtri ! " kostis valveõe hääl . August piilus nurga tagant välja . Kitlis naine kadus teisele poole koridorihämusse . Põrandal lamas minestunud naispatsient ning ümber tema <arv>-<arv> pidzhaamades inimest . Laual , mille kõrval nad seisid , lebas käsi . Arvatavasti üks neist , kes Augusti eest jalga lasid . " Oleks võinud ju SELLE ka kaasa võtta , " virises keegi . Üks meestest astus lauale ligemale ja katsus kätt . Sooja puudutust tundes elustus käsi silmapilkselt . Välkkiirelt haarasid sõrmed mehel randmest . Hirmust röögatades hüppas mees metsikult oma kätt vabaks raputada püüdes eemale . Ent SEE oli kui tangidega ta küljes . Vastikusest moondunud näoga tagus mees Kätt vastu lauaplaadi serva . Puhkes kohutav lärm ja rüsin , milles keegi vanem mees endal rinnust haaras ja põrandale vajus . August volksas nurga tagant välja ja jooksis Käega maadlevale mehele appi . Enne veel kui ta kohale jõudis oli Käsi mingi trikiga mehel kõri kallal . August haaras Käest ja hakkas seda ära kiskuma . Mehe silmamunad pöördusid pahupidi . Käe hiigelbiitseps värises pingutusest . Nähes pimedusest ilmunud neljajalgset meest üksiku käe kallal , põgenesid paanikas patsiendid haiglasügavusse . Meeletult rapsides kiskus August mehe tahtmatult tasakaalust välja . See kukkus alguses põlvili , seejärel kõhuli . Siis lasi ka Käsi temast lahti . August , kes ei osanud seda oodatagi , pidi oma neljast jalast hoolimata selili prantsatama . Hooga tõmbas ta Käe vastu oma rüseluses paljakskistud rinda . August tundis kerget valupistet ja siis oli käsi temaga üks . Lahutamatu nagu jaladki . Rõvedust tundes haaras August sellest kinni ja tundis , et hoiab käes iseenda kätt . Sellest vapustusest toibumata kuulis August taaskord eemal sammukobinat ja hääli . Kikivarvul hüppas ta oma palatiuksest sisse ja tõmbas selle enda järel peaaegu kinni , jättes vaid õrnalt paokile . Siis heitis ta pilgu ümberringi . Palatis polnud kedagi peale jalutu avariiohvri . JALUTU ? Augustile tõusis eredalt silme ette pilt , kuidas too mees õhtul tuppa lükati . JALAD EES !!! Hetke seisis ta nagu halvatu . Ning siis taipas ta , et mees on ärkvel ja vahib teda ja tema kaht paari jalgu . August lausa hüppas talle oma kolme käega kallale : " Sina oled selles värgis osanik , " lõrises August ja näitas kolmanda käega oma karvastele lisajalgadele . Mees noogutas ehmunult . " Kust sa nad said ? MIKS NAD MINU KÜLJES ON ? " Ta heitis pilgu palatiukse poole . Koridorist kostis tramburai minestanud naise ja kahe surnud mehe ümber . Paistis , et ka vanaätt oli hinge heitnud . " RÄÄGI ! Vaikselt aga kiiresti ! " " Ma sain nad peale avariid , kus ma mõlemast jalast ilma jäin . Doktor Pärnakeselt , tema need aretas . " " Misasjad ? " " Need doonorjalad . " " ... ja käed , " August lehvitas oma lisakätt mehe näo ees . " ... ja käed ja muud asjad . " " Misasjad ? " " Need on nagu eraldi elusorganismid , parasiiditüüpi . Kui inimesele külge paned , lülituvad kohe tema närvi- ja vereringesüsteemi . Sealt saavad nad peremehelt toitaineid . Neil endil ju suud ei ole . " August vahtis teda uskudes enda hullumeelsusse . " Aga miks nad minu küljes on ? Mees naeratas virilalt . " Sellepärast , et ma sain vigastada . Kui peremeesorganism ei suuda enam oma kohust täita , siis lähevad need neetud parasiidid uut peremeest otsima . See on nende ainus viga . " " Teine viga on neil veel , " ütles August . " Nad tapavad inimesi . " Mees raputas kõhklevalt pead , " ..ee .. eei teea , kui sa neile just liiga ei tee . " August võpatas , mõeldes inimesele , kelle ta oli riidevarnaga tapnud . " Aga miks nad seda siis salaja teevad ? See on ju suur leidus ! " " A mis sellest lihtrahvale ikka kuulutada , raha neil nagunii pole . Tasu neid ilmaasjata kättesaamatuga õrritada . Muidu veel keelatakse jälle ära , nagu klooniminegi . " August korsatas . " Noh , enam seda vaka all ei hoita , " sisises ta ja tõusis . Kuulatas . Koridoris oli kõik vaikseks jäänud . Nähtavasti oli personal valitseva segaduse klaarimisega kusgil mujal ametis . " Kuhu sa , loll , lähed , " hüüatas mees . " Kuhu vaja , sinna lähengi , " pomises August ja libistas end palatist välja . LÄTAKI , lõi kirvehoop ta pea pooleks . Tükkideks lagunedes vajus poole peaga keha põrandale . Kirves koos pea ülemise poolega jäi uksepiida sisse . Doktor Pärnake vaatas valveõele valjult otsa . " Patsiendid palatisse tagasi ja hommikul kannad ette , et nad said kogemata hallutsinatsioone esile kutsuvaid aineid . "