kirjak	ilu_ounapuu.tasak.ela	Punased safiansaapad Gerhardi jalas purustasid härmatanud kõrsi . Poisi meelest oli kogu nõmm kastetud suhkruvaapa ja siis tarduma jäetud . Ta kummardus ja noppis ühe kanarbikuvarre , tõstis sädeleva taime paokil huulte juurde , pigistas silmad kõvasti kinni ja hingas külmunud taime värskust mitu korda sügavalt sisse . Mändide vahelt kostis lühike sarvehüüd . Siis teine . Vastuseks lõi rähn noka Gerhardi pea kohal raevuka tärinaga puusse . Poiss võpatas , kohendas rasket nahkpauna ja kiirustas edasi . Vanaisa pikad suured jäljed olid härmas maapinnal selgesti näha . Gerhard astus täpselt vanaisa jälgedes . Nahkpaun nagises kiirete sammude rütmis . Gerhard tundis sõõrmetes küpseva liha magusat lõhna . Ta jõudis külmunud ojani , mille klaaskaas oli puhas ja sile ning põhi paistis selgesti kätte , ja laskus põlvili . Siis aeglaselt kõhuli . Surus käed kulmudele ja silmitses ojapõhja tardunud vaikust . Suur kala , jäme nagu palk , ilmus vaatevälja ja poiss nägi selgesti , kuidas tähnilise kala lõpused liiguvad . Siis kadus vee-elanik rohupuhmasse . Tema laisk sabalöök lõi liikuma õrna mudapilve , mis hajus allavoolu nagu suits . Samal hetkel ilmus lapiku kivi alt must vähk . Gerhard polnud kunagi nii suurt vähki näinud ja pidas hinge kinni . Vähk oli pahura olemisega ja nõnda lähedal , et poiss tõusis ehmunult püsti ja kiirustas igaks juhuks mitu korda tagasi vaadates edasi . Vanaisa istus suure kõvera tammepuu all , silmad poolsuletud ja uudistas Mingi , kes suures leegis liha küpsetas ja tasakesi laulis . Mingi selg oli kumer ja tema punased kübarasuled hoidsid veidralt kikki . Tüdruk meenutas Gerhardile üht lõunamaa lindu . Vanaisa oli karvase vammuse eest valla jätnud . Tema rõngassärk kilksatas , kui ta end mugavalt paremale küljele kohendas ja hõbedase peekri välja otsis . Gerhard asetas raske pambu maha ja istus sammaldunud kivile . Vanaisa niristas väikesest puuankrust tumepunast vedelikku ja laksutas rahulolevalt keelt . Keegi ei lausunud sõnagi . Vanaisa tõstis peekri huultele ja vänge kirsilõhn valgus tema ümber pilvena laiali . Kuiv kadakas võttis särinal tuld ja Ming võpatas . Vanaisa muigas ja võttis uue lonksu . Kivist õhkus teravat külma . Gerhard asetas lambanahksed kindad istumise alla . Nüüd oli palju parem . Äkki jäi rähn vait . Ainult lõke praksus , rasv särises ja väike Ming laulis omas keeles kummalist kurguhäälset laulu . Tüdruku tumedatest silmadest ja niisketelt huultelt helkis vastu lõkketule valgus . Vanaisa lõug liikus Mingi laulmise taktis paremale ja vasakule . Gerhard turtsatas ja sirutas jalad lõkkele lähemale . Tüdruk jättis laulmise katki ja uuris lihavarrast . Siis tõmbas ta tupest pussi , lõikas tükikese särisevat liha ja maitses , noogutas rahulolevalt ja vaatas vanaisa poole . Vanamees tõusis istuma ja sirutas käe pikalt välja . Ming asetas lihaviilud valgele leivatükile , ulatas isandale ja vanaisa lõi hambad auravasse lihasse . Ming hakkas heleda häälega naerma , siis urises tasa , valmistas kiiresti järgmise leiva ja ulatas Gerhardile . Poisi külmast kohmetu käsi vääratas ja liha oleks äärepealt maha pudenenud . Ta haaras välkkiirelt huultega lihatüki ja piilus tüdruku poole , kes ikka veel tasa urises , endal silmad suletud . Gerhard sõi kiiresti ja aplalt . Liha maitses hea . Ka leib , millesse oli imbunud kuuma soolast rasva , oli hea . Gerhard lakkus sõrmed puhtaks ja sirutas end härmas kanarbikul mõnusalt välja . Kanarbik sädeles ja murdus tasase raginaga nagu klaas . Päikesekiired jõudsid Gerhardi jalgadeni ja tungisid läbi õhukese naha . Punased kulunud tallaga saapad aurasid . Gerhardi näo lahedal oli härmas kastehein . Poiss vaatas huviga , kuidas härmatis sulab . Ta noppis sõrmega suure kristallselge piisa ja pistis suhu . Piisk jättis suhu värske ja puhta maitse . Ming nurrus oma lõputut laulu . Vanaisa võttis naaritsanahkse mütsi peast , pühkis paljalt kiirult higi ja ohkas . Hall valgete äärtega suur pilv , mis oli neid saatnud eilsest õhtust alates , muutis pidevalt kuju . Ming avas väikese bambuskorvi ja võttis sealt punasest puust karbikese . Tema liigutused olid kiired ja täpsed . Tüdruk avas karbikese ja tegi oma pigimusta patsiotsa suus märjaks , tõstis pilgu halli pilve poole ja urises . Siis kastis ta oma patsi musta läikivasse tušši . Gerhard pidas hinge kinni ja piilus vanaisa poole . Vanamees jälgis ainiti Mingi . Tema suu oli lahti ja tundus , et ta tahab midagi öelda . Gerhard hingas katkendlikult . Ta teadis , et kohe juhtub midagi sellist , mida siin külmal ja udusel maal veel iial pole juhtunud . Gerhard tahtis hüüda , et ... Aga vanaisa surus oma käe talle suule ja poiss rahunes . Ming silmitses teraselt pilve , ja hetkel , mil lõuendhall pilv kogu silmapiiri varjates laiali laotus , visandas sellele kärmelt hapra torni kujutise . Gerhard neelatas ja jäi metsa kohal kõrguvat teletorni vaatama . Vanaisa sosistas tigedalt : " Vara veel ! Vara ! " Gerhard hüppas püsti , haaras kivilt kinda ja pühkis välkkiire liigutusega silmapiiri puhtaks . Ming seisis langetatud päi ja näppis patsiotsa . Tema sõrmede vahelt nõrgus musta värvi ja tüdruku silmad olid pisarais . Vanaisa müksas teda sõbralikult ja naeris , siis tõsines järsku ja ütles : " Joonista mulle linn ! Kivist kindlus koos tornide ja sildadega ! " Tüdruk haaras patsi kindlalt pihku ja sosistas : " Saagu siia linn ! " Ja kohe võttis paekivist müüride ja tahmaste tornidega kindlus silmapiiril selged piirjooned . Mingi pintsel liikus väledalt , puust tõstesillad avanesid kriginal ja kuulda oli koerte haukumist . Gerhard teritas pilku ja nägi kolme musta koera , kes jooksid müüril . Mingi palged lõid õhetama ja ta vabises nagu palavikus . Ta vaatas ujedalt vanamehe poole ja küsis õhinal : " Kas inimesed ka ? " Vanaisa tõusis ja surus mütsi pähe , vajus korraks mõttesse ja noogutas . Ming ajas jalad harki , tema pats vihises linna kohal nagu piits ja kohe kappasidki viis ratsanikku väravast välja nagu viirastused ! Nende lühikesed odad särahtasid päikeses ja öömustad mantlid lehvisid nagu lipud . Gerhardi kõrvu tungis kapjade müdin puust sillutisel ja ninna tõrvikute lõhn . Taanduv udu tõi hääled lähemale ja Gerhard kuulis selgelt , kuidas rakmed kilisevad ja koerad lõõtsutavad . Lahtiste kivide rabinal tormas musta kiivriga pisike mees müürile ja puhus trompetit . Tahmases linnas ärgati . Väike Ming vehkis pintsliga nagu pöörane . Torne ja müüre tuli järjest juurde . See oli tõeline loominguline palang . Vanaisa tõstis tunnustavalt pöidla ja kiitis : " Tubli tüdruk . " Aga Ming maalis juba merd . Tema patsi alt ilmusid linnamüüre nilpsavad vahused lained . Vanaisa võttis Gerhardil õlgade ümbert kinni ja küsis : " Kas see linn meeldib sulle , mu poiss ? " Gerhard vaikis ja vaatas linna . Vanaisa raputas teda ja küsis : " Kas see on ilus linn ? " Poiss köhatas hääle puhtaks ja vastas : " Jah . See on väga ilus linn . " " Nüüd on meil kõigil oma linn , " ütles vanaisa ja tonkas oma raudse kindaga Gerhardile rindu : " Mul linn ... Sul linn ... " Siis vaatas vanaisa Mingi poole . " Tal linn ! " Gerhard otsis kirjutustarbed välja , vidutas silmi ja kirjutas puhtale pärgamendile : " Mingi linn . " " Rott ! Näe , rott ! " kilkas Lilli , sikutas isa habemest ja ärkas . Taat keeras end pahuralt ägades paremale küljele ja jäi räpast krohvseina põrnitsema . Siis aga pilgutas kiiresti silmi , avas suu pärani ja hakkas õhku ahmima . Ta hingeldas nii koledasti , et tema kähe vilin ajas Lillile hirmu nahka . Taat oli öelnud , et kui ta õhku ahmib , ei tohi Lilli seda näha ja peab kähku välja minema . Kõigest väest nuttu tagasi hoides , hambad risti , liipas Lilli rehetuppa . Ta lükkas raske ukse irvakile ja piilus pimedusse . Siin oli jahe ja vaikne . Lilli ukerdas üle kõrge lävepaku ja katsus vasaku jala suure varbaga külma savipõrandat , võttis siis kahe käega jalapöiast kinni ja tõstis ka parema jala üle paku . Parem jalg oli nagu kivist voolitud . Lilli oli alati mõelnud , et see haige jalg pole üldse tema oma , et ühel hommikul ärgates on kõik jälle korras , et kõik on nii nagu enne õnnetust . Lilli neelatas . Õnnetusest ei tohtinud mõeldagi , veel vähem rääkida . Taat oli selle selge sõnaga ära keelanud , kui ta ükskord Lillit sakutas ja käratas : " Mette üits piuks ! " Lilli käis tihti rehetoas seismas . Kui ta kambriukse kinni lükkas , läks siin pimedaks nagu kotis . Pimedus meeldis Lillile , see oli kuidagi eriliselt turvaline ja hea , aga natuke jube oli ka . Pimedas sai mõtelda maailma asjade üle . Kõige rohkem mõtles Lilli rotist ja kassist , aga ka endast ja taadist . Emast mõtles ta haruharva , sest taat oli talle ükskord öelnud , et surnud inimestest ei tohi mõtelda . Ta ähvardas , et kui Lilli kogu aeg emale mõtleb , siis ongi Kreet ühel päeval tagasi , mädanenud kleidiräbal seljas , punane pats maani ja poolkustunud sigaret luiste näppude vahel . Sihuke jutt ajas Lillile hirmu naha vahele . Ta ei tahtnud seda hõõgvel suitsuotsa rehetoas näha , siin oli kuiva heina - läheb veel põlema , kus siis selle kahju ots ! Praegu oli talv ja talviti oli rehetuba külm nagu hundilaut . Lillile oli see seitsmes talv . Lilli teadis seda , sest ta oli ise juures , kui kirikuõpetaja taadile nõnda ütles . Õpetajahärra oli taadiga kõvasti kärkinud ja käskinud tal Lilli otsekohe koolimajja viia . " Niisugune tüdrukuvolakas peab koolis käima , tähti ja muud tarkust õppima ! " Õpetajal oli isemoodi hääl . Ta ei rääkinud nagu taat , kes aina pudistas ja iga natukese aja tagant õhku ahmis , vaid otsekui laulis sõnad suust välja . Seda oli kena kuulata , pealegi kui kirikhärral oli meeldivalt kibekas ja külm piparmündilõhn , sest ta lutsis kogu aeg valgeid ümmargusi terakesi . Kui Lilli nägi , kuidas õpetaja neid keele alla paneb , hakkas tal suu vett jooksma . Ta pühkis oma huuled varrukaga lörinal kuivaks ja vahtis üksisilmi õpetajahärra helepunast suud , mis oli pisike ja pruntis , otsekui punase pliiatsiga joonistatud . Täpselt nagu poetädil Anul . Kirikhärra aga muigas ja sõnas : " Armas laps , validool on sinule küll kurjast " , pistis käe põue ja tõmbas välja isemoodi nahkraamatukese . Ta võttis sealt vahelt kirju paberilipaka , andis Lillile ja manitses : " Ära isale näita ! Peida ära , otsekohe , muidu ma võtan tagasi ! " Lilli oli selliseid kirjusid pabereid näinud küll , harilikult oli paber kokku keeratud ja nutsaku sees oli pruun kuhjake , magus nagu suhkur . Aga see siin oli lihtsalt paber . Tõsi , ilusasti sirgeks triigitud ja mingi vanamehe pilt peal . Vanamees oli paberil natuke taadi moodi , aga hulga ilusamini riides , pikki juukseid ja salkus halli habet polnud tal ka . " Mis sii on ? " küsis Lilli sosinal . Ta oli üsna kohkunud , kui kirikhärra kurja häält tegi , ja torkas kirju paberi kähku põue . Ise mõtles , kas peaks ka õpetajahärrale ütlema , et isa vahib juba mitmendat päeva liikumatult seina , on külm nagu lumi ja ei hinga üldse . Lilli otsustas , et ei räägi midagi , sest kirikhärra võib jälle vihastada ja teda kaelast pigistada nagu tookord , kui Lilli ei saanud pärast suvi otsa pead keerata . " See on raha . Viiekümnekroonine raha . Selle eest saad osta kommi ja valget saia , ja kui tahad , siis ka magusat kihisevat vett . Aga kõige targem oleks sul osta leiba ja soola , sest need kaks asja peavad ühes tõelises inimeste kodus olema uhkelt laua peal ! Just need kaks , ja piibel , ei rohkem ega vähem ! Kas teil piibel on ikka majas nähtaval kohal ? " Lilli nuuksatas : " Aga taat ütles , et tares peavad olema tikud . Kõige tähtsam on tuli . Sii annap palju rohkem sooja kui ek-lekter ! " Ta mõtles hetke ja piiksatas . Siis tegi veel kord sedasama häält : " Pii-piiks ! " Õpetaja Hummer vaatas kurva põlgusega pisikest paganat , kes kandis peas imelikku sarvedega mütsi ja veidralt piiksus . Ta ohkas sügavalt , surus käed sooblinahksesse muhvi ja tõstis silmad taeva poole . " Või tikud ! Teie saadana sigidikud , ükskord te kõik veel kogu selle krempli põlema pistate ja paljaks kärssate ! " Kirikuõpetaja vaatas tihti taevasse , talle meeldis taeva lõputu sina . Sageli mõtles ta end selle lõppu seisma . Ta oli kindel , et taeva lõpus on üks kindel aste või lauajupp nagu purre , kus saab rahulikult seista ja mitte millestki mõelda . Lihtsalt seista . Tikksirgelt , käed püksiõmblustel , silmad kinni ja suu avatud hääletuks karjeks . Hääletuks karjeks ! Kirikhärrale meeldis see väljend . Tihti põimis ta oma jutlustesse sadu hääletuid karjeid . Hääletud karjed olid tema saladus . Õpetaja Hummer jälestas inimesi . See pisike haisev plika oma valesti kokkukasvanud jalaga tundus talle eriti vastik . Oli ikka kole küll , kui see inimeseloom oma paremat jalga järele vedas - lumesegusesse porri jäi inetu vagu , nagu lohistaks keegi tuima ja pinnulist palki läbi püdela pori . Ja siis veel see jube saba ! Kirikhärra vabistas õlgu ja katsetas oma hääletut karjet : tardus valveseisangusse , ristas käed muhvis palveks ja ajas suu pärani . Kohe hakkaski parem ning õpetaja mõtles : " Just nii on hea ! Hea ! Jumal , ainult sina kuuled mind ! Juba on väga hea ! Ja aina paremaks läheb ! " Lilli liipas vapralt edasi . Ta suunas oma vesised silmad tornikellale . Seda suurt ilusat kella vaatas ta alati . Kui mõlemad sirged asjad sattusid täpselt püsti teineteise peale , avanes väike must uks ja suure läbiroostetanud peaga kuke moodi elukas hüppas välja . Miski sahises ja ragises väheke aega ja siis hakkas elukas koleda häälega kisama ning rauast tiibu liigutama . See oli nii naljakas , et Lilli naeris iga kord laginal . Sageli kukutas ta end pikali ja aina lõkerdas . Kui aga Naftoli tuli oma kelguga ja jäi tema juurde seisma , lõpetas Lilli otsekohe naermise ja ukerdas end püsti , sest see Naftoli oli üks ettearvamatu käitumisega vanamees . Lilli teadis , et Naftoli on venelane . Pärast viimast sõda oli ta võtnud eesti naise ja sellele vene keele suhu peksnud , nagu Naftoli ise seletas . Ta oli oma ilusat prouat ähvardanud , et lõikab tal soome pussiga keele suust , kui naine veel seda jubedat eestit govoriitab . Mäealuse Imbi nuttis silmad peast , kuid eesti keele unustaski päevapealt . Ta hakkas hoopis hirmsasti suitsetama , tõmbas päevas kolm pakki joonelt ära . Naftoli aga ostis prouale ilusad mustad prillid . Nüüd polnud enam veriseid silmaauke näha ja elu läks kenasti edasi . Lilli piilus sõrmede vahelt Naftoli poole ja liipas aeglaselt eemale . Ta teadis küll , mida see vanamees tegema hakkab . Venelane võttis võidunud niinemärsist pragulise savikruusi ja hõõrus seda kasukavarrukaga , siis torkas sinise nina sügavale märssi ja koukis sealt tasase kirumise saatel välja pragunenud puutahvli ning sidus ikooni nagu kilbi rinnale . Nüüd sättis ta end mugavamini istuma , asetas kruusi jalge ette lumele ja hakkas uskumatult kõrge häälega soiguma : " Armsaaat ihmiseet , pasaaaluista , pamooogite , nüit kooohe jaaa ... Pamooogite , pasaaaluista ! " Vanamehenäss õõtsutas end edasi-tagasi , aeg-ajalt kiljatas ja hakkas tõmblema , siis aga rahunes ja soigus edasi . Tema tahmunud ja kriimulisel ikoonil pilkusid Grigori Võidutooja petivärvi pilusilmad . Lillile meenutas koleda näoga Võidutooja halli kassi , kes helendavas kastis ajab taga lõbusat rotti . Lilli nägi seda vaprat väikest rotti tihti unes . Poetädi Anu teadis isegi lõbusa roti nime , see oli justkui väljamaa nimi , Serri või midagi taolist . Ja kassi nägi Lilli unes muidugi ka . Kass oli alatu . Ja väga tige valetaja , täpselt nagu taat . Rott jälle oli ilus ja kaval , armsat halli värvi , täpselt nagu Lilli mantel ja müts . Mütsi oli Lilli ise valmis meisterdanud . Lõikas kääridega mitu riidetükki mantli selja pealt välja ja õmbles kokku . Kui mantlit ainult eest vaadata , pole üldse aru saada , et selja peal on suur auk . Ja kes tema selga ikka vaatab ! Lilli teadis väga hästi , et kõik vahivad ainult tema kõverat jalga . Kui ta alevisse läheb , siis saab ju poe juures selja vastu seina keerata või lihtsalt põõsastes kükitada , ka silmad võib kinni panna - siis pole enam olemas mitte kedagi ega mitte midagi . Müts oli väga ilus , kahe ümara kõrvaga nagu päris rotil . Lilli oli halli riiet hõõrunud keedetud peediga ja nüüd olid kõrvad seestpoolt kenasti roosakad - just nagu sellel helendava kasti rotil ! Põletatud korgiga kraapis ta endale nina alla pikad vurrud ja ninaotski oli must ja läikiv . Kodus sidus Lilli endale ka saba taha , aga alevisse minnes kiskus ta selle tavaliselt ära - poe juures käis palju inimesi , mõni võis peale astuda ja haiget teha . Saba aga oli vägev - jämedast takuköiest ja kolm korda nii pikk kui Lilli ise , jäme traat sisse pusserdatud , kange ja tugev nagu tross . Lilli värvis saba mudaga halliks , ja kui ta siis põllul või kraavides lonkas ja piiksus , tundus ta endale iga päevaga üha rohkem päris rotina , keda taiplik meel on päästnud teraslõksust . " Uih ! Piiks-piiks ! " Lilli ehmus praegu päris tõsiselt . Ta oli seni arvanud , et seisab pimedas rehetoas , aga piiks ! Issa ristike , ta oli juba peaaegu poe juures ! Õpetaja Hummer Ja Naftoli - kõik oligi päriselt juhtunud . Kui tore ! Lilli hakkas kibekähku edasi liipama . Hallist kivist ja punase katusega poemaja paistis juba selgelt . Lilli imetles suurt valget pestud taldrikut poemaja korstna kõrval . Ta oli kindel , et see on mõne vanapagana või hiiglase oma , kes on selle kiiruga maha unustanud . Lilli neelatas . Nende kodus taldrikuid polnud . Neil polnud kodus toitugi , mida taldrikule panna . Kui taat tõi vahel kaasa konte , leivatükke ja silgupäid , siis aeti kõik kiiruga otse paberilt sisse ja tihti kugistas taat isegi rasvase ajaleheräbala oma pärani kurgust alla . Hästi teraselt vaadates võis poe suurel vaateaknal näha ka helendavat võlukasti . Lilli seisatas , et kollane buss mööda lasta , tõstis siis pilgu ja kangestus mõnust . " Piiks ! " Helendav kast näitas rotti ja kassi , kes tegid oma tempe nii nagu alati . Peagi täitis suur ja tige kassinägu kasti täielikult - võis näha tema koledaid teravaid hambaid ja pikka punast keelt . Lilli leidis , et kassile on vaja säru teha , ning hüüdis : " Ma olen siin ! Rott Lilli on siin ! " Ja koperdas oma rasket saba keerutades sõiduteele , otse bussi tagant väljalipsanud soomuslimusiini rataste alla . Mitu minutit sõideti vaikides . Kui Haapsalu tuled paistma hakkasid , küsis hallipäine mees tagaistmelt tasase häälega : " Mis siin ennist juhtus ? Mis see oli , ma küsin ? " Käsundusohvitser juhi kõrval pöördus poolenisti ümber ja raporteeris : " See oli rott . Lihtsalt üks rott . " Hallipäine härra hakkas prille puhastama . " Võimalik ... Siin on neid palju . Mere ääres on mädanenud adru . Adrupudru . " Musta läikiva kiivriga käsundusohvitser noogutas ja naeratas . " Heinar , teie ei pea nii kõvasti rääkima , " hüüdis vanahärra . " Minu kuulmine on täiesti korras . " Ta süütas muiates sigareti , tõmbas mõnuga kanget " Marlboro " tubakasuitsu kopsudesse ja ütles sosinal : " Tuleb väikesed tunnelid ehitada . Kõigi maanteede alt läbi nagu Euroopas ! On mul õigus ? " Millegipärast jäi ta oma kuldset tulemasinat silmitsema . Äkki kuulis vanahärra enda kõrval tasast lapsehäält , kes uudishimulikult küsis : " Mis sii on ? " Vanahärra avas kiirustades musta agenda , kruvis " Parkeri " sulepea lahti ja kirjutas järgmise päeva esimesse lahtrisse suurte ja selgete tähtedega : missioon . Siis keeras ta näo pimeda akna poole ja muigutas mitu korda suud . Väike Liisbet pani käed kokku , vaatas murenenud peaga kipsnukule silma , tõmbas sügavalt hinge ja alustas : " Tere õhtust , meie jälle siin . Suur-Ameerika tänavalt , rohelise maja teiselt korruselt . Mina , Liisbet Meigas , kaksteist aastat vana - sa ju tunned mind küll , armas onu Jumal ? Ja väike Neiu . Neiut tead sa ju ka ? Neiu on nukk , näe , seesama siin minu kõrval . Igal õhtul ja hommikul oleme sinuga rääkinud . Päeval ka , siis kui keegi ei kuule . Mitte sellepärast , et me sind häbeneksime , seda ei maksa küll arvata . Me lihtsalt ei taha teiste kuuldes sinuga rääkida . Me ei käi kirikus ka , just sellepärast ei käigi , et kirikus kõik muudkui vaatavad ja vangutavad pead . Tegelikult ei luba ema meil kirikusse minna , sest Luise tänaval võib auto alla jääda . Koos isaga oleme küll käinud , sa ju mäletad , onu Jumal ? Kindlasti sa oled meid kirikus näinud . Jõululaupäeval ja ... Vabariigi aastapäeval ja tädi Hilda matuste ajal. Nii et me teame väga hästi seda kahe torniga suurt kivist maja , kus sa vahel elad . See maja on meie tänavalt näha , aga ainult ühe koha pealt , katuse ja puu vahelt . Nüüd aga ütleme koos Neiuga sulle : suur tänu . " Liisbet haaras nuku ja nad tegid koos sügava kummarduse . Liisbet vaatas nukku ja manitses : " Noh , Neiu , ütle sina ka ! Suur-suur tänu sulle , onu Jumal , et sa tegid nii , et onu Gunnar oma pea katki kukkus ! " Tüdruk vaatas nukku ja talle tundus , et nukk raputab pead . " Neiu , ära sina sega vahele ! Las ma räägin rahulikult onu Jumalaga . " Nukk ei liigutanud ennast ja Liisbet jätkas . " Ole hea , tee nii , et onu Gunnar enam mitte kunagi haiglast välja ei saaks . Tee nii , et ta pea ei kasvakski enam kinni . Siis ta ei saa mind enam taga ajada ja maha murda . Aga kas tõesti sina panid ta seal keldris kukkuma ? Sest kui sa seda poleks teinud , oleks jälle juhtunud see kole asi , mis juhtus möödunud suvel . Sa ju tead küll , mis siis juhtus ... Sealsamas keldris . Mäletad , miks ma möödunud suvel haiglasse pidin minema ? Ma ju rääkisin sulle . Ainult sulle ! Ema , isa ja politseinik ei saanudki täpselt teada ... Ütle , et sa mäletad . " Liisbet vaatas üksisilmi musta taevalappi , mis paistis kitsukesest aknast , ja piilus siis Neiu poole . Nukk püsis liikumatu ja vaatas oma maalitud silmadega temast mööda . Tüdruk vaikis , siis hakkas hääletult nutma . Ta pressis läbi nutu : " Ma ei taha selle koleda asja peale mõelda ka mitte ! Ei taha sellest uuesti rääkida . Aga ma ei saa sinna midagi parata , kogu aeg on meeles . Ütlen küll endale , et mitte kunagi enam ei mõtle ma selle hirmsa asja peale . Aga ikka tuleb meelde ! Kogu aeg tuleb meelde , kuigi ma seda ei taha ! Neiu ka ei taha ! Neiu nägi kõike pealt , sa tead ju küll ... Ütle , et tead ! Neiu oli mul süles . Enne kui onu Gunnar mind pikali lükkas , hüüdis ta naerdes : " Noh , väike neiu ! " Mina arvasin , et ta räägib nukuga , hakkasin naerma ja sirutasin Neiu tema poole . Onu sai hirmus tigedaks , kiskus mul Neiu käest ja viskas vastu seina ... Vaata ise , Neiu kukal ja üks käsi on katki . Näed ? " Nukk kukkus hääletult külili . Liisbet keeras nuku pea nii , et see oma tühjade silmadega talle otsa vaataks . Pea krigises tasa ja paar valget kipsiraasu pudenes pimedas toas soojalt helendavale padjale . " Anna andeks , Neiu ! " Liisbet tegi sõrme suus märjaks , korjas kipsipuru kokku ja poetas voodi alla . Siis pani ta käed uuesti kokku ja sulges silmad . " Me oleme jälle siin . Meie - Liisbet ja Neiu . Ära karda , onu Jumal , seekord ei palu me sinu käest midagi . Tegelikult sa aitasid mind tookord väga . Arstionu ütles ka , et see oli ainult tänu sinule , et onu Gunnar kukkus . Et muidu oleks asi mulle palju hullemini lõppenud . Ja et tänu sinule oli kirves just niimoodi paku najale jäetud . Sa ju tead , et harilikult lüüakse kirves teraga pakku ? Aga seekord seda ei olnud tehtud ! Keegi oli kirve hoopis paku najale toetanud . Olen kindel , et see olid sina , onu Jumal ! Neiu on ka ... vist ... täiesti kindel . Veel kord , palju tänu abi eest ! " Liisbet vaatas Neiule otsa , kohendas juukseid ja hammustas huulde . " Me oleme mitu korda sinu käest jäätist palunud . Onu Fjodorile neljandast korterist andsid sa ilusa karvamütsi ja Milenale number kolmandasse saatsid eile briketti . Milena rääkis kõigile , et tänu sinule see briketiauto lõpuks tuli . Sa teed suuri inimesi õnnelikuks . Aga miks sa laste peale ei mõtle ? Kas sa tõesti ei raatsi mulle isegi üht jäätist saata ? Kahte polegi vaja , Neiu on ju nukk . Nojah , ma saan aru küll , et see seal keldris oli sul hästi tehtud . Et sa mind päästsid . Aga jäätist oleks ka tahtnud . Ega ma rulluiske enam nii väga tahagi . Ma saan aru , et sul pole ka lõpmata palju raha , sa oled meie maja inimesi nii palju aidanud . Ma kuulsin , kui onu Meinhard ütles , et tänu Jumalale on tal nüüd uus auto . Neiu kuulis ka , Neiu oli mul süles . Ja tänu sinule on meile ainult kaks korda sisse murtud , konstaabel ise ütles . Me mõlemad kuulsime . Aga nüüd kõige tähtsam . Isal käis üks Saksamaal elav onu külas . Noh , see sakslane oli Eestis matkamas . Ja nad rääkisid köögis juttu . Ema ütles küll , et tulge tuppa juttu rääkima , aga isa seletas vastu , et nemad tuppa ei tule . Kuuled sa mind ikka , onu Jumal ? " Liisbet vaikis ja pidas hinge kinni . Sitskardina taga nohisesid ema ja isa , tänaval pidurdas hiline auto . Vist takso . Liisbet köhatas ja jätkas : " Et köögis on parem , nad teevad ju suitsu ka . Ja vaja seda käsikirja-asja rahulikult rääkida . Mina mängisin puudekastis Neiuga . Sa ju tead , et suvel on puudekast tühi ? Ainult põhja peal on kooretükke ja pisikesi puukilde . Tead , kuidas need lõhnavad ja kui pime seal on , kui kaas kinni tõmmata ? Laudade vahel on praod , sealt paistab sellist isemoodi võluvalgust ... Saad aru , valgus on nagu triibud ... Nagu tondilossis ! Isa ja saksa onu , kelle nimi on Wolfgang , rääkisid sinust . Onu Wolfgang rääkis rohkem . Ta rääkis sinust väga koledaid asju , hakkasin seal kastis lausa kartma ! Ma ootasin , et sa tuled ja karistad teda . Aga sa ei tulnud . Ütle , miks sa ei tulnud ? Ma olen väga väsinud , homme pean nii vara tõusma , et kooli minna . Ole hea ja ütle , miks sa seda saksa onu ei karistanud ? No ütle ometi , miks sa ei tulnud ! " Liisbet mudis oma käsi ja vahtis ainiti seda tükikest öist taevast , mis ennast kardina vahelt näitas . Ja ootas . Ootas veel hetke . Siis vaatas nuku poole ja sosistas ärevalt : " Tsss , Neiu magab ... Hilja juba , ära enam midagi räägi ! Aga ma ütlen sulle ühe sala-asja . Ühe väga suure sala-asja . Äkki sa seda ei teagi ? Sul on ju igal pool nii palju tegemist , vaevalt sa kõike meeles pidada jõuad ... Kirves ei olnudki paku kõrval . Ei olnud ! Kõik ainult arvavad nii ! Ainult Neiu teab , kuidas asi tegelikult oli . Aga Neiu on nukk ja nukud ei räägi , pealegi jäi ta just magama . Mina jään ka nüüd kohe magama . Jumalaga , onu Jumal . " Punase patsiga Karjatse Leenu oli üksteist aastat vana , nii seisis sünnitunnistusel . Konstaabel keerutas paberit näppude vahel ja silmitses vastu valget - polnud mingit kahtlust , tunnistus oli ehtne , vesimärgid sees ja puha . Konstaabel Utter , külarahvale lihtsalt Polla , hõõrus raginal vuntse , sirutas käe ja haaras " Ahto " karbist paberossi , viskas põleva tiku kaminasse ja ütles : " Ohoi-ahaa-pampampaaa . " Tõmbas uuesti vägeva sõõmu kopsudesse , puhus välja ja ütles jälle : " Ohoi-oi-oi-aiaaa . " Ta vaatas Karjatse Leenut ja limpsas keelt . Siis lõi käe kohkunult suu ette , valas karahvinist vett ja jõi selle kõrisõlme klõnksudes ära . Lugu , mis konstaabel Utteril lahendada tuli , oli ausalt öelda hull küll : see punase patsiga plika , ninaalune tatine ja küünealused mustad , katkise peaga nukk süles , oli kuuendat kuud rase . Oh sina tuline kurat ja sinine sitikas , see laps ootas last ! Ja nagu poleks sellest veel küllalt , oli lapseootel laps tapnud seatapupussiga oma lihase isa , kes olevat temagi lapse isa . Puss oli siinsamas laual , hüübinud veri teral ja puust pidemel . Ka tüdruku helesinine kleit oli verine , isegi ta näol oli verepritsmeid . Helen Eikner - nii seisis sünnitunnistusel - oli veerand tundi tagasi tulnud politseisse , asetanud verise noa lauale ja tasase häälega öelnud : " Just äsja ma tapsin selle väitsega oma isa , Ahmed Eikneri . " Utteril lõi korraks silme eest punaseks : mis juttu see Karjatse-plika nüüd ajab ! Ja millest ta ennast nii paksuks on söönud ? Utter teadis , et Eiknerid on kehval järjel ja on viimastel aastatel muginud ainult keedetud peete . Politsei pani igal esmaspäeval talude järgi kirja , mida keegi eelmisel nädalal sõi , et vallavalitsus saaks selle järgi kümnist arvutada . Vallavanem kirus ja vandus , kui Karjatselt jälle ainult korvitäis peete saadeti , ja teatas kõnetraadiga Pärnu tohtrile , et Karjatse peedid kuivatavad verd ... Ikka jõudsid mõtted vere juurde tagasi ! Konstaabel kustutas paberossi ja haaras laualt pliiatsi . Leenu tõmbas ninaga ja aietas , laps tema sees põtkis rahulolematult , pealegi täpselt vastu põit . Leenu ägas , vaatas poolsuletud laugude alt Utterit ja mõtles : " Kuradi orikas , mida sa vahid , silmad muhkus peas ! Igavene jube vanamees , pea paljas nagu põlveots ja igavesed vastikud harjased nina all . Fuhh ! " Leenu süda hakkas pööritama . Eriti jälk oli see suur ja sakiline arm , mis politseiniku nägu moonutas . Rahvas rääkis , et selle olevat Vabadussõjas mõõgaga tõmmanud punahiinlane , kes märgistas Utteri ära , et temaga teises ilmas veel kindlasti trehvata . Leenu ei saanud sellest jutust selget sotti . Mis asi see teine ilm veel oli ? Kas see hiina onu oli rätsepmeister või hoopis kokk ? Ta katsus kahe käega oma punnis kõhtu ja piilus ripsmete vahelt uuesti konstaabli poole . Utter aga lakkus huuli ning mõtles Leenust ja tema isast Ahmedist , leidlapsest , kelle meri oli ühel tormisel novembriööl Heinaste lähedal randa paisanud . Algul oli poiss vait kui sukk , aina piilus altkulmu ja tahtis ära joosta . Tihti näitas ta oma teravaid kollaseid hambaid , liputas pikka lillat keelt ja urises . Utter pani ta siis poe juurde suure pärna külge ketti ning lükkas räimekausi ja veetoobi talle kepiga nina alla . Esimesed kaks päeva ei söönud kuldsete kõrvarõngastega murjan midagi , lörpis ainult natuke vett ja sellegi ülejäägi ajas ümber . Öösel , kui Utter külas öörahu välja kuulutas ja lokku lõi , hakkas Ahmed uluma , hästi tasa ja kaeblikult . Teisel päeval tõmbas ta end kerra ja jäi magama . Ja siis see juhtus - poiss hakkas unes rääkima . Ja oh sa imede ime , lausa sulaselges eesti keeles ! Utter oli kohe platsis , ajas vaesekese jalahoopidega üles , lohistas jaoskonda , sidus köiega tooli külge kõvasti kinni , tõstis lambi lähemale ja hakkas küsimusi esitama . Aga poiss ajas ikka üht ja sama joru : " Minu nimi on Ahmed , ma ei ole eestlane , ma ei tea mitte midagi . " Lõpuks lõi Utter käega : " Olgu peale , ela siis meie keskel . Ainult pea meeles . Meie kandis öeldakse : nagu koer külale , nii küla koerale ? Kas said aru ? " Ahmed noogutas : " Sain . " Ei väljendanud rõõmu ega kurvastust , lihtsalt võttis teadmiseks . Karjatse talu seisis tühi ja sinna oli vaja hingelist . Praost Wiegeland oli igal aastal tühja talu õnnistamas ja püha veega piserdamas käinud , et see rekiks ei läheks . See oli väga kulukas ettevõtmine ja külal ega ka vallal polnud nii palju raha , et püha talitust kes teab veel kui kaua korrata . Niigi oli praost Wiegeland käinud valeriietes Pärnus ja Märjamaa laadal raha kerjamas , et õnnistamiseks vajalik summa kokku saada . Seetõttu surus Utter poisile suure võtmekimbu rõõmuga pihku ja ütles pidulikult : " Ela ! " Aastad möödusid lennates . Karjatse taluhooned ei paistnud tee pealt kätte , aga talvekuudel nähti metsatukast suitsu tõusmas ja see oligi ainus märk , et Ahmedil on veel eluvaim sees . Ühel heal päeval nägi metsavaht , et Ahmed ja üks tundmatu linalakk neiu jalutavad Karjatse maadega piirnevas riigimetsas , korjavad lilli ja söövad vaarikaid . Metsavaht joonistas naisterahva näo kohe taskuraamatusse ja tõttas politseisse . Samal õhtul sõitis Utter jalgrattaga Pärnusse . Salapolitsei tegi kindlaks , et ilus linalakk neiu on Läti Vabariigi kodanik Anita Eiknere , sunnitöölt põgenenud punane pommimeister ja salakuulaja . Veel selsamal ööl nähti Utterit prõmmimas Karjatse väravatele . Ahmed oli taluhooned piiranud kõrge kaitsetaraga , nii et Karjatse meenutas nüüd väikest kindlust . Avama ta ei tulnud ja majast ei kostnud pikka aega kippu ega kõppu . Utter hüüdis : " Anita ! Me anname sulle poliitilise põgeniku staatuse ! Ahmed , sinu naine on vaba ! Keegi ei tee teile liiga ! " Seepeale hakkas tohutu väravalukk ragisema ja Ahmed lasi Utteri sisse , haaras mõlema käega konstaabli tindiplekilise kämbla ja sosistas : " Tere tulemast Karjatsele ! Astu edasi , kallis võõras , ma tutvustan sulle Anitat ! " Vööruses oli pime nagu kotis . Utter komistas lävepakule ja pidi peaaegu kukkuma , aga Ahmedi raudne käsi rabas tal turjast ja seadis ta kindlalt jalgadele . Siis paiskas Ahmed köögiukse pärani , surus konstaabli pingile ja valas klaasid täis . Utter nuusutas umbusklikult klaasi sisu ja küsis : " Ega see ometi " Riia palsam " ei ole , seda ma ei kannata ... " Ahmed lõi endale lahtise käega mitu korda vastu reit ja rõkkas : " Ei ole , ei ole ! Joo , konstaabel , ja tunne elust mõnu ! " Utter maitses tilgakese , siis võttis juba paraja punnsuutäie . Jook oli kange ja erakordselt puhta maitsega . Utter pilgutas Ahmedile silma ja kummutas klaasi põhjani . Siis kasvas nagu maa alt välja linalakk Anita ja hakkas lauale seadma vaagnaid , taldrikuid ja kausikesi . Utteri silmad venisid suureks . Mida kõike siin ei pakutud ! Sinki , mitut sorti vorsti , austreid ja järvekarpe , jõevähke ja krevette , mägede kaupa mitmesugust juustu ja tarretisi , kalamarja , suitsulõhet ja latikat , igasuguseid pasteete ja kirnuvõid , mingeid musti tuvimuna moodi marju ja kärjemett , nisusaia ja ... Silme ees lõi kirjuks ja suu läks vesiseks , nii et ila lausa lirtsus lauale . Utter pühkis kärmesti suud , äigas varrukaga üle laua ja haaras joogiklaasi , mille Ahmed oli vilkalt uuesti täis valanud . Anita naeratas blondide tukkade vahelt oma imelist naeratust ja andis roosast peost kalamarja peale hammustada . Utter viskas klaasi hooga põhjani ja lakkus naise peost oranži maiust . Järgmisel hommikul mäletas Utter eelmise öö sündmusi ainult ähmaselt . Piltide virvarr tiirles ta silme ees : meeletu söömine , kiired lõunamaised tantsud Ahmedi trummi saatel , Anitale uute dokumentide tegemine , allkirjade võltsimine , uute pudelite avamine , meeletu lakkumine ... Ta väristas veel praegugi õlgu , kui kõike seda meenutas , Anita räme ludzu-ludzu kumises peas nagu tornikella hääl ja kusagilt kaugelt kostis Ahmedi rõõmsat läkastavat naeru : " Oeh-oeh-oeh , oh seda elukest küll . " Järgmisel kevadel sündis Karjatsele terve ja ilus tüdruklaps , kelle nimeks pandi Helen . Et Anita uues passis seisis liignimena Eikner , siis sai Eikner ka Ahmedist ja Helenist . Praost Wiegeland keeldus kategooriliselt tüdrukut ristimast ja konstaabel Utter pidi asja tasa ja targu joonde ajama . Ta mäletas küll , kuidas ta lapsele midagi pomises ja vett peale loopis ja ... Igatahes kõik , mis võimalik , tegi ta ära . Ahmed naeris õnnelikult ja tagus endale vahetpidamata vastu põlvi . Anita silmad olid pisarais , ta näris rusikaid ja sosistas lakkamatult : " Ludzu-ludzu-ludzu-ludzu-ludzu ... " Lõpuks oli Utter täitnud ja allkirjastanud sünnitunnistuse , täpselt sellesama , mida ta praegu sõrmede vahel hoidis . Oeh-oeh-oeh ... Anita suri paari kuu pärast ja surma põhjust ei saadudki teada , Ahmed mattis naise koduõuele ega lasknud kedagi kääpale ligi . Isegi oma vana setteri Truuta kõmmutas ta maha , kui see kalmukünkale lähenes . Anita surm paiskas Ahmedi ja pisikese Leenu kirjeldamatusse viletsusse . Vaesus , õnnetused ja hädad tulid Karjatsele ja jäidki sinna . Ja nüüd siis selline lõpp ... Utter mudis meelekohti . Ta ei suutnud Helenile otsa vaadata ega temalt midagi küsida . Ta ainult punastas ja kogeles : " Võta ... Võtke palun istet . Ma lihtsalt ei tea , mida ma peaksin tegema . " Karjatse Leenu istus , põlved laiali , vaevahigis juuksed sorakil näo ees , ja hingeldas , korpas suu pärani . Utter pakkus talle juua . Leenu pühkis huuled kuivaks , keeras end akna poole , kortsutas kulmu ja ütles asjalikult : " Mata Ahmed maha . Mata ta Anita kõrvale , seal leiab see õnnetu hing rahu . " Utter vaatas Leenule silma . Sellel kuradima plikal on õigus ! Ta matab Ahmedi maha ja võtab Leenu endale naiseks . Küla on väike , teda teatakse ja austatakse , kõik on ju omainimesed ja elu läheb rahulikult edasi . Konstaabel tõusis ja silitas hellalt Leenu tokerdanud juukseid . Surus vormimütsi sügavale pähe , vaatas tüdruku veekalkvel silmadesse ja sosistas : " Jah . " Tulikuum kört kõrvetas kõri . Kaalu võttis kärmelt lonksu külma vett ja kohe hakkas parem . Ema piilus poissi tigedalt silmanurgast , aga ei öelnud õnneks midagi . Kaalu tõmbus korraks pingule , hingas siis tasakesi välja ja rahunes . Kui ta uue lusikatäie körti võttis , puhus ta tasahilju lusikale . Seda ei tohtinud küll teha , aga Kaalu lootis , et äkki juhtub ime ja ema ei märka . Otsekohe algas laua taga vinguv tänitamine : " Mida sa , poisiraisk , puhud ? No ütle otse välja , mida sa puhud ? Tahad , ma ütlen , jah ? Sa puhud praegu sooja tükkis kõigega tarest välja ja me külmume mõne minutiga surnuks . Siis me oleme kahekesi nagu purikad siin laua ääres kõveras maas ! Riided ja silmamunad jäätund , jalad sirgu nagu lõpnud koertel , keeled pikalt suust väljas ... Seda sa tahad , jah ? Kas sa seda tahadki , kuradi rääbakas ? Kas tahad , et sinu armas emake ära sureb , jah ? ! " Ema tagus rusikatega vastu kondist rinda ja kisendas : " Ma küsin , kas sa seda tahad ja ootadki , jah ? ! Kes siis raha teenib ja söögikraami ostab ? Kes sulle uusi riideid ja saapaid muretseb ? Kes koolitarkust õpetab ? Elektrit ja üüri maksab ? Sa raisk , kes sulle sokid jalga ja kindad kätte ostab , kõik need pluused , kampsunid ja vestid , mis sul seljas on ; ja kaks nahast mütsi , koolitarbed , pliiatsid-paberid , uus ranits , issand hoidku ! Alles möödunud aasta nääriks ostsin sulle täitsa uue kammi ! Kuradi oinapoeg , miks sa nüüd midagi ei ütle , kas suu on krampi löönd ? Või kasvasid lõuad kinni ? Luustusid ära ? Ongi parem , sööd vähem ! " Ema rebis Kaalu lõuad laiali ja väänutas poisi pead , nagu tahaks seda kaela küljest lahti rebida . " Säh-säh ! " Kaks teravat lusikatorget ribide vahele lõpetasid jutu . Kaalu karjatas ja kukkus pingilt maha . Kõdi oli väljakannatamatu , aga ta ei tohtinud naerda . See lõpeks väga halvasti , sest naermine oli kodus rangelt keelatud - täpsemalt öeldes ka väljas , aga seal polnud ema alati lähedal ja Kaalu ikka naeris vahel , kuigi enne piilus hoolega ringi . Kui emal juhtus vaba minut olema , jooksis ta rajoonikomiteest koju vaatama , kas Kaalu õpib . Kui Kaalut polnud kodus , jooksis ema lõõtsutades , rätik ripakil , koolimajja . Kui Kaalut polnud ka koolis , tormas ema mööda peatänavat ja vaatas igasse peoubrikusse ja teemajasse , jooksis staadionile ja jõe äärde , remonditöökotta ja lennuväljale . Kaalu ema , Sebedeuse Hilda , töötas rajoonikomitees instruktorina ja tema poeg pidi olema kõigile eeskujuks . Seda seletas ema Kaalule hommikul ja õhtul ning vahel ajas poisi isegi öösel kõige magusama une pealt üles , et öeldut meelde tuletada . Ta tagus kondise rusikaga vastu õhukest laudseina , nii et kogu nende armetu hurtsik rappus , ja raius löökide taktis huulilt sõnu , mis olid Kaalule juba ammu ajju sööbinud : " Sina , Sebedeus , Karl , Hilda poeg , pead olema kõige paremini kasvatatud ja targem poiss kogu rajoonis ! Sa pead , muud võimalust ei ole ega tule ! Sinust peab saama teistele eeskuju ja minule teenitud tasu tehtud kasvatustöö eest ! " Kaalu noogutas innukalt . Ema sõrm sihtis soemüüri kõrval rippuvat fotosuurendust . Kaalu oli ühe ropsuga teki alt väljas , võttis valvele ja hüüdis parema käega saluteerides katkeval häälel : " Just nii , seltsimees ema ! " Ema silitas Kaalu tulipunaseid juukseid , otsis frentšitaskust suhkrutüki ja puhus tubakapurust puhtaks . Poiss ajas suu pärani , ema viskas talle suhkrutüki täpse kaarega suhu ja puhus petrooleumilambil tule surnuks . Pisike rasvalamp raamitud ja lilledega ehitud foto ees jäi põlema . Suitsev seasilm valgustas mustade vuntside ja heasüdamliku näoga onu , kes valvas Kaalu und ja hoidis ka päevastel toimetustel silma peal . Algul , väikese poisina , oli Kaalu arvanud , et fotol on tema isa . Ema aga hammustas pärimise peale huulde ja lausus : " Päris nii see ei ole , Kaalu . Aga ma luban , et mõtlen selle üle järele ! " Igal nääriõhtul , juba viis aastat järjest , tuli Kaalu lagedale ühe ja sama küsimusega . Ema jäi pimedat aknaruutu põrnitsema , kohendas kasukahõlmu ja ütles rohkem nagu iseendale : " Ära sega mind , ma pean tööasjade peale mõtlema . Võid veel ühe kuiviku võtta . " Kui Kaalu midagi küsida tahtis , tõstis ema ähvardavalt pea , sihtis poissi oma kondise sõrmega nagu püstoliga ja sosistas : " Pah ! " Kaalu neelas pisaraid , võttis ajalehelt leivakoorukese ja puges teki alla . Ta nakitses tasakesi nagu hiir oma pimedas soojas pesas kõrbenud leivapalukest ja mõtles päevast , millal ta igaveseks kodust lahkub . Praegu on ta kaheksa-aastane . Nii . Jäänud on kõigest kaheksa aastat . Kaheksa ja kaheksa teeb kokku kuusteist . Siis saab Kaalu passi ja läheb üksi suurde linna . Küll ta Paides tööotsa leiab , et leivaraha teenida . Päeval töö ja õhtul kool , Kaalu oli kuulnud , et päris töömehed käivad õhtukoolis tarkust kogumas . Ta nägi vaimusilmas , kuidas ta peegli ees töötunked maha ajab ja ülikonna selga paneb , et koolis korralik välja näha . Äkki võtab Kaalu koguni õpetaja naiseks , siis on hea kahekesi kodus matemaatikat ja bioloogiat õppida . Ja seda ka , kuidas inimesed sünnivad . Päris kindlasti läheb Kaalu sööklasse - täiesti omaenda teenitud raha eest . Ta läheb sööklasse ja ütleb sööklatädile jämeda häälega : " Minule võiks üks töömehe ports makarone ja kotlette olla . Leib ja kompott ka , mis see kokku teeb ? " Valges kitlis heledate juustega tädi naeratab armsasti , klõpsutab puust arvelauanuppe ja ütleb kõlava häälega : " Viiskümmend kolm kopikat palun ! " Kaalu ulatab uhiuue paberrublalise ja kohmab hooletult : " Seda väikest asja ikka saab . " Kaalu naeratab õnnelikult vastu : " Noh , siis on hästi ! Siis jääb mulle kinopildi vaatamiseks veel priske kopikas tasku ! " Sööklatädi tahab juba kopikaid tagasi anda , aga läheb äkki näost punaseks ja hakkab vihaselt Kaalu juukseid kiskuma . " Kuidas sa , ussipoeg , julged unes naerda ! " karjus tulivihane ema , kulunud flanellsärk seljas , Kaalu voodi ees ja laskis talle taskulambiga valgust näkku . " Sa naersid oma ema , jah ? Tunnista üles ! Ütle otse välja , et sa irvitasid oma tubli ja tööka ema üle ! Kellega sa minust unes rääkisid ? ! Kellega sa rääkisid , raipenahk ! Keda sa kinno meelitasid ? ! Mis raha eest ? ! Kas sinust on varas saanud ? ! Kas Sebedeuse Hilda poeg on varas ? ! " Ta võttis ohvitseririhma ja hakkas Kaalut kõva käega peksma . Terav vaskpannal purustas paari hoobiga poisi sõrmenukid . Järsku katkestas ema peksmise , viskas rihma pliidi ette tuhahunnikusse ja vajus nuuksudes muldpõrandale . Tema kõhetu keha tõmbles krampides ja silmad muutusid tuhmiks nagu kuivatuspaber . Kaalu jooksis akna alla , siis ukse alla ; siis jälle akna alla ja jälle ukse alla . Ta ei teadnud , mida teha . Lõpuks ammutas ta ämbrist kruusiga vett ja valas emale näkku . Ema jäi vait , raputas pead ja katsus nägu , siis muljus näpuotstega meelekohti ja avas silmad . Ta vaatas arusaamatu näoga ringi , nägi Kaalut ja küsis : " Kes ma olen ... Kus ma olen ? Kes sina oled , poiss ? " Kaalu kükitas ema juurde ja seletas kannatlikult : " Sinu nimi on Hilda Sebedeus , sa oled omaenda kodus . Mina olen Karl Sebedeus , sinu poeg . " Ema ajas end istukile , toetas küünarnuki voodile ja hakkas end edasi-tagasi õõtsutama . Kaalu tõstis lambi lähemale , mõtles hetke , võttis emal lõuast kinni ja küsis otse : " Kus mu isa on ? Kes mu isa on ? " Ema pööras punased silmad poja poole , ohkas kähinal ja hakkas katkist sokikanda näperdades rääkima . Ta rääkis tasase ja kurva häälega , ise üksisilmi pimedasse ahjunurka vahtides : " Armas Kaalu , ma tõotan sulle kõige juures , mis on mulle püha , et seda ei saa sina mitte kunagi teada . Mitte iialgi ! " Kaalu noogutas ja küsis asjalikult : " Kas siis ka mitte , kui sa surnud oled ? Kas sa ei jäta mulle mingit salapärast teadet või kirja või ... " " Ei . " " Aga miks , kallis ema ... " " Pea meeles , koduseid asju küla peal ei räägita . Saladus . Said aru ? " Kaalu ronis sõnatult voodisse , tiris vana sõduriteki üle pea ja hakkas unistama kodust - niisugusest kodust , kus pole mingeid saladusi . Väike Eesav piilus õpetaja poole , niisutas keeleotsaga suud , surus huuled uuesti vastu vaskruupori huulikut ja jätkas : " ... oli kirjutatud , nende tegude järgi . " Õpetaja noogutas ja pomises : " Täpselt nii ja mitte teisiti . " Eesav haigutas kinnise suuga ja katsus mõlema käega oma pöetud pead , asetas määrdunud näpu kirjakohale ja luges edasi . Ruuporist väljuv kile lapsehääl kaikus hilisõhtuse järve kohal : " Ja meri andis tagasi need surnud , kes temas olid ... " Metallkepp läigatas loojuva päikese viimses kiires , kostis terav lühike vihin ja plaksatus , õpetaja karjatas tasa ja golfipall lendas hooga võpsikusse . Suur must lind tõusis roostikust nagu hääletu viirastus ja lendas üle nende pea . Eesav pigistas nina kohkunult kinni . Lind lendas nii madalalt , et oli tunda tema sulestikust hoovavat jälki haisu . Kurgus kriipis ja Eesav hakkas köhima . " Aitab tänaseks , vend Eesav . Sa oled olnud väga tubli . " Õpetaja vaatas poisile silma ja muigas . " Ole hea , pane kepp teiste juurde . Enne kuivata ära . Korralikult . Vaata , et ainsatki piiska ühessegi õnarusse ei jää . Väikseimgi võõrkeha võib instrumenti korvamatult kahjustada ! " Eesav köhis , näost punane , ja noogutas . " Ja too pall ära . Muidugi siis , kui sa oled köhimise lõpetanud , " viibutas preester tähendusrikkalt nimetissõrme . Ta näitas käega suunda , siis võttis kummikindad käest ja pühkis laupa . Erkkollased kindad krudisesid . Õpetaja otsis silmadega kuivemat kohta , et istuda . Eesav jälgis igat tema liigutust . Kuulas , pani tähele ja jättis meelde pisemadki detailid . Isa Sebastian oli rohkem kui tühipaljas õpetaja . Ta oli kogu Eesavi maailm . Õpetaja naeratas ja pani käed süüdlaslikult kokku : " Eesav , mu poiss . Ma eksisin . Anna mulle , rumalale vanamehele , andeks . Tark tegu oleks kõigepealt pall üles otsida . Varsti läheb pimedaks ja siis ei seleta silm enam midagi . " " Ma võiksin ju taskulambi võtta . " " Millise ? " " Selle , mis palvemajas ukse kõrval naela otsas ripub . " Lahke ilme kadus õpetaja näolt , ta maigutas mitu korda suud ja nohistas kurjalt nina . " See on latern , mitte lamp . Ja see ei tööta . Las ta ripub rahus . " " Aga mis on laterna ja lambi vahe ? " " Latern , vend Eesav , on püha ja õilis valgusallikas . Laternakiir öös on just nagu majakas , mis juhatab eksinule kätte õige sadama . Latern sisendab püha usku ja lootust . Kas taipad ? Just sellepärast , et laterna sees on küünal ! Küünal on kõige tähtsam asi siin ajalikus maailmas ! " Õpetaja vaatas suitsevaid küünlatahte uneleva pilguga ja jätkas : " Aga lamp on patt . Iga asi , mis elektriga käima pannakse , on saatanast . " Eesav noogutas innukalt ja vaatas samuti küünlajuppe . Õpetaja jälgis teda muigvelsui ja küsis : " Vend Eesav , sellest laternast veel ... Miks sa seda just täna õhtul teada tahtsid ? " " Kodu tuli meelde . Meie armas kodukirik . Ja ilus pastoraadihoone . Selle päikesest kuumad palgid , sirelipõõsas väravas ... Mõtisklustetuba ja marmelaadist püha Antonius . Seda oli nii magus õhtuti koos limpsida . " Õpetaja laksutas keelt : " Ah see on sul ikka veel meeles ? Tubli , jünger , sa pole midagi unustanud . Ma usun , et ühel heal päeval suunab kõigeväeline Issand selle valge pallikese tagasi kodustele heinamaadele ja me lakume jälle püha Antoniust nagu kord ja kohus . " Eesav kõõksatas heameelest , neelatas ja sulges korraks silmad . Siis võttis ta vaskruupori kaelast ja asetas õrnalt kanarbikule . Isa Sebastian vaatas hellalt , kuidas poiss mässab raske altariga , ja masseeris oma põlvi . Kõõluste mudimist saatis ta vaiksete oietega . " Eesav , tänane päev oli õige ränk , tõeline katsumus meile mõlemale . " Isa Sebastian tõstis rusikas käe taeva poole ja hüüdis : " Aga parem ongi ! Jumal näeb , et me suudame läbida kõik katsumused ! Ületada raskused ! Ja mis kõige tähtsam - Jumala kõrvu pole jõudnud ühtki rahulolematut sõna ! Mitte ainsatki piuksu ! " Vanamees vaatas poisi kahvatusse ja piinatud näkku ning käratas : " Või on ? Äkki oled sa talle midagi tasakesi sosistanud ? Avaldanud rahulolematust inimese või maailma loomise kohta ? " " Ei , õpetaja . Ei ole sosistanud . Isegi mõelnud pole , sest Jumal kuuleb ja näeb ju ka mõtteid ! " " Täpselt nii , jünger Eesav . Seda sa ütlesid ilusasti . Ja mis veel olulisem - õigesti ! Meie , kes me oleme väetid vaimsed kerjused , ei tohi kritiseerida Jumala loodut , sest tema loomistöö on meile püha ja meie peame seda tänulikus meeles kiitma ja austama . " Vanamees mõtles hetke , siis pomises : " Meeldigu see meile või mitte . " Isa Sebastian tõusis ebakindlalt ja jäi vankudes seisma . Seejärel hüüdis ta kuuseoksast kinni hoides , nii et mets ja järv vastu kajasid : " Eesavil on tuline õigus ! " Poiss vabastas end õnnest värisedes raskest altarist , mis oli haakide ja nahkrihmade abil kinnitatud tema rinnale . Altarikonstruktsioon oli õpetaja leiutis , et Eesavi elu pisutki lihtsamaks teha . Puidust osad oli isa Sebastian ise värkstoas valmis meisterdanud , rauast detailid tagus ja neetis kokku Räpina sepp Dmitri . Altari pealmise osa moodustas viltune laud , kuhu Eesav sai piibliraamatu asetada , nii et oleks mugavam lugeda . Alumises servas oli lai liist , mis ei lasknud piiblil maha libiseda , paremal pool aga ilus vasklõks , millega sai fikseerida lehekülje . Laua mõlemas otsas olid küünlapesad . Eesavile meeldisid vahaküünlad , eriti meevaha lõhn , ta oli sellesse lõhna lausa armunud ja talle meeldis end samastada küünlaga . Tihti kujutas Eesav ette , et ta põleb . Et ta on pikk ja sale ja sihvakas vahaküünal , mis põleb pika leegi tasase praksumise saatel . Ta nägi , kuidas ta seisab suures katedraalis peaaltaril ja valgustab hubiseva leegiga preestri nägu ja käsi . Ükskord , veel pastoraadipäevil , ei suutnud Eesav kiusatusele vastu panna ja hammustas küünlast suure tüki vaha . Näris peeneks , neelas alla ja sõi isuga terve küünla ära . Viimse raasuni . Siis ammutas kraavist pihuga vett ja jõi . Siis neelas tahi nagu makaroni tervelt alla ja võttis uuesti vett peale . Küll maitses magus ! Nii sai küünaldest tema salamaius . Altari esiküljele oli kinnitatud luitunud puutahvel jumalaema Hodigitria kujutisega . See oli Vitebskist pärit hindamatu väärtusega ikoon , mille kaheteistkümnenda sajandi kolmandal veerandil oli maalinud munk Polikarp isiklikult , nagu kinnitas varesejalgne kiri ikooni paremas ülanurgas . Polikarpi ülestähendus oli lihtne ja selge : " Selle Jumalaema Hodigitria siin joonistas üles Polikarp ihuüksi . Ei olnud tal mingeid abilisi . Ka värvid segas ja pintslid köitis tema ise . Jumalasulane meister Polikarp . Päris üksipäini . Usu ja kiida , nii nagu teen seda mina , Polikarp . " Eesavile meeldis meister Polikarpi range ja ühemõtteline ülestähendus . Kui muud polnud teha , luges ta ikoonilt ikka ja jälle seda ausat ülestunnistust , ehkki see oli tal ammu pähe kulunud . Isa Sebastiani lemmiktegevus oli matkamine ja golf . Ta harrastas omapärast golfi ja mängis seda kõikjal , kus aga pähe tuli . Tema jaoks oli kõige olulisem jõuga palli lüüa ja sellel , kuhu pall lendas , polnud enam mingit tähtsust . Isa Sebastian tagus palle golfikepiga niihästi lillelistel aasadel kui ka küntud põldudel , laanesügavustes ja raiesmikel , kanarbikunõmmedel ja liivaväljadel , mererannas ja tiigimudas , laukasoos ja rabas . Tegi seda vihmas ja päikeses , tuulevaikuses ja lumesajus , äikesetormis ja põuavines . Oli päevi , kus püha isa ja tema jünger Eesav läbisid kümneid kilomeetreid metsikut maastikku , kuhu inimese jalg polnud iial astunud . Nad kasutasid kogu aeg ühte ja sedasama palli ja järgnesid valgele kärnilisele kerakesele sinna , kuhu see suvatses lennata , sest palli ei tohtinud puudutada käe ega jalaga , vaid ainult instrumendiga , nagu püha isa Eesavile seletas . " Kui sa seda väikest palli näiteks käega puudutad , kas või hetkeks , siis kuivab su käsi ära . Tuleb tugev tuul ja käsi ongi läinud nagu kuivanud leht . Ja sa oledki sellest ilma ! Ja millega sa siis pühakirja lehti pöörad , mu armas poiss ? " Isa Sebastian viibutas sätendavat keppi ähvardavalt poisi näo ees ja tegi kurja nägu . " Sain aru . Ja jätan meelde , " kogeles Eesav ja peitis näo käte vahele . Isa Sebastian ei vaadanud iial tagasi , vaid järgnes pallile nagu koer peremehele . Nii olid püha isa ja tema jünger Eesav teel juba kolmandat aastat . Eesav , raske altar rinnal , järgnes ustavalt õpetajale ja kisendas vahetpidamata ruuporisse , sest püha isa soovis Eesavi esituses pühakirja kuulda kogu aeg , isegi magades . Tekstid ise ei huvitanud teda juba ammu . Need olid tal sõna-sõnalt ja täht-tähelt peas . Talle meeldis hääl , mis tuli Issanda Jumala loodud inimlapse suust . Et õpetajal oli vilets kuulmine , siis pidigi Eesav kasutama vaskruuporit , millele õpetaja oli peene viiliotsaga tähendamissõnu kratsinud . Kui Eesav vasktoru kindla nurga all hoidis , paistsid need kenasti kätte . Harilikult lõi õpetaja palli pimeduse saabudes vastu mõnda majaust . Siis olid golfimängijatele täis kõht ja pehme säng kindlustatud . Vahel juhtus maanteel tulema vaba takso ja õpetaja tabas palliga tagumist parempoolset ust - ka siis olid nad õnnega koos . Taksoga sõideti harilikult lähimasse motelli , et järgmisel hommikul pallile jälle suund kätte anda . Hommikuti olid preestri löögid iseäranis võimsad ja täpsed ning siis pilgutas vanamees poisile silma . Eesav säras õnnest ja noogutas rõõmsalt vastu , sest silma pilgutada ta ei osanud , kuigi õppis ja harjutas iga päev . Preester rahustas teda : " Ära nuta . Kõigeväeline Jumal ei salli nutmist . See ei aita . Küll ükskord ikka õnnestub . Võib-olla homme . Võib-olla hiljem . " Eesav pühkis silmad kuulekalt kuivaks , keeras uue lehekülje , pani suu ruuporihuulikule ja luges edasi . Valju ja selge häälega , sest nii meeldis õpetajale kõige rohkem . Õpetaja aga istus sammaldunud kivil ja silitas golfikepi metalli , mis küütles kuuvalgel nagu elavhõbe . Järvelt roomas metsa alla udu ja hõredas udus nägi vanamees välja nagu tukkuv vares . Eesav laskus põlvili ja sirutas parema käe . Õpetaja loovutas talle raskelt ohates kepi . Poiss tõusis ja sammus väärikalt roostikku . Roostik oli tihe ja kõrge , mustad pilved kustutasid kuu ja pimedus lõikus sügavale poisi silma . Kuivanud roog ragises ja püdel muda lirtsus . Järvepõhi ohkas raskete saabaste all nagu suur ja tume Keegi . Eesav pöördus tagasi . Õpetaja istus endiselt kivil ja vaatas teda , pea viltu . " Pime on . Hirmus pime , mitte midagi ei näe . " Õpetaja võdistas õlgu , kohendas talaari ja peitis käed laiadesse varrukatesse . " Sa võta küünal , mu poiss . Küünal oli algkristlaste ja jumalapoja enda truu kaaslane . Otsi küünlatule valgel seda püha palli ja löö mu jalge ette puhkama . " Eesav kahvatas . " Pühamast püha isa , juht ja õpetaja ... Küünlad on otsas . " " Mis ? Kuidas otsas ? Üleeile ostsime Mustvee laadalt kolm tosinat head küünalt . Kus need on ? Kas unustasid maha ? " Eesav hakkas tihkuma . " Kus on küünlad ? Ma küsin ! " Eesav sosistas : " Ma sõin need ära . " " Kuidas me nüüd sinu arvates edasi elame ? Pimedas ? " Eesav võttis tikutopsi , koukis sealt tiku ja krapsas väävliriba . Tikk murdus ja isa Sebastian sosistas : " Ai-ai-ai-ai ! " " Kohe ... Kohe ! Kannatust , püha isa , kõik saab korda . " Eesav haaras palavikulise kiiruga uue tiku ja tõmbas sügavalt hinge . Siis rapsas tiku põlema ja lähendas selle oma pealaele . Tikk kustus sisisedes ja isa Sebastian käratas : " Mis sa rapsid neid tikke ! " " Oodake , kohe saab ! " Eesav tõmbas uue tiku põlema ja lähendas jälle pealaele . Ta tundis , kuidas pea läheb pehmeks , siis võtsid lühikesed juuksed tuld . Eesav ajas end sirgu . Nii sirgu , nagu ei kunagi varem . Käed talaari küljeõmblustele surutud , silmad kinni . Tema pea põles tasase leegiga . Kui puude otsast kukkus mõni veetilk tulle , oli kuulda praginat . Siis aga põles Eesav ühtlase leegiga rahulikult edasi . Preester vaatas oma käsi ja naeratas . Küünlavalgel paistsid tema suured mõranenud küüntega kämblad õhukesed ja kaunid . Kuuseokste vahelt piilus välja uudishimulik läikiv nina . Järgmisel hetkel sooritas keegi pika hüppe ja maandus preestri õlale . Sale loomake nuhutas preestri kõrva , nakitses tasakesi pikka punutud patsi ja keerutas kohevat saba . Eesav polnud kunagi sellist looma näinud . Loom oli väga ilus . Eesav teadis selle looma nime ja sosistas tasa , et vaha silma ei tilguks : " Tere tulemast jumalameeste sekka , vapper hermeliin . " Rebase-Felix oli läbi ja lõhki punane . Tal olid leekpunased juuksed , alatasa tulitavad peetpunased kõrvad ja helepunane niiske suu . Vähe sellest , ka Felixi silmaterad veretasid nagu õlisse kastetud punased sõstrad . Kui Felix kuuri all saega põlve vigastas , sai ta teada , et tema sees on punast värvi soolane vedelik . Nagu vesi , ainult veidike paksem . Tee ainult auk sisse ja juba hakkabki purskama , nii et lausa lust vaadata . Felix jooksis õhinal oma verist põlve isale näitama . Vana Rebane astus pingile ja kobas käega aidapealsel , rebis nurgast suure tüki ämblikuvõrku , käristas silgutünni pealt linasest palakast paar riba ja tegi ilusa mähise . Siis haaras ta Felixi nagu seapõrsa kaenlasse ja sidus põlve kõvasti kinni , pani poisi mütsaki maha ja käratas : " Läheb ja toob lambad karjamaalt ära . Ja vaata et sa utte ei jooksuta ! Utel on talled kõhus ! Utt tahab rahu saada ! Sa ise ka ei tohi joosta ! Keegi ei tohi joosta . Ükski inimene ei tohi joosta . Jooksmine alandab inimväärikust . Vanas Roomas jooksid ainult orjad . Korralikud inimesed kõndisid rahulikult ja väärikalt . Korralikel inimestel on alati aega küll . " Felix lonkas õueväravast välja ja hakkas mööda kuuma tolmust teed õhtupäikesesse astuma . Katkine põlv andis ennast natuke tunda . Mitte et ta valutanud oleks , seda nüüd mitte , aga tuikas väheke . Felix tundis end tugeva ja väärika roomlasena , kes annab oma rahuliku astumisega vääritutele orjadele eeskuju . Seda oli nii tore mõelda , kui lammaste aedik juba paistis ja kadakate vahelt sillerdas õhtune meri , mille vesi oli õhtupäikeses sile ja liikumatu , nii et Felixile tundus , et meri on jääs . Küll oli naljakas näha , et meri on juulikuu lõpus paksu jääkaane all . Utt tervitas poissi rögase määgimisega . Felix sakutas vana oinast kuklast ja naeris heleda häälega kahte väikest talle , kes naljakalt ema ümber kepsutasid . Siis läks poiss ketivaia juurde ja hakkas seda välja sikutama . Äkki tundis ta kuklas kuuma hingust . Kellegi raske kämmal langes õlale ja karune hääl käratas : " Ära sa selja taha vaata ! Pane silmad kinni ! Põlvili ! Raisk , kellele ma ütlen ! Põlvili , punane masuurikas ! " Felix laskus oiatades põlvili ja surus silmad kõvasti kinni . Suur haisev käsi kitkus pundi põldmarjavarsi ja toppis talle suhu . See ajas hirmsasti oksele ja läbi nina oli raske hingata . Mees lõi talle raske saapaga selga , Felixi kehast käis läbi ränk raksatus ja siis kadus kõik tumedasse uttu . Kui Felix silmad avas ja pead pööras , seisis oinas liikumatult siinsamas ja vaatas ainiti enda ette . Utte ja tallesid polnud kusagil näha . Suure kivi juures oli rohi verine ja rasked lohisevad jäljed viisid tihedasse kadastikku . Felix võttis vanal oinal kaelaketist kinni ja hakkas tasakesi kodu poole minema . Käia oli millegipärast väga valus . Lammas astus kuulekalt poisi kõrval nagu koer , aeg-ajalt ainult määgis haledalt , otsekui itkeks utte ja tallesid . Isa niitis maja taga küülikutele värsket ristikut . " Kus utt on ? " küsis ta üllatunult . Felix seletas ühe hingetõmbega : " Üks kole mees tuli , lõi mind jalaga uimaseks ja toppis suu rohtu täis . Mul läks silme ees mustaks ja ma kukkusin maha . Kui ma ärkasin , oli ainult vana oinas alles . Kivi oli kõik verega koos , rohu sees oli lohistamise jälg ... " Siis purskas ta kibedasti nutma : " Utt oli talled sünnitanud , kaks ilusat talle ! " - " Nojah , aeg oli sealmaal , " ümises isa ja läks lauda juurde . Ta pani vikati räästa alla sarika vahele , pühkis mütsiga nägu ja küsis : " Oled sa seda meest enne näinud ? " " Ma ju ütlesin , täitsa võõras oli . Hirmus karvane , halli habeme ja pikkade juustega mees ! " - " Pikkade juustega mees ? " Isa vaatas Felixile teraselt silma ja surus mütsi otsustavalt pähe . " Miks sul püksid tagant verised on ? " Felix nuuksatas , katsus pükse ja vaatas isale ehmunult otsa . " Ma ei tea . Enne ei olnud . " Isa võttis kabuurist revolvri ja keerutas kontrollivalt trumlit . Trummel kõrises , isa surus nagaani tagasi kabuuri ja võttis mootorratta külgkorvist raketipüstoli . Proovis järele , kas on ikka laetud , ja kohe sisiseski punane rakett kõrgele metsa kohale . Ja siis , poja poole vaatamata , hakkas isa niidetud heina rahulikult korvi toppima . Felix istus aietades pingiservale ja toetas selja vastu laudapalke . Palgid olid päevasest päikesest kuumad ja lõhnasid magusalt . Kadakate vahelt hakkas kostma mootorimürinat . Hetke pärast sõitis õue kapten Porfirin koos kolme soldatiga . Automootor mürises , Porfirin ronis villisest välja ja sirutas isale terekäe , siis koukis frentšitaskust alumiiniumportsigari , pakkus isale suitsu ja võttis ka ise . Isa muljus paberossi vilunult suupäraseks ja süütas selle Porfirini tulemasinast . " Mjis sjiin juhtuma hakkas ? Mjida sa paugutad ? Kus on vainlane ? " Isa osutas lõuaga Felixile : " Näe , tahtis raisk poisi ära tappa ja viis ute koos talledega minema ! " Ta kummardus kapteni kõrva juurde ja sosistas midagi , millest Felix aru ei saanud . Porfirin silus lõuga , mis kiiskas niigi nagu peegel , ja käsutas Felixi käeviipega lähemale : " Tulep ja rjeegip mjinule , mjis juhtuma hakkas ! " Felix astus lähemale . Ta kõndis taarudes nagu meremees kuival . " Nu , kangelane , davai-davai ! " Felix jutustas uuesti , mis kadakate vahel juhtus . Porfirin sülitas : " Pjikad juuksed , jutled ? Pjikk habe ? Suur ja tugev nagu karu , jutled ? " Felix noogutas innukalt pead ja näitas kätega , kui pikad need juuksed ja habe täpselt olid . Isa süütas kustunud paberossi , pistis tiku topsi ja hammustas huulde , vaatas siis tiheda riigimetsa poole ja sülitas : " Ma olen kindel , et see oli Metsnik . " Porfirin poleeris lõuga ja noogutas samuti : " Kjindel sjee , et Mjetsnjik . Mjeedunud njedal tjegi sjee Mjetsnjik poemjehe vagaseks . Ja poemjehe naisele tjegi kurja , veega palju kurja . Vjiis jahu , vorstjid ja hjeeringa ... Ee ... Puust vjedroo , nu kak ? " - " Heeringatünni . " - " Just tjepselt , sjelle hjeeringatjunni ja vatjofkasid . Vot njii . Sjuur mure , vega sjuur mjure mul tjema pjerast . Peab ta vangi asjetama vjei maaha tappama . Mjetsnjik on bandjiit , oi kui bandjiit ! " Porfirin ohkas ja kontrollis püstolit , siis viipas auto suunas . Kabiinist vupsas välja nälginud näoga pilusilmne soldat . Oma narmendavas luitunud sinelis ja läikivas teraskiivris nägi poisiohtu sõdur välja nagu hiigelsuur kiilaspäine sinine rott . Kapten andis talle napisõnaliselt paar korraldust , kirgiis jooksis villise juurde , pani mootori seisma ja hakkas koos kahe kaaslasega lahinguvarustust õuemurule laadima - vintpüss , kaks kettaga automaati ja granaadikimbud . Mehed kontrollisid relvi , igaüks sai neli granaati ja automaatide juurde kolm tagavaramagasini . Porfirin jagas isiklikult laiali taskulambid , sigaretid ja tikud . Siis võttis kapten istme alt alumiiniumist välipudelid , pistis igaühele pudeli pihku ja pilgutas silma . Kruvis korgi maha ja tõstis pudeli . Sedasama tegid teised ja ootasid tähelepanelikult korraldust . Porfirin vaikis ja piilus pudelisuust sisse , sõnas : " On aeg ljikvidjeerida bandjiit njimega Mjetsnjik . Uraaa ! " Isa ja sõdurid ajasid pudelitel põhjad püsti , siis ütlesid nagu ühest suust " ähhh ! " ja hingasid käisesse . Kapten Porfirin jagas vene keeles kiiruga korraldusi ja kolmik jooksis näidatud suunda . Kambris lõi pommidega seinakell kumedalt viis lööki . Porfirin vaatas kella : " Varsti ljehep pjimedaks . Vjega pjimedaks . " - " Ei lähe veel pimedaks , suur valge alles väljas ! " naeris isa ja asutas ennast minema aida poole . Porfirin vabastas otsekohe püstoli kaitseriivist ja käratas : " Kuhu sjinu ljehep ? " Isa vaatas üllatunult kapteni poole ja laiutas nõutult käsi : " Lähen aidast sinki tooma . Ja kurki ! Sakuskaks ! " Porfirin näitas püstoliga Felixile : " Las Fjeliks ljehep ! " Felix lonkas aita . Siinsamas penni küljes rippus kaks suurt sinki . Felix tõmbas ühe ropsuga paku seest raske pussi , ronis kõikuvale silgutünnile ja sirutas ennast singi poole . Haaranud vasaku käega koodist , hakkas ta paremas käes oleva pussiga liha nüsima . Silgutünn ragises ähvardavalt , selle soolveest söödud jalad olid haprad nagu suled . Felix upitas end veel rohkem ülespoole . Kostis lühike raksatus . Sekundi murdosa vältel hoidis õhus rippuv Felix seakoodist kinni , siis kukkus prantsatades aidapõrandale . Terav puss poisi krampunud käes peatas peksleva südame ja avas tema silmadele õudse pimeduse . Just sellesama , mille eest oli äsja hoiatanud kapten Porfirin . Joonas seisatas ja pidas hinge kinni . Vana puutrepp nagises mis kole . Joonas nööris saapad lahti ja jäi sokkide väel külmale kivitrepile seisma . " Sellest pole midagi , " sosistas ta hääletult , kuulatas , pigistas saapad kaenlasse ja hiilis edasi . Paksud villased sokid olid nagu kassikäpad , liikumine oli täiesti hääletu . Koridori ümmargusest aknast paistis tähistaevas , kojamees Lugavoi karjus voorimehele mingeid needusi ja naabermajas kustutati kõik tuled . Joonas liibus vastu seitsmenda korteri ust . Ta kuulis selgesti , kuidas naaber käis raskete sammudega edasi-tagasi , rängalt ja pikalt köhis ja siis uuesti käima hakkas . Huvitav , õpetaja on kodus , on hiline õhtu , aga tal on jalas tugeva kontsaga kingad ja muudkui käib kõmp-kõmp edasi-tagasi ! Joonas luges kümneni ja koputas . Ta kuulis , kuidas toas midagi nihutati , vist tooli , siis tulid jooksusammud ukseni . Joonas koputas kõvemini . Kett kõlises ja uks avanes sellise jõuga , et poiss sai hädavaevu kõrvale hüpata . " Joonas ? Ega sa haiget ei saanud ? " küsis õpetaja kohkunult , kummardus , haaras poisil õlast ja tõmbas ta järsu liigutusega tuppa . " No tere siis kah , Joonas ! Miks sul saapad kaenlas on ? Tulid neid mulle müüma või ? Aga istu , istu ometi , Joonas . " Poiss raputas mitu korda pead . Õpetaja pani väljaõmmeldud kattega padja toolile ja viipas käega . Joonas võttis istet ja silmitses tuba . Ta oli alati õpetajahärra tuba näha tahtnud . Seda , milline mööbel siin on , kuidas õpetajahärra koduriietes välja näeb ja kas tal ka mõni huvitav loom on . Raadioaparaadi peal pisikest loomakuju märgates hingas Joonas kergendatult . See kavala olemisega rebane meeldis talle väga : ilusat punast värvi , ainult käpad ning sabaots olid valged ja nina ning silmad mustad . Õpetaja võttis istet , süütas paberossi ja puhus suitsu enda ette lauale . Joonas nägi ja kuulis , kuidas kuivanud leivaraasukesed tasase rabinaga laualt maha veerevad ja pehmesse vaipa kaovad . Huvitav , kui palju neid raasukesi seal vaibas juba olla võiks ? Õpetaja oli nende majas elanud kaks talve , aga Joonas polnud kordagi näinud , kuidas ta vaipa klopib . Ei tea , kas saab juba terve leivapätsi jagu , kui kõik raasud kokku koguda ? Joonas teadis , et õpetajahärralt ta seda küll küsida ei julge , aga kui koju läheb , uurib kindlasti vanaema käest järele . Vanaema teadis kõike . Aga õpetajahärra teadis ka väga paljusid asju , ta lihtsalt pidi teadma , muidu ei saaks ta koolis lapsi õpetada . Huvitav , kumb on targem , kas vanaema või õpetaja ? Joonas piilus õpetaja poole . Õpetaja oli väga ilus mees , palju ilusam kui vanaema . Tal olid kenad heledad juuksed , mis olid hoolikalt üle pea kammitud . Tema nina oli sirge ja just paraja suurusega , ei liiga suur ega liiga pisike - no täpselt paras ! Üldse oli õpetajahärra vägagi ühe valgest asjast kuju moodi , mis Toomemäel raamatukogus seisis . Joonas katsus oma kõrvu , need olid tulikuumad . Õpetaja kirjutas ega vaadanud enam poisi poole . Rohelisest klaasist lambikuppel kumas , pool õpetaja nägu oli varjus , aga lõug , rinnaesine ja käed helendasid kuldses valguses . Tilluke küünlajupp põles lauanurgal ja valgustas õpetaja kätt teiselt poolt . Küünlaleek väreles ja Joonas kuulis , kuidas sulg mööda paberit krigiseb , siis sukeldus sulg tasase kilksuga tindipotti ja hakkas kohe jälle krigisema . Joonas vaatas suurt kirjutusmasinat , mis seisis akna all peenikeste jalgadega laual . " Un-der-wood , " luges poiss sosinal , võttis julguse kokku ja küsis : " Aga õpetaja , miks sa selle masinaga ei kirjuta ? " Kõnetatu tõstis üllatunult pea , siis süütas küünlast paberossi ja vaatas poisile peaaegu karmilt otsa . " Ma kirjutan kirja . Ühele naisele , kes mulle armas on . Kuidas ma saaksin seda masinaga teha ? Tule vaata ise , käega kirjutades on igas tähes oma meeleolu , oma tunne . On õige sõnum . Taipad ? Vaata näiteks seda " a " -d , see on armastusest tulvil ! " Joonas uuris seda " a " -d lähemalt ja tema meelest oli see päris tavaline " a " , mitte midagi polnud seal tulvil . Aga muidugi ei vaielnud ta õpetajahärrale vastu , seda ei tohtinud teha . Ta noogutas innukalt : " On jah tulvil ! Aga milleks sul see masin siis on ? " Joonas vaatas õpetajat kavala pilguga ja jäi ootama . Talle tundus , et reinuvader pilgutab talle tunnustavalt silma . Õpetaja võttis kirju ümbrisega paksu mapi ja sõlmis nöörid lahti . Nööre oli palju ja õpetaja liigutused olid aeglased . Viimaks tõmbas ta mapist välja paberipaki , lasi selle sirinal pöidlaküüne alt läbi ja laksatas lauale . " Selle masinaga kirjutan ma jutte . " - " Mis jutte ? " Õpetaja hõõrus ninajuurt : " Kõiksugu lugusid . " Ka Joonas proovis oma nina hõõruda , päris mõnus tunne oli . " Aga miks sa neid kõiksugu lugusid kirjutad ? " - " Et teised neid lugeda saaksid . Näiteks sina ja su sõbrad . " Joonas ei varjanud üllatust : " Aga me ei saa ju , mina küll pole ühtki sinu juttu lugenud ... " Õpetaja sirvis oma päevaraamatut , siis otsis välja punaste templitega paberi : " Vaata , Joonas , siin kontrahi peal seisab selge sõnaga , et minu juturaamat tuleb enne jõule Moissejevi raamatuäris müügile , ja see on üsna varsti . Aga sina seda ostma ei pea , ma arvan , et jõulumees paneb sulle raamatu ukse taha . " Joonas vaatas õpetajat uskumatu näoga : " Miks ukse taha ? See võidakse ju sealt ära varastada ! " Õpetaja vaikis tükk aega , hakkas siis äkki heleda häälega naerma ja ütles : " Võib-olla paneb siis kuuse alla , kes seda jõuluvana teab . " Ta vaatas korraks oma sõrmenukke ja pakkis paberid uuesti mappi . Joonas tõmbas sõrmega üle mapi , hea libe ja jahe tunne oli . " Kas sellel rebasel nimi ka on ? " - " Mis-mis ? " Joonas näitas näpuga raadio poole : " Sellel rebasel seal ! " - " Ega ei ole küll ... Aga me võime selle talle panna , kas või kohe ! Paneme talle nime ja siis sööme ta ära , kas usud ? " Joonas ei uskunud , õpetaja rääkis rumalusi . " Iluasjad ei kõlba süüa , savist asju ei söö ju keegi ! Iluasjad on selleks , et neid ilus vaadata oleks ! " - " Sulle siis meeldivad iluasjad ? " - " Jah , väga meeldivad ! Kui ma suureks kasvan , ostan kõiksugu ilusaid asju ! " - " Too mõni näide ! " - " Mis näide ? " - " Sellest , mis asju sa suurest peast ostaksid ? " - " Ma ostaksin selle rebase ! " Õpetaja hakkas äkki naljakalt urisema , paljastas hambad ja siis kukkus lausa lõrisema . Ja silmad ! Need olid nii tigedad , et Joonas hakkas end tasakesi välisukse poole nihutama . Õpetaja aga naeratas juba ja hõikas : " Joonas , ma tegin ju nalja ! Mul on terve päev selline tuju , et ei saagi aru , on see nüüd nali või hoopis ... " Köhahoog ei lasknud tal lauset lõpetada . Joonas vaatas rebast uuriva pilguga , sirutas sõrme välja ja puudutas rebase nina . See tundus kuidagi imelikult rasvane ja soe . Joonas vaatas õpetajale silma ja ütles : " Mul on selline tunne , et selle rebase nimi on Eku . " Õpetaja triikis paar korda ninaselga , haaras sulepea , torkas sule tindipotti ja küsis : " Kuidas sa ütlesid ? Mis see nimi nüüd oligi ? Joonas läks näost punaseks ja kordas : " Eku . " Õpetaja kirjutas nime taskuraamatusse ja hingas sügavalt sisse . Siis võttis ta rebase pihku , hammustas tal ühe raksuga saba küljest ja hakkas seda mõnuga sööma . Joonas lõi käed silmade ette . Tal oli Ekust nii kahju ! Õpetaja aga naeris : " Rumal laps , see on ju martsipan ! Proovi ka , hammusta tal pea otsast ! Ekule meeldib , kui teda hammustatakse ! " Joonas mugis magusat martsipanimassi ja kordas endamisi : " Anna mulle andeks , Eku ! Anna mulle andeks , Eku ! " Siis jäi ta äkki uniseks . Toas läks kõik kuidagi suitsuseks ja hakkas lainetama ja Joonas pidi oma pea kuhugi toetama , nüüd kohe , kohe praegu ! Ta kuulis veel trepi naginat , siis vanaema alandlikku jah-jahhi - ja siis ei kuulnud ta enam midagi . Kui Joonas ärkas ja silmad avas , nägi ta taburetil valget veekruusi . Midagi paistis nagu veel , midagi punast ja valget . Joonas upitas end istuma , et paremini näha . See oli raamat . Joonas võttis raamatu kätte , silitas seda ja nuusutas . Oli mõnus värske lõhn , mida Joonas polnud kunagi varem tundnud . Raamatukaanele oli suurte tähtedega kirjutatud EKU JA TEISI JUTTE . Ülemises servas olid pisemad tähed , Joonas luges ka need ilma vaevata kokku . Siis pani ta peopesa raamatule ja tundis , et raamat on mõnusalt soe . Joonas heitis pikali , pilk endiselt raamatul ja sosistas : " Aitäh , onu Parijõgi . " Siis jäi ta uuesti magama , ja kui ta järgmisel hommikul ei ärganud , magas ta ühe jutiga praegusse hetke välja . Oli jõululaupäev ja kõik Rehessaare pere üheksa last seisid ahju veeres reas nagu vestinööbid . Ema Juula võttis ahjusuult puuluugi ja küpsete leibade magushapu lõhn paiskus pahinal rehetuppa . Pereisa Aleksander istus pingiotsal , higitilgad laubal ja Nõukogude armee seersandipagunitega mundrikuub seljas . Ta popsis piipu , silmitses pikalt ja põhjalikult kõige vanemat , kolmeteistaastast Ruudit , ning käratas järsku : " Kes sina selline oled ! ? " Ruudi lahvatas näost punaseks : " Mina olen Rudolf Teär , teie kõige vanem poeg . " - " Valetad , sunnik , sina pole minu poeg ! Sa oled maksavorst ! " Aleksander sihtis oma räpase näpuga Maalit ja Leenut ning ütles sosinal : " Kaksikud , sööge see vorst ära ! " Ruudi ajas selja sirgu , tõmbas kõhu sisse ja lõi põlved lukku . " Vaat nii ! Tubli poiss ! " Isa vaatas tüdrukute poole ja laiutas kahetsevalt käsi : " Nüüd jääte küll nälga , vorst vupsas uksest välja . Näe , ainult sabaots paistab veel ! " Aleksander sudis karguga uksepraos , nagu õrritaks ta ussi . Kõik naersid püüdlikult , eriti kaksikud Maali ja Leenu , kes olid selgapidi kokku kasvanud . Nad teadsid , et isale meeldib , kui tema nalju naerdakse . Pereema Juula meelest aga olid need nii koledad , et tihti hakkas ta mehe naljajuttude peale nutma . Kuid tema nutt kõlas täpselt nagu naer , ning kui ta oigas ja pisaraid pühkis , arvas vana Aleksander , et naine naerab pisarateni , ja plaksutas heameelest käsi . Ruudi plaksutas kaasa ja temaga ühinesid kõik teised : kümneaastane Sirli , üheksa-aastased Maali ja Leenu , seitsmene Johannes , kuuene Sünne , viiene Kalju , neljane Cornelius ja kolmene Hilda . Juulagi lõi kohusetundest paar korda käsi kokku , aga siis langes ta pilk lastele ja teda lämmatas suur nukrus . Kokku oli ta sünnitanud kakskümmend üks last , kellest üheksa hakkas kaela kandma . Ülejäänud olid sündinud surnult või surid kohe , kui päikest nägid . Juula armastas oma lapsi väga . Eriti uhke oli ta siiami kaksikute üle . Sellist imet polnud nähtud isegi Avinurme laadal . Ema pilk jäi pidama hallipäisel Johannesel ja suured õnnepisarad tulid jälle sirinal . Johannes oli erakordne laps , ja seda juba oma sünni poolest . Juula oli poega kandnud ligi kaksteist kuud , ja kui poiss viimaks ilmale tuli , oli ta suu valgeid hambaid täis ja pea hall nagu sanglepatuhk . Aleksander käratas last nähes kohe : " Mis imeelukas see seoke on ? Ega ometi tsaar Saltaan ? " Juula naeratas väsinult vastu : " See on meie pisipoeg . Ma panin talle nimeks Johannes . Ristija Johannese mälestuseks . " Aleksander pomises midagi endamisi ja läks ust pauguga kinni lüües välja . Juula nägi aknast , et mees kinnitab suusad saabaste külge , haarab kepid ja vuhiseb mäest alla , ning ta süda hakkas hirmsasti valutama . Kuhu see pimevaim vastu õhtut läheb ? Tule taevas appi , kohe on ju pime ! Sõidab endal veel metsas silmad peast või kihutab otseti Viheruse jõkke . No on ikka hull vanamees ! Aleksander tuli koju alles vastu hommikut , pani suusad räästa alla , trampis lumised saapad suure kivi peal puhtaks ja astus lume kriuksudes majja . Ta hiilis puujala käginal Juula põhukoti juurde , kummardus , kergitas rasket lehmanahka ja sosistas naisele mahedasti kõrva : " Ma mõtlesin järele , olgu ta pealegi Johannes . " Siis kohendas ta krobisevat nahka ja hiilis väikese Johannese hälli juurde . Pereisa hoidis vägisi naeru tagasi , aga ometi tuli lühike turtsatus üle huulte , kui ta imikule oma valget keelt näitas ja sosistas : " Minu meelest on su nimi Peetrus ! Ja sa oled kõva kalamees ! " Võtnud põuest lapiku pudeli ja taskust tüki lambanahka , valas ta naha villapoolele rohekaspruuni haisvat vedelikku ja hakkas hälli hõõruma . Ta kattis kõik kätkilauad ühtlaselt havisapiga , nii et vänge hais pani vastsündinu nina kirtsutama ja aevastama . Pereisa tardus liikumatuks , siis tegutses edasi , kuni viimanegi serv ja nurk olid korralikult peitsitud . Sappi jäi üle . Kui mees pudelit kontrollivalt raputas , loksus suur tilk alles põhjas . Hetke mõelnud , kummutas ta pudelipõhja endale kurku . Havisapp kõrvetas kõri ja ajas oksele . Aleksander surus lambanaha tropina suhu ja hiilis oma asemele . Juula nägi ja kuulis kõike , aga ei julgenud iitsatadagi , vaid lamas õlgedel ja teeskles magajat . Pisarad tulid lahinal ja äng soris raudse ahinguna hinges . Sellest oli möödunud seitse aastat . Juula võttis esimesed leivad välja . Viis ümmargust leiba auras kapsalehtedel . Juula harutas oma pika halli patsi lahti , kastis juuksed suures mõdutoobris märjaks ja väänas leibade peale kuivaks . Mõdu nirises kuumale leivakoorikule nagu kerisekivile ja rehealune mattus lõhnavasse auru . Väike Cornelius läks näost kaameks ja vajus minestunult muldpõrandale . Kukkudes purustas ta peaga suure savikausi , millega Juula oli hapupiima ahju ette savikule soojenema pannud . Rehessaares oli õhtusöögiks soolaga hapupiim . Igal sööjal oli oma salamärgistatud puulusikas paelaga kaelas ja iga lusikas oli omaette kunstitöö , pereisa enda tehtud . Ainult Aleksandril ja Juulal polnud lusikaid , nemad ammutasid piima kamaluga . Leiba jagas pereema Juula . Ta tegi seda pereisa karmi pilgu all ja täpse mõõdu järgi . Mõõduks oli pereisa suu laius . Soola võis leivakatteks raputada nii palju kui süda igatses - Aleksandri isa , vana Rehessaare Kimmu , oli enne sõda seda varunud mägede kaupa . Surmaõhtul rabeles ta agoonias soolakottidel ja kisendas : " Kahju , et ma seda soola hauda kaasa ei saa viia ! " Pani siis silmad kinni , väristas imelikult pead , oksendas verd , avas vaevaliselt silmad ja ägas : " Veel rohkem kahju on mul sellest , et sinu ja su neetud naise lõuad seda soola jahvatama hakkavad . " Siis lahkus Rehessaare Kimmu hing röginal kehast . Aleksander oli kindel , et vanamehe hing jäi rehetoa sarikate vahele pidama , sest novembriõhtuti oli sealt ränka köhimist ja kirumist kuulda . Ta katsetas igasuguseid vanarahva kunste , et kodukäijat minema peletada , ent miski ei aidanud - Kimmu jäi igaveseks Rehessaare rahu ja õhku rikkuma ning palaval suvepäeval haises rehetuba nagu mädaneva liha tünn . Jah , nii see oli . Juula vaatas ahastades kausitükke ja piimaloiku , siis piilus silmanurgast Aleksandrit , kelle nägu kurjakuulutavalt halliks tõmbus . Juula mõdused juuksed rippusid näo ees nagu kardin . Ta heitis need hoogsa liigutusega seljale ja magusat mõdu pritsis igasse nurka . Leivaahi sisises nagu rästik ja sülgas auru , Aleksander pühkis näolt mõdupritsmeid ja käratas : " Mida see peab tähendama ? " Ta põrutas oma puujalaga vastu koldeesist lapikut kivi : " Ma küsin : mida see peab tähendama ? ! " Cornelius lõi silmad lahti , vaatas udusel pilgul isale otsa ja sosistas : " Mina , Cornelius Teär , neli aastat vana , kukkusin ... Silme ees läks mustaks ja ma kukkusin maha . Palun andestust , et ma selle kausi ära lõhkusin . " - " Aga piim ? " - " Piim läks ise maha , kui kauss katki läks . " Cornelius imes häälekalt oma hapupiimast särgisaba . Aleksander viipas poisi lähemale : " Või piim läks ise maha ? Ole hea poiss , Cornelius , näita õige mulle , kus selle piima jalad on ! " Kõik kangestusid ja vaatasid kohkunult pereisa poole , aga mõne hetke pärast helises rehealuses rõõmus naer - issi oli jälle nalja teinud ! Juula pühkis pisaraid , vangutas pead ja mõtles : " Oh seda vanameest küll oma naljadega . Nii tore on jälle olla ja ... " Aga Aleksander karjus edasi : " Piimal pole jalgu ! Ei ole ! Ja polegi vaja , sest tegelikult on piim nagu uss ! Kesse enne näinud on , et ussil on jalad all ! " Kogu pere naeris kergendatult . Johannes tõstis arglikult käe . Isa märkas seda ja noogutas armulikult . Väike hallpea punastas heameelest ja kogeles : " A-aga a-a-u-väärt ja tõh-t-tark i-isa , m-ma s-soovin tõh-t-teile a-alandlikult ... " Aleksander käratas vahele : " Mida sa ökitad ! " Johannes lõpetas ühe hingetõmbega : " ... meelde tuletada , et ka kaladel pole jalgu ! " Juula lõi käe kohkunult suu ette . Ta oli valmis kõige halvemaks . Aleksander vidutas silmi ja mõtles : " Vaata kuradit , see on ju tõepoolest Peetrus ! Kalamees Peetrus ! " , aga välja ta seda ei öelnud , vaid küsis : " Mida sa nüüd ütlema pead ? " Johannes langes põlvili ja sosistas : " Issand , mine minu juurest ära , sest mina olen üks patune inimene . " Juula murdis ahastades käsi , lapsed seisid vaikides valvel , ainult üks kaksik , Leenu , haigutas kinnise suuga . Aleksander noogutas pead ja andis sõrmenipsuga Corneliusele märku . Poiss võttis koldest kustunud söe ja astus ahjule lähemale . Ta tõmbas lubjatud pinnale mõned jooned ja hakkas laulval häälel jutustama . Kõik , ka pereisa , naelutasid pilgud joonterägasse ja pidasid hinge kinni , et paremini kuulda . Süsi krigises tasa ja Corneliuse kilav hääl kaikus rehetoa parte all : " Mõista-mõista , mis see on ! Tema keha on omapärase kujuga , pikalt ühekõrgune ja ühelaiune , pea suhteliselt pikk ... " Ruudi läks näost punaseks , tõstis aeglaselt käe ja ütles : " Seapõrsas ! " Aleksander käratas : " Vale vastus ! " , võttis ähvardaval ilmel raske messingpandlaga rihma ja vaatas Corneliuse poole : " On mul õigus ? " Poiss noogutas ehmunult ja jätkas : " Värvus on küllalt muutlik sõltuvalt vanusest . Selg ja pea ülemine osa on mustjasrohelised , küljed heledamad , oliivrohelised või rohekashallid , kollaste täppidega või põikvöötidega , kõht ja kurgualune valge ... " - " See on ju väike pääsulind ! Suitsupääsuke , meie rahvuslind ! " hüüatas pereema Juula rõõmsalt , siis aga kohmetus ja vaatas Aleksandrile ehmunult otsa . Cornelius nuuksatas ja ütles sosinal : " Oh , ema-memmeke , see on vale vastus ! Oh jumal-jumal küll , mis nüüd küll meie elust ja olemisest saab ... " Juula langes põlvili ja hakkas palavikuliselt sosistama : " Armas Jeesus , kes sa oled mind ikka kaitsnud ... " Tema sosin muutus hääletuks halaks . Aleksander ei lasknud pojal lõpetada , vaid raputas rihma ja hüüdis rõkkavalt : " Edasi ! Veel mõned näited ! Küll te ära arvate ! " Cornelius jätkas lauldes : " Laiad lõuad ja avar neel võimaldavad neelata üsna suurt saaki . Silmad suhteliselt suured , paiknevad pealae ligidal , kaitstud luuvõlviga ... " Väike linalakk Kalju kukkus äkki inisema : " Iiiii-iiiiiiii-iiiiiiiiiiiiiii ! " Juula karjatas ja ajas end liikmete naksudes püsti : " Pojake ! Mis lahti on ? Kalju , mis viga , oeh-oeh ... " Kalju plaksutas käsi ja üürgas läbi nina : " Sii oo avi ! Sii oo avi ! " Aleksander lõi rihmapandlaga kõigest jõust vastu lauda : " Mehejutt ! Tubli poiss , Kalju ! See on tõesti , haug , seda ma teile ütlen ! " Ja lisas kavalalt Johannese poole vaadates : " Noh , kalamees , on sul veel midagi öelda ? Või saab väike Kalju kogu õnne endale ? " Johannes laskus uuesti põlvili , pani käed kenasti risti , suunas pilgu lakke ja pobises : " Kui kiri ei valeta , siis näib nii , et suurimad Eesti vetest väljapüütud havid pärinevad Tamula ja Keeri järvest : <arv>. juunil <arv>. aastal püüdis võrulane Viktor Nikoforov koos teiste kaladega Võhandu jõest <arv>,<arv> -naelase , s. o. <arv>,<arv> kg raske havi , ja Karl Sibbul <arv>. aprillil <arv>. aastal Tamula järvest õngega <arv>,<arv> kg raske ja <arv> cm pika havi , kelle vanuse ajakiri " The Fishing Gazette " , kuhu soomused saadeti - <arv>. aasta <arv>. mai number - , määras <arv> või <arv> aastale . Ei ole kahtlust , et tegelikult ... " Aleksander lükkas pingi kolinal eemale ja tõusis pidulikult püsti , võttis mütsi peast ja hakkas maruliselt plaksutama . Temaga ühinesid kõike peale Johannese , kes kohendas püsti tõustes oma rüü volte ja õnnistas pererahvast ristimärgiga . Aleksander võttis päevakangelasel õlgade ümbert kinni , kõik vakatasid ja häbenev Johannes sulges tänulikult silmad . Aleksander neelatas ja pühkis liigutuspisara silmist . " Selle aasta Hea Lapse tiitel läheb ... Corneliusele , kes meile kõigile raske pähkli pureda andis ! " Juula pistis ulguma ja langes krampides põrandale : " Miks just Cornelius , see ilus ja süütuke , miks just tema , oh issand , halasta ta peale ! " Aleksander tegi , nagu ei kuulekski ta oma naise kisendamist , rabas Corneliusel kuklapatsist kinni ja küsis : " Mida sa nüüd tegema pead , Cornelius ? Mis on meie peres hea lapse kohus ? Ma küsin : mis on meie peres hea lapse kohus ? ! " Cornelius lõdises : " Hea laps peab ahju ronima ja sealt viimase leiva välja tooma , selle , mis on kõige kaugemas servas . " Aleksander pani rihma valju klõpsatuse saatel uuesti vööle . " Kas sa selle peale oled mõelnud , mu armas Cornelius , miks just hea laps peab kuuma ahju ronima ? " Cornelius vappus nagu palavikus ega saanud sõnagi suust . Juula tuli pojale appi ja ütles sosinal ette . Cornelius hakkas tihkuma ja pressis sõnu ükshaaval suust välja : " Sellepärast ... Eth-et-th ... Hea laps ei hammusta salaja leiva küljest seal pimedas , kui kedagi ... Th-tht-th ... nägemas pole ! " - " Mehejutt ! Mine nüüd , mine kohe ! Mis sa vahid , meil kõigil on kõhud ammu tühjad ! " Isa lükkas poja kindla käega ahjusuust sisse , süütas küünla ning käratas : " Ja nüüd laske tulla üks vägev jõululaul , mis ilus kuulata on ! " Ahjust kostis summutatud karje . " Laulge kõvasti ! Laske tulla ! Täiest jõust ! " Iivan lõi kõigest jõust rusikaga vastu lauda ja ütles : " Nii , " pani " Priima " tossama ja nipsutas tiku kustu . Pöidlaküüneknips oli tema tõmbenumber , mida ta oli harjutanud nelikümmend seitse aastat järjest - iga päev umbes viiskümmend korda . Iivan suitsetas kaks pakki " Priimat " päevas , vahel , kui suits ära kustus , tuli koni uuesti põlema panna ja ka hommikul õhtul tuld pliidi alla tehes kustutas Iivan tikku oma kavala küünetrikiga . Iivan teadis täpselt , mida ta teeb ja miks ta seda teeb . Ta armastas täpsust . Eile lõi ta näiteks Ussaugu-Pjotril poe taga ühe raksuga hambad sisse ja ütles : " Nii . " Ussaugu-poiss oli suure suuga seletanud , et temal on maailma asjad selged nagu seebivesi . Iivani meelest oli seebivesi sogane ja vahutas , mingit selgust seal polnud . Korralik ja selge vesi oli hoopis allikas , mis siinsamas Silgusoo poe taga panga seest välja vulises . Ussaugu-poiss aga muudkui ajas oma jonni - selge kui seebivesi , selge kui seebivesi , nii olevat öelnud juba kirjanik Albert Uustulnd . Iivan käskis siis poe-Almal õuemurule tuua kausiga vett ja seebitüki , hüppas ratta selga ja kihutas koju . Võttis köögist klaaspurgi , valas selle kaevuvett täis ja tuli hingeldades poe juurde tagasi . Alma ubrikust tõi Iivan veel ühe purgi , täitis selle poe taga allikaveega ja asetas teise kõrvale . Siis võttis seebikillu , pesi kausis käed puhtaks ja ütles rõhukalt : " Nii . " Mehed põrnitsesid kolme sorti vett ja vaikisid . Ussaugu-Pjotr pigistas verist suud , noogutas ja tunnistas viimaks : " Iivanil on tuline õigus , allikavesi on ikka see kõige selgem vesi ! " Iivan sülitas , ütles : " Nii , " kinnitas oma poekoti pakiraamile , hüppas sadulasse ja sõitis tagasi vaatamata minema . Õhtul kogunesid kalurid Iivani palkonni juurde . Silgusoo kõige vanem mees , Päringu-Juhanes , võttis tuttmütsi peast ja laskus põlvili , pühkis liigutuspisarad silmist ja sõnas : " Sina , Iivan , kiidetud olgu sinu nimi , oled nüüd meie juht ja õpetaja . Luban kogu küla nimel , et kuulame sellestsinatsest silmapilgust alates sinu nõuandeid , käske ja korraldusi . Käsuta meid ! " Juhanes noogutas mitu korda pühalikult ja taganes põlvedel vingerdades oma kohale . Iivan lösutas päikesest kuumaks köetud lävepakul . Siin oli hea ja rahulik istuda . Äkki pani ta käe suu ette , haigutas pikalt ja ajas selja sirgu . Tema pilk oli tabanud paistetanud suuga Ussaugu-Pjotrit . Pjotr võpatas ja tõstis pea . Iivan näitas teda näpuga ja ütles : " Nii . Esiteks . Karistage seda poissi karmilt , sest ta väärib oma nime liigagi palju . Aga siin ilmas ei tohi midagi olla liiga palju . Ja teiseks vaatame mis edasi saab . " Vassel , punase pea ja tintmustade vuntsidega küürakas , tõstis oma kõhna valge käe . Ta tahtis rääkida . Iivan viipas Vasseli lähemale . Küürakas seletas parinal ja sülge pritsides , et tema meelest tuleks Ussaugu-poiss karistuseks tünni pista , tünnile kaas peale lüüa ja Üügu pangalt suure hooga merre veeretada . " Et ta edaspidi teaks ! " Iivan näppis mõtlikult oma tõrvast patsi . " Nii . Mõte on hea . Aga vale . " - " Kh-khuidas siis vale , kui on hea ? " pudistas Vassel . Iivan sihtis sõrmega Ussaugu-poissi : " Aga vaat nii . Kui ta pimedas tünnis istub , ei saa ta kunagi teada , mis temaga juhtub ! Istub nagu tigu karbis või mingi vanaaegne lõunamaa lollike oma majas ja pugistab naeru . Ei , mehed , see ei lähe . Kas on veel pakkumisi ? " Iivan vaatas oma alamaid karmil pilgul . Ja järsku ta taipas , et tal on neist kõigist kahju . Ta embas mõttes neid armetuid ja lihtsakoelisi nälginud olevusi , kes ei saanud merele minna , sest möödunud talvel olid kõik saare paadid Iivani korraldusel pilbasteks raiutud ja külmatõrjeks ahju aetud . Põline rannarahvas , mitmetuhandeaastane asustus - ja esimene kevad ajaloos , kui merele jäi minemata . Aga Iivani paat oli alles , sügavale maa sisse kaevatud ja salamärgiga tähistatud . Öösiti käis ta märgikivi peal mõtteid mõlgutamas . Kaevas mõttes paadi välja , lohistas vette , pani aerud tullidesse ja sõudis abajast avamerele . Siis heiskas purje , haaras tüüripinnist ja sosistas : " Paut ! " Siis mõtles veel hetke , süütas sigareti , nipsas tiku otsast osavalt tule surnuks ja kõmpis läbi kastemärja rohu kodu poole . Jõudnud hämarasse kööki , lõikas ta leiva pooleks , võttis ühe pätsipooliku , asetas püsti lauale , silmitses seda pikalt ja ütles : " Nii . " Iivan avas silmad . Tal oli tunne , nagu oleks kajakas peaaegu ta nägu ripsates mööda lennanud . Aga see polnud kajakas , hoopis vana Jüriaadu-Kozma vehkis nagu meeletu mõlema käega . Iivan küsis rahulikult : " Nii . Ja kes sina siis oled ? " Jüriaadu-Kozma kukkus nuttes seletama : " Aga Iivan , paikene , kas sa siis mind ei tunne , mina olen ju Jüriaadu-Kozma ! " Iivan kissitas silmi : " Ah või Jüriaadu-Kozma . Ja mina mõtlesin , et tuuleveski . " Kostis arglikku naeru , siis panid kõik nagu üks mees laginal naerma . Iivan ajas silmad pärani . Naer vakatas . Iivan tõusis hästi pikkamööda püsti , kohendas musta kuresulge , mis ta patsi kinni hoidis , ja ütles : " Nii . Te kõik nägite , et vahepeal ma lendasin oma kehast välja , ja ma võin teile kinnitada , et ma käisin üpris kaugel . Siiad sõitsid mind Siberi , tuurakalad tõid tagasi , silgud Soomesse surusid , räimed randa taas rebisid . Ma sain teada salasõnu ja uppunud omakülamehed õpetasid , kuidas rannarahvas saab jälle õnnelikuks ! " Mehed sosistasid isekeskis , kuni ehmunud Kozma küsis : " Kuidas siis ? " Iivan noogutas teadja näoga : " Meil tuleb ohver tuua . " Kozma , kes oli Iivanile kõige lähemal , hõiskas : " Merehaldjale tuleb ohver tuua ! On mul õigus , Iivan ? " Ta pilgutas ootusärevalt silmi ja naeratas õndsalt , aga Iivan tõukas ta eemale : " Ei , sul ei ole õigus , Kozma . Mine koju , või muidu läheb sul haprasti . Ma hakkan juba pahaseks saama . " Ja tegi liigutuse , nagu tahaks ta trepi kõrvalt luuda võtta . Kozma lalises vastu : " Lähen-lähen , juba lähen - ahvena arglikul astel , angerja pöörleva õnnega , silgu soolase sabaga , havi haarava innuga , lõhe limase lauluga ! " Iivan haaras välkkiirelt luua ja heitis selle , vars ees , põgenejale järele nagu viskeoda . Luud tabast vaest Kozmat täpselt keset selga , Taadiköbi koperdas veel paar sammu , siis kukkus ja jäi liikumatult lamama , aeg-ajalt ainult oigas tasa . Kõik pidasid hinge kinni . Kõik peale Iivani , kes käratas : " Nii . Teadmiseks võtta ! Luuletusi loen siin saarel ainult mina . Selge ? " Kostis vaikset pominat , kõik olid korraldusest aru saanud . " Nii ! Ja nüüd küsimus : kuidas saada õndsaks ? Ma vastan ise : Ussaugu-Pjotr tuleb kuivale maale maha matta , elusalt mulla alla peita - siis lõpeb virelemine ja vaesus ! Siis võlub merehaldjas meile tänutäheks ilusa valge paadi , mis on meile kõigile õnnistuseks ! Oleme jälle saatuse kiuste laevamehed ! Kui järgmine hommik meile seda ei näita , siis võite mind , vana merekaru , selle sõnnikuhargiga maha lüüa ! Vaat nii . " Iivan näitas meestele sõnnikuharki , siis kolme sõrme abil oma peas kohti , kust harud peaksid läbi tungima , ja lõi hargi jõuga maasse : " Nii . Las ta seisab siin ja ootab , kuni ära mädaneb , sest mina ei peta teid mitte ! " Iivan hakkas korraldusi jagama ja kalurid täitsid ta käsud rõõmuga . Ussaugu-Pjotril löödi kangiga põlved puruks , et ta igavesti kuiva hauda mädanema jääks ja merre ei roniks . Siis kaevati kiiresti auk , visati kisendav mees sisse ja aeti paeklibune muld peale . Tuli Jüriaadu-Kozma kollane ühe silmaga kass ja soristas kääpale pika vahutava oja . Tuli Ussaugu-Pjotri vana ema , oksendas poja hauale suure puntra solkmeid ja needis : " Säh sulle selle eest , et ma sind tubliks meheks kasvatada ei mõistnud ! Säh sulle selle eest , et ma sind üldse sigitasin ! Ohoi-oioi , miks ma sind nagu seapoega võrgunõelaga välja ei kaapinud , häbii ... Hädaa ! " Iivan plaksutas käsi . " Nii . Ja nüüd kõik otsejoones koju . Tagasi vaadata ei tohi . See , kes kas või natukene tagasi piilub , saab sedamaid surma ! Merehaldjas nalja ei mõista ! " Iivan astus trepile , tegi mere poole kolm sügavat kummardust ja lõi ukse enda järel valju kriuksuga kinni . Ta valis sahvriukse koodlukul numbri , roheline tuli süttis ja terasuks avanes . Haaranud virnast suure kandilise leivapätsi , läks Iivan kööki , lõikas pätsi pooleks , pani leivapooliku püsti lauale ning sosistas : " Nii . " Siis võttis ta pesukuivatist valge linase rätiku ja mässis leivakannika hoolikalt sisse , otsis kummutisahtlist tüki võrgulina , murdis selle mitmekordselt kokku ja tõstis silmade ette . Läbi tiheda võrgu nägi ta hirmuseguse huviga , kuidas verev päikeseketas merre libiseb ja sisinal kustub . Nüüd võttis Iivan labida , läks märgikivi juurde ja hakkas kaevama . Kuu kallas merre oma hõbedat , selle paiste oli mõnusalt jahe . Iivan tiris paadi kaevikust välja , vedas mere äärde ja hakkas pesema - kastis pooliku leivapätsi vette ja aina küüris . Leib lõhnas ja Iivan soigus küürimise rütmis : " Ae-ae-ae , helde ja tark merehaldjas , anna mu külale kalaõnne ja leivaõnne , praetud liha leivale ja võisilma pudrusse , lase lastel sündida , sirguda ja kasvada , et me rannarahvas jääks eeliskujuks teistele ... " Pestud purjekas hiilgas esimeste koidukiirte säras . Iivan tiris püksid jalast ja sumas vette , viis paadi sadamasilla juurde ning sidus kinni . Aerud olid ahtris , mast , puri ... isegi päästerõngad ja suur termoskast - kõik oli omal kohal . Iivan istus pollarile , süütas " Priima " , nipsas tiku surnuks ja ümises : " Nii . " Siis sättis ta musta kure tiivasule otse ja jäi ootama . Ta teadis , et varsti nad tulevad , terve paatkond . Kõik see mees , nii nagu endistel aegadel . Ja siis lähevad nad merele . Iivan kujutas päris täpselt ette , mida ta avamerel teeb . Aga praegu ei tahtnud ta sellele mõelda - ta teadis , et viimane sõna , mida kaaslased tema suust kuulevad , on ikka seesama vana tuttav ja turvaline n i i . Ruikmetsa popsisaun haises Avinurme metsade ja soode keskel nagu matmata laip . Ruigu-Alma , ligi saja-aastane eideköbi , istus hurtsiku ees lamedal kivil päikese käes ja nülgis jänest . " Jõudu ja jaksu , " kostis äkitselt põõsastest kare mehehääl ja suure tikripuhma tagant astus välja Tõistre noorperemees August . Alma nohises , ilma et oleks pilku veretöö pealt tõstnud . Aga silmanurgast piilus ta mehe jalgu , sest Tõistre Augustil olid kenad ja kallid hõbekannustega meekarva poesaapad jalas . No olid need alles saapad ! Alma pühkis verise kämblaga higist laupa ja kädistas : " Eks jaksu ja jõudu läheb ikka vaja , tõesti läheb vaja , miks ei lähe , nii ilusad saapad teisel jalas ja muudkui tatsab mööda Ussisood ringi ! Ei tea , mis tuuled need auliku noorperemehe siia puhusid ? Ega ometi kuskil õnnetust pole juhtunud ? " Noorperemees lõi oma peenikese pillirookepiga vihinal läbi õhu ja kärkis : " Kus su poiss ringi aeleb ? Minul on temaga asi ajada ! Üks hästi kiire ja tähtis asi ! " Oma sõnade kinnituseks lõi August kepiga vastu saapasäärt - oli ikka ilus hele laks küll . Alma kohkus : " Oi , helde peremees , poiss läks jälle metsa , juba koidukumas ja varavalges , püüdis teine kena haavikuemanda soo pealt kinni , viskas siia õuele maha ja ütles : vaata seda lihahunnikut , emake , küll on hea hiljem kõhtu panna . Ütles nii ja jooksis jälle huilates metsa . Aap on tubli poiss , Aap on väga hea ja tubli poiss ! " Eit pühkis kuivanud rohututiga oma tilkuvat nina ja nuuksatas heldinult , vangutas mitu korda pead ja vaatas Tõistre noorsandile tänulikult otsa . August rapsis kepiga nõgesepuhmast , nii et rohelised narmad lendasid , ja vingatas : " Mul on su poissi kohe vaja ! Kohe ! Kuule sina , Ruigu-eit , kas sa saad ikka aru , mida ma sulle räägin ? Mul on Aapi kohe vaja ! " " Saan-saan , miks ma ei saa , armuline härra , eks me pea siis teda otsima minema ! " Eit ajas end ägisedes põlvili , võttis kõverikust pirnitüvest kinni ja vinnas end tasase kirumise saatel püsti . Tõistre August jahmus . Ta polnud Ruigu-eite kunagi püsti seismas näinud , ja vanamoor oli temast tubli pool meetrit pikem ! Alma hoidis oma kondise käega kuivanud pirnipuust kinni ja vankus ohtlikult ette-taha , kuni viimaks jäi pidama ja suud maigutama , vaatas Augustile oma liikumatute silmadega ülalt alla ja kordas : " Ega siis muud üle ei jää , kui peab otsima . Muudkui otsima ja otsima . Ainult et noorhärral on nii kenad saapad jalas , need saavad küll soo ja raba peal hukka , kui me midagi muud tema sõrgade otsa ei vaata ! Tule järele ! " Ja eit hakkas põlvist kangete jalgadega oma hurtsiku juurde taaruma . Tema puust poolsaapad kääksusid veidralt , kasetohust ja niinest rõivad nagisesid ja kägisesid liikumise rütmis . Kui Ruigu-Alma ilvesenahaga ülelöödud ukse lahti lõi , paiskus läppunud õhk pruuni pilvena ukseaugust välja , jäi korraks kaevu kohale rippuma ja lõpuks haihtus selgesse juunihommikusse . August tõmbas pea õlgade vahele ja mõtles : " Issand ! Kui jube ! " Ja väristas veel kord õlgu . Ruigu-moor ja tema poeg on küll ühest teisest ajastust pärit . Elavad siin soosaarel nagu kärnkonnad ja pole neil suure maailma asjadest mingit aimu . Aga seda pidi küll tunnistama , et meistrimehena oli Ruigu-poiss omaette klass ja sellist asja ei olnud olemas , mida poiss poleks suutnud puust valmis meisterdada . Ruigu-eit laskus põlvili , kummardus sügavalt ette ja roomas onni . Hetke pärast ilmus mustavas ukseavas nähtavale tema kõhn kollane käsi , mis viipas kutsuvalt . August hiilis lähemale ja pigistas igaks juhuks raske hõbenupuga bambuskepi kindlamalt kätte . Eide hääl kostis summutatult nagu hauast : " Tulge aga sisse , aulik peremees , ärge kartke ! " August kummardus ja puges pimedasse koopasse . Osmik oli seest nii pime , et silmad ei seletanud tükk aega midagi . Tasapisi nad harjusid ja hakkasid eide küürus kogu eristama . Äkki läbis pimedust valguskiir , kitsast aknast lahvatas tuppa päike ja valgustas hüti sisemust kogu selle armetuses ja veidruses . Eit rullis akna ees rippunud põdranaha ilusasti kokku ja asetas voodile , vaatas mehele silma ja kõhistas : " Nüüd saab natuke ringi vaadata , kõik unkad ja ulualused nagu pihu peal , paistavad kenasti kätte ! " Ta tõmbas koiku alt kiire liigutusega välja puust saapapaari ja vaatas seda hindavalt . Raputas pead ja lükkas tagasi , tiris lagedale teised , märksa suuremad puukotad ja viskas need klobinal Augusti jalge ette . " Näh , võta ja torka need jala otsa ! " August nööris oma saapad lahti , tõmbas jalast ja asetas korralikult seina äärde , siis võttis puusaapa kätte ja hüüatas üllatunult . Puusaabas oli erakordselt kerge , palju kergem kui tema vasikanahkne saapapaar kokku ! " Imede ime , " sosistas Tõistre August ja tõmbas saapad jalga , lõi kannaga vastu muldpõrandat ja naeratas . Jalanõud sobisid talle karvapealt . " Nagu mõõdu järgi tehtud , " ütles August eide poole vaadates ja silitas puusaapa ümarat nina . August pani alles nüüd tähele , et saapasäärtele olid lõigatud kenad pildid . Mitut värvi puukillud olid nii taibukalt kokku seatud , et nad moodustasid pildi . Vasakul saapal oli suurte sarvedega hirv , väike täpiline vasikas kõrval , ja ilus ümmargune päike . Teist saabast kaunistas suur kala , kangesti ahvena moodi . Otsekui tema mõtteid lugedes noogutas Ruigu-Alma ja pomises : " Ahven , muidugi ahven , kes siis muu . " Eit hakkas sorima tihedates kalapuntides , mis olid niinest nööridega riputatud kasetohust lae alla . " Ma keedan noorhärrale teed . Ahvenateed . " Tolmkuivad kalad ragisesid ja Augustile paiskus teravat traanilõhna ninna ja silma . Ta aevastas häälekalt . Siis veel kord . Ja siis veel . August laskus käpuli , roomas uksest välja ja avas kipitavad silmad . Tema näost poole meetri kaugusel hiilgas mustast graniidist nooleots , mis pingul vibunööri tõttu vaevumärgatavalt võbises . Pineva vaikuse katkestas vanaeide hääl : " Aap-poiss , kas sa siis meie noorperemeest ei tunne ? See on ju Tõistre August , meie peremehe ainus poeg ja kohapärija ! Vii oma tapariist nüüd tuppa , sa oled ju hea poiss ja kuulad ema sõna ! " Ruigu-poiss vedas näo laiale naerule ja rebis saarmanahkse mütsi peast , laskus põlvele ja murdis noole pooleks . Nooletükid viskas ta kõrges kaares nõgestesse . August sai enesekindluse tagasi . Ta tõusis bambuskepi vihisedes ja käratas : " Minul on sind vaja , Aap ! Kas sa seda keppi näed ? " Aap sügas end kõigepealt kaenla alt , siis juustest . Ta oli umbes kahekümneaastane tervisest pakatav mehemürakas , kellel isegi silmanurkades ja ninaseljal kasvasid tihedad valged karvad . Kui ta selga sügas , rabises tema kasetohust rüü alt välja pisikesi tõuke ja sitikaid , mida pikeerivad kodupääsukesed innukalt püüdsid . Aabu püksivärvli vahel kügeles sisalik . August neelatas mitu korda , enne kui iiveldus üle läks , ja käratas uuesti : " Kas sa seda keppi näed , poiss ! " Aap sirutas käe ja vastas : " Miks ma ei näe , igavene vägev kepp ! " August torkas kepi metsmehele kurgu alla ja käratas : " Seesama kepp hakkab sinu turjal varsti tantsima , kui sa mulle kohe üht tööd ära ei tee . " Aap kõhvitses habet , püüdis sitika kinni ja litsus küünega laiaks , siis ütles laisalt : " Rääkigu härra oma mure ära . Aga pidagu härra meeles , et Aap on vaba mees ja vaba mehe peale ei tohi karjuda ega kepiga näidata . Muidu jääb kaup katki ! " August noogutas kärmelt pead ja alandas hääle sosinaks : " See on meestejutt . " Aap lahvatas uudishimust üleni punaseks ja hakkas ägedalt huuli lakkuma ning puristama . " Täielik metslane , " mõtles August , aga Aap kiljatas üllatavalt peenikese häälega : " Emme , ära praegu tule , meie härraga räägime meestejuttu ! " Ruigu-Alma pistis pea ukseaugust valguse kätte ja kissitas silmi , naeratas kavalalt ja tõmbus nagu mäger pimedasse urgu tagasi . Aap laskus käpuli ja jäi ootama . August silmitses oma keppi , otsis taskust paberitüki ja pliiatsi , köhatas ja hakkas joonistama . Aap , kes vahetpidamata end kratsis , piilus paberi poole . Noorperemees varjas paberit peopesaga ja joonistas edasi . Tõistre-Alma lonkas käratult osmikust välja ja pani suure puukausi õuemurule . Isuäratav kalasupilõhn tungis Augusti sõõrmeisse . Ta tõstis pea . Eit noogutas sõbralikult , laksutas keelt ja näitas näpuga kausile : " Ahvenatee . Kosutab ja viib kontidest rõskuse . " Eit hakkas kausist lurinal lõhnavat leent lörpima ja pilgutas häbitult oma põletikulisi silmi . Tõistre August aevastas ja lõpetas joonistamise . Ta tõstis pilgu paberilt , kägardas paberitüki kuulikeks ja tõusis . " Mulle aitab . Teiega ei saa inimese kombel rääkida , " käratas ta vihinal keppi viibutades . " Unustage , et ma olen siin oma nägu näidanud ! " Eit äigas käega üle rasvase näo ja hakkas nutma ning soiguma : " Aap , kullake , vaata , mis sellel härral jalas on ! Igavene varganägu härra , sinu uued saapad teisel jalas , oh hoidku küll , kuidas ometi päise päeva ajal saab nii koledasti petta ja varastada ! Meie siin soos oleme ausad ja viisakad inimesed , nüüd tuleb üks pealt peenike härra ja võtab viimse raasu hinge tagant ära , oh hoidku küll , oh hoidku küll ... " Ruigu-eit vajus nuuksudes murule ning hakkas visklema ja õhku ahmima nagu kala kuival . Aap läks näost väga tõsiseks , võttis seina najalt vibu , valis tupest kõige teravama otsaga noole ja vedas vibu vinna . Sihtis Tõistre noorperemeest ja käratas : " Mis kurat siin toimub ! Saapad maha ! Ja kohe ! " Tõistre noorsand kiskus jalad paljaks , haaras oma uhke bambuskepi ja pistis jooksma . Tema peast vihises mööda tedresulgedega ehitud nool ja tungis raksudes kuivanud männitüvesse . August tegi paar jänesehaaki ja tormas edasi . Süda vasardas jooksurütmis , täpselt samas rütmis nagu Augusti sisehääl , mis aina kordas : " Elus ! Elus ! Elus ! " Sügisel ostis Tõistre August Tartusse maja . Avinurme sood vältis ta elu lõpuni . Vukti Bruno lamas , uus poola ülikond seljas , pruunid terava ninaga tšehhi kingad jalas , viinalapp näol ja vasktraat ümber nimeta sõrme . Traadi teine ots ligunes veepurgis , taevas tõmbus mustaks , äike lähenes iga sekundiga ja ilma antennita oleks Bruno lõhki läinud . Antenni oli paigaldanud Kaunispaiga-Sander , füüsik ja teadusemees Tallinnast , keda matustele tegelikult polnud kutsutudki . Ka viiekopikalised vaskmündid oli surnu silmadele asetanud Sander ja ise sealjuures naerdes seletanud : " Ülevedajale peab maksma , teeraha peab sul endal kaasas olema , vanapoiss ! " Müntidel pidi olema teinegi mõte - lahkunu ei tohtinud näha , kes ja kuhu teda viib . Metsa-Priidu kükitas eestoas laua all ja kuulas huviga Kaunispaiga-onu seletusi . Onu kulistas otse pudelikaelast viina , lõi siis pudeli jõuga lauale ja ütles : " Ähh ! " Priidu imestas , miks Brunole särki selga ei pandud . Pintsak tõmmati otse paljale ihule ja kuue alla pandi valge köögirätik nagu pluus . Sander joonistas söetükiga mustad nööbid peale ja ütles : " Pluuse mis pluuse , nööbid kõik korralikult kinni ja ... Ähh ! " Ning võttis oma sõnade kinnituseks pudelist jälle pika lonksu . Sander rääkis surnud Brunoga nagu elava inimesega . Toas polnud rohkem kedagi , ema ja vanaema olid köögis , isa oli kiirabiga ära viidud juba hommikul . Taat oli uuesti hulluks läinud , kui Bruno nende õueväravasse visati . Priidu kartis hirmsasti seda raksatust , kui pudel vastu lauaplaati löödi , ja tõmbas pea õlgade vahele . Aga nüüd juhtus midagi hoopis imelikku - Kaunispaiga-Sander langes põlvili , hakkas korisema ja edasi-tagasi õõtsuma , viinapudel kukkus tasase kopsatusega vaibale ja sinnasamasse varises ka Sander . Priidu hiilis mehe juurde ja kuulatas . Sander ei hinganud enam . Priidu vaatas ta silmi . Need olid imestusest pärani , ka suu oli laialt lahti . Kaunispaiga-Sander oli täiesti surnud . Priidu keeras onu selili ja vajutas ta silmad kinni . Aga võta näpust , need vajusid uuesti lahti . Siis proovis Priidu onu lõuga kinni vajutada , aga sellega oli sama lugu . Sanderi kirju kampsun oli üles nihkunud ja Priidu avastas oma üllatuseks , et onu Sander ei kandnud püksirihma ega trakse . Tema pükste peal oli tihkelt mitu korda ümber piha keritud vasktraat , nii et onu Sanderi keskkoht nägi välja nagu üks jublakas raadioaparaadis . Priidu tiris ühe traadiotsa lahti ja torkas selle veepurki Bruno traadi kõrvale . Ta jälgis hoolega , et otsad kokku ei puutuks ja lühist ei tekiks . Siis läks ta tagakambrisse ja otsis välja hoiupõrsa . Ta tegi täpselt nii nagu Kaunispaiga onu : tõstis moepärast põrsa nina suu juurde , tegi näo , nagu jooks , ja lõi sea kõigest jõust vastu lauda puruks . Siis otsis Priidu laialilennanud müntide hulgast kaks viiekopikalist ja hiilis elutuppa tagasi . Ta vajutas Sanderi silmad kinni ja asetas mündid laugudele ning sidus traadijupiga kõvasti kinni ka lõua . Seejärel piilus poiss kööki . Köögis puhastasid ema ja vanaema Bruno mootorratast . See Vukti-Bruno " Jawa " oli veel eile olnud kogu Metsküla uhkus . Kiiskav ja kiire soolopill uhkeldas päevad otsa poe juures . Poisikesed seisid kogu aeg Bruno mootorratta ümber troppis , sest igaüks tahtis " Jawat " oma käega katsuda . " Näe , sada kaheksakümmend võtab sisse nigu niuhti , " sosistas Altmetsa-Villu . Priidu kahtles : " Ega ikka ei võta küll , see on lihtsalt siia kella peale märgitud , et kihvtim oleks ! " - " Vale ! Täiesti vale ! " hüüdis Altmetsa-Villu . " Küsime Bruno käest , kui ta tuleb , siis sa näed ! " Ja just siis kärgatasidki teineteise järel kaks pauku ja siitsamast rukkipõllult tõusis robinal lendu suur rästaparv . Sajad tiivapaarid vuhisesid madalalt üle poiste pea . Rukkipõllu kohal sädeles kuldne õietolm ja Sepa talu vana hunt hakkas haledalt ulguma . Ja siis tuli Bruno , higine ja salkus , jahipüss käes , hingeldas koledasti ja karjus juba eemalt : " Kaduge minema , ärge käppige ... Tehke et kaote , kuradi poisinagad ! " Ehmunud poisid lidusid poe taha , nad polnud Brunot kunagi sellisena näinud , see nagu polnudki päris Bruno . Villu ja Priidu vaatasid teineteisele otsa ja värisesid puuriida taga . Puuriit lõhnas , päike kiiskas - kõik oli nagu päris , aga ei olnud ka . Miks Bruno niimoodi karjus ja nuttis ? Miks tal kaheraudne kaasas oli ? Kas tema paugutaski ? Priidu piilus läbi puuriida poe poole . Bruno murdis jahipüssi lahti , kiskus hülsid välja ja viskas teetolmu , siis laadis mõlemad rauad uuesti ja vinnastas relva . Ja siis pani ta käed ruuporina suule ja hüüdis : " Kõigile , kes mind kuulevad ! Minu kihlatud pruut Sombi-Epp ja Karuse poiss olid kahekesi rukkis ! Ma lasin nad maha nagu paarituvad koerad ! Nüüd ma sõidan Virtsu ja annan end miilitsas üles ! " Bruno ajas püssi robinal selga , lõi " Jawale " hääled sisse ja kihutas mootori ulgudes poe eest minema nagu lennuk . Mootorimürin kasvas kriiskavaks ulgumiseks , kuni äkki käis vali mürts ja kostis lühike karjatus . Poisid vaatasid teineteisele otsa ja hakkasid jooksma . Jõudnud kadakate vahelt välja , nägid nad kõigepealt kummuli mootorratast . Siis Vukti-Brunot , kes põlvitas peadpidi kivikangrus . Bruno pea oli ülalt lahti nagu lillevaas , kõik kohad olid paksult verd ja mingeid hallikasroosasid tükke täis . Priidul läks süda pahaks , ta toetus kivile ja oksendas . Villu lasi suure hirmu pärast püksid täis ja hakkas karjuma . Ka Priidu hakkas karjuma ja nad kisendasid koos nagu ratta peal . Kiirest jooksust hingeldades ja valge kitli lehvides tuli Poe-Albert . Ta oli tige nagu herilane , lõi mootorratast jalaga ja siunas : " Kuradi ratas , kõik on sinu süü , miks sind ometi leiutati ! " Poe-Albert tagus ratast jalgade ja kätega , kuni jaks otsa sai , toetas pea mootorile , mis oli alles soe , ja nuttis kõva peatäie . Pisarad tilkusid sisinal kuumale metallile . Aga siis jõudsid rohelise villisega kohale piirivalvurid . Kapten Porfirin ronis ohkides välja ja süütas paberossi , tõmbas suitsu häälekalt kopsudesse ja küsis : " Nu što , jobannõi geroi ? Posledni poljot ? Eh , huijovin tõ moi ... " Ta põlvitas Bruno kohale ja ta silmis kiiskasid pisarad , kui ta vormimütsi peast võttis ja sellega nägu pühkis . Ja pilusilmne autojuht istus kabiinis ja pigistas rooliratast , nii et sõrmenukid valged . Autost ta välja ei tulnudki . Ja Poe-Albert plaksutas käsi ja peletas poisikesi nagu kanu : " Mida teie siin passite , minge ära koju , kõss , kohe koju ! " Ja Porfirin käratas : " Da-da , marss-marss , kooju ! " Jah , täpselt nii see oli ... Priidu nokkis nina ja vaatas , kuidas ema äädikaga mootorratast puhastab . Vanaema lõikus valgest ja mustast riidest ribasid ja rosette , kõõritas siis üle prillide poisi poole ja käsutas : " Äi siin põle änam midagi vahtida , pane uijed rõivad selga ja lämme kabeliaida matusele ! Kell on jo paelu ! " Ema löristas nina ja tänitas : " Ole hea poiss , Priidu , ja tee , mis eit käsib , ära sa mitte vastu lõõbi ! " - " Ma ei saa ju , " mudis Priidu käsi , " Kaunispaiga-Sander suri ka just praegu ära , ta kukkus tagakambri ukse ette . Ma ei saa ust lahti ! " Vanaemal oli liimipintsel suus , ta kinnitas " Jawa " juhtraua külge musta rosetti ja sisistas : " Eks tiri ta sõss sialt eemale , korradi metsjeesus , sa ju ei ole nii lollakas ! " Ema viskas äädikase lapi solgipange , nuusutas mõnuga käsi , ringutas ja tiris Priidu kaasa : " Lähme vaatame , kui surnud see Kaunispaik seal on ! Miks see raibe ennast siia surema sättis ! On ikka inimeseloom siia ilma tehtud ! Kes kurat küll säherduse valmis vohmis ? " Priidu näitas näpuga Sanderile ja vaatas siis emale otsa . Ema lohistas Kaunispaiga surnukeha ukse juurest eemale , kattis selle põrandavaibaga ja silitas väikese Priidu pead : " Väga hea , et sul polnud hoiukarbist kahju need paar münti kulutada ! Tema oli ju ka inimene . Isevärki küll , aga ikkagi inimene . Sa oled tubli poiss , Priidu ! Nagu suur mees juba . Tule nüüd , paneme uued riided selga . Kohe peaks kapten Porfirin oma soldatitega appi tulema . " Ema avas riidekapi ja võttis sineli seljast . Priidu vaatas ema päevitunud selga ja neelatas . Ta mõtles Sombi-Epule , kes oli Vukti-poisiga rukkis maganud , ja väristas õlgu . Priidu oli mitu korda mõelnud , et võiks Sombi-Epuga rukkisse minna . Epp ise oli Priidut kutsunud , lausa kättpidi tirinud , aga Priidu oli alati näost punaseks läinud , Epu kätt hammustanud ja minema jooksnud . Aga Altmetsa-Villu oli ühe korra rukkis ära käinud ja pärast Priidule hirmunult rääkinud , et Sombi-Epu jalgade vahel elab must karvane loom , kellel on kaks punast keelt suust väljas ja kollased kihvad õieli ! Priidu oli nutma hakanud ja alati , kui ta selle koleda eluka peale mõtles , tuli talle kange hirm peale . Priidu sidus kingapaelad kinni ja ajas end sirgu . Ema loputas kammi suhkruveepurgis ja suges poisi juuksed kenasti seitlisse . Endale sidus ta pähe musta siidrätiku ja tõmbas pitskindad kätte . Nüüd sõitis daaliaid puruks sõtkudes mürinal õuele kapten Porfirin . Kaks puldankattega veoautot püsisid tihedalt villise kannul . Sinine haisev suitsupilv rippus marjapõõsaste kohal nagu rebenenud riie . Ema lehvitas läbi akna piirivalvuritele ja kiirustas välja . Priidu hiilis mööda seinaäärt kööki , piilus vanaema poole ja lippas õue . Kummelid ja teelehed lõhnasid , piirivalvurid kükitasid vaikides auto ümber ja suitsetasid . Kapten Porfirin astus trepile ja hakkas käsklusi jagama . Siis piilus ema avatud köögiaknast välja , märkas Priidut ja sosistas : " Mine surnuaeda , mine ees ära ja oota seal ! Mine kohe ! Ma pean onu Porfiriniga ühte tähtsat asja arutama ! " Ja nii istuski Priidu nüüd juba tund aega kabeli varjus sammaldunud rõngasristil ja vaatas pealt , kuidas orav kuuse otsas käbidega mängib . Ta oleks ise tahtnud olla see muretu orav , inimeste maailm oli talle arusaamatu ja võõras , kohutav ja solvav ... Lõpuks lõhestas kabeliaia pühalikku vaikust mitme automootori mürin . Priidu tõusis püsti ja kloppis püksid kuivanud okastest puhtaks . Sõdurid kandsid Vukti-Brunot kätel nagu kangelast . Kapten Porfirin lükkas huuli närides leinaehtes " Jawat " ja Altmetsa Vassel mängis akordionil " Marseljeesi " . Porfirini aukuvajunud silmad olid pisarais . Sõduritel olid kuuseoksad ja lilled käes . Üks usklik Lihula vennastekoguduse-naine oli kujundanud leinalindid ja kirjutanud mälestuslehed , mida ta nüüd leinajatele jagas . Priidu polnud kunagi nii ilusaid tähti näinud - kõik olid ühesuurused ja püsisid täpselt ühes reas . See Lihula-tädi oligi nagu päris kunstnik , sest nüüd võttis ta ühe naljaka kollase kasti ja tõmbas sealt välja rauast jalad , otsis valge papitüki ja pani selle toe najale , pigistas lauajupile väikestest tuubidest värvi ja võttis pintslid . Nagu nõiaväel ilmus Lihula-tädi pintsli alt Vukti-Bruno nägu . See oli nii imeline , et Priidu hakkas suurest õnnest käsi kokku lööma . Kapten Porfirin viskas teda mullakamakaga ja viibutas oma tätoveeritud rusikat . Priidu tõstis käed üles ja hiilis suure kuuse taha . Ja siis panid sõdurid mootorratta hauapõhja püsti , üks jäi ratast hoidma , teised kaks sättisid Bruno " Jawa " selga istuma . Vukti-Bruno käed murti liigestest välja ja tõsteti juhtrauale ja kaaslased tõmbasid sõdurid hauast välja . Priidu oli ühes juturaamatus näinud värvilist pilti , kuidas luukere hobuse seljas kihutab , nii et kapjade alt tuleleegid välja purskavad , kivid ja suits muidugi ka . Luukerel oli murdunud leivanuga paremas ja suur raamat vasakus käes . Kui Priidu silmi kissitas ja nõnda Brunot vaatas , oli kõik peaaegu niisamuti nagu sellel vanal pildil . Ainult tuleleeke polnud . Kapten Porfirin sättis kaheraudse jahipüssi Brunole ilusasti selga . See jäi ebaloomulikult rippuma . Ja Porfirin tellis rihma lühemaks . Nüüd oli püssi väga hea vaadata . Vanaema ja ema võtsid autodest toidukausid ja tassisid need haua veerele . Suur vaagen mitmesuguste suupistetega asetati Bruno ette bensiinipaagile . Ema lõikas paksu leivakääru ja asetas lihataldriku kõrvale , ka noa ja kahvli pani ta sinnasamasse . Porfirin lisas konservipurgid hautatud loomalihaga ja viinapudelid . Mõtles siis veidi ja torkas kuuseokste vahele ka ühe portveini . Vanaema noogutas tunnustavalt ja selgitas valjul häälel : " Väga õige ! Just nõnna ! See on nigu üllatus vai siis jällegid kingitus ! Leidjale suur rõem ja teeb suu värskeks koa ! " Kapten Porfirin nuuksatas , võttis vormimütsi peast ja silmitses mõtlikult punatähte . Siis oigas ta valulikult ja pani mütsi piduliku liigutusega Brunole pähe . Priidu sosistas emale kõrva : " Müts peas ei istuta söögilauas ju ! " Ema tutistas Priidut valusasti ja sisistas vastuseks : " Ta ei istu lauas ! Ta istub hauas , kas sa ei näe siis ! " Nüüd ajasid piirivalvurid haua kinni . Porfirin avas alumiiniumportsigari , võttis paberossi ja vaatas mõtlikult kääbast . Ta kummardus ja sosistas : " Tõi tjeper kak Bruno-khan spiš . Ja tjebe kurgan stroil . " Porfirini tasase soigumise katkestas kohutav kärgatus . Äike oli kohale jõudnud ja vett lausa purskas taevast . Priidul oli tunne , et taevalised nutavad nende kõigi pärast , kes maa peal rumalalt elama ja totralt surema peavad . Sellest mõttest läks ta meel väga kurvaks . Sel kristallselgel pakaselisel ööl koputas Karjatse Juhan kodutalu uksele . Teravad tähed kilgendasid naeltena taevas ja Kuu oli terav nagu saabel . Juhan naeratas ja koputas uuesti . Talle meeldis vahel poeetiliselt mõtelda . Praegu meeldis talle võrdlus , et tähed on nagu naelad taevas . Ta sosistas : " Väga ilus ! Toas panen kõik ilusasti kirja , ja mine tea , saadan äkki ajalehte . Vaat siis ! " Juhan koputas veel kord uksele . Siis veel ja veel . Küll on ikka raske unega teised ! Aga pole hullu midagi , koputame veel ja veel ja veel . Ja Juhan koputaski . Vanaema Maali roomas küünarnukke marraskile kriipides ukse juurde ja küsis läbi kassiaugu : " Kessi sääl luusip na illa üüsi ? " - " See olen mina , Juhan ! Eit , lase mind nüüd ometi tuppa ! " - " Kessi ? " - " Juhan , noh ! Eit , sa ju tead mind küll , lase nüüd kambrisse sooja ! " - " Mes , mes ? " - " Vanaema , kullapai , lase mind kambrisse , ma olen Karjatse Juhan ! Oma Juhan ! Seesama Juhan , kes kahe aasta eest sõtta läks ! " " Meite Juku sai Ahvkaanis surma , põle sa meite Juku ühti , ää aja lora , vaata ku ajan Ilda ülesse , sõs sa viil saad ! " - " Aja jah ema üles ! Muidugi aja ! Mina olen Hilda poeg . Mina olen Juhan ! " Juhan hakkas täiest jõust ust taguma , võmmis rusikatega ja kandadega , karjus ja palus . Ja imestas , miks koer ei haugu . Armi oli vanasti vähemagi krõpsu peale haukunud nagu arust ära . Äkki on vahepeal surnud ? " Eit , kus Armi on ? Miks Armi ei haugu ? " - " Armi kuuli ää , põld teisele midägi süvvä anda . A kuis sina , võõras miis , meite Armit tead ? " " Mina olen Juhan , mina ju tõingi Armi kutsikast peast Tõistrelt , mäletad ju küll . Pluusi sees tõin ! Lase mind nüüd sisse , kange külm on ! " - " Mes karva Armi olli ? " - " Armi oli rebasekarva , tagumistel jalgadel valged sokid . Ühel jalal pikem , teisel lühem . Ja saba asemel oli pisike jupp . Saba jäi ühel suvel niidumasina vahele ! Eit , lase mind nüüd sisse ! " Vastuseks kostis seest raske ohe : " Jähi jah , Armi vainekene , meite illos piske pini , oh sa armas taivaesäkene küll ... " Vana naine hakkas teisel pool ust haledasti ägama ja nutma . Juhan lõi jalaga vastu ust ja karjus : " Eit ! Kui sa mind kohe sisse ei lase , löön ukse maha ! Või akna puruks ! Sa pead oma lapselapse sisse laskma ! " Seest kuuldus valju nuuksumist , riivi rütmilist kilinat ja kopsatusi . Ilmselt tagus vanaema oma pead vastu ust . Juhan laskus kõhuli ja piilus kassiaugust sisse . Eeskojas valitses pilkane pimedus ja näha polnud midagi . Juhan pistis käe kassiauku . Ta sõrmed takerdusid villasesse kampsunisse . Eit hakkas kileda häälega karjuma ja püüdis haardeulatusest välja roomata . Juhan hoidis raudse käega kampsuninärakast kinni ja kisas : " Kuhugi sa ei pääse , vanaeit ! Ei pääse ! Tee uks lahti ! " Vanaeit vingus : " Ma'i ulada riivitsat avali lükata , maa'p soa tõusta jo ! " - " No kurat , kutsu siis ometi Hilda ! Kutsu ema ! Aja ta üles ! " - " Neh-neh-neh-neh , ma jo läen , joba läengid ! " Juhan lasi kampsuni lahti ja vanaema roomas eemale . Juhan kuulis , kuidas eit üle kõrge köögiläve ukerdab ja kratsib küüntega tagakambri ust . Lõpuks ometi saab ta tuppa ! Sooja tuppa ! Riiv ragises , siis pöörati kriuksudes võtit ja uks avanes . Eeskojas süüdati tattnina ja Juhan seisis emaga silmitsi . Karjatse Hilda kissitas unesegaseid silmi , pühkis kärmesti räha ripsmeilt , lõi käed kokku ja kiljatas : " Juhan-poiss , lõpuks ometi kodus ! Pärast kõiki neid jubedaid aastaid ! Tule emme juurde , tule-tule , mu kallis-armas pojake ! Aga mis me siin külma käes seisame , issake , lähme ikka tuppa ka ! Pliit on veel soe , istume rahulikult ja puhume juttu ... " Ema lükkas poisi kööki , riivistas välisukse ja puhus rasvalambil tule surnuks . Juhan istus pingiotsale ja vaatas ringi . Köök oli mõnusalt soe , aga kuidagi kõle ja tühi . Juhan ei saanud algul aru , mis teda häirib . Siis taipas - köögis ei olnud lõhnu . Ta mäletas vanast ajast kodu ja köögi rammusat leitsakut , sest alati särises pliidil lihakauss või auras supipada . Ta mäletas plaadikoogi hõngu - kaneel , õunad , vaarikad ja vanilje . Kehvematel aegadel oli köök raske hapukapsa lehast . Aga seegi oli hea ja mõnus lõhn , koduse tunde lõhn . Praegu aga oli tunda vaid põlenud puude ja tuha mõrkjat vinet . Ema võttis pliidilt väikese kastruli ja küsis : " Kas sa keedetud vett tahad ? Võid oma maitse järgi soola või suhkrut sisse panna , mille järele neelud käivad ? Kas tahad soolast või magusat ? " Ema tõstis kulbiga vett supitaldrikusse , millele oli maalitud sinine loss , ja naeris : " Sina paned vist suhkrut ? Sõdurid joovad ju kangesti magusat teed . " Ta otsis puhvetikapi sahtlist lusika , monogrammiga salvräti ja pani need taldriku kõrvale . Juhan vaatas emale jahmunult otsa . " Aga ema , kuidas ... " Ema vältis ta pilku ja vaatas pimedasse aknasse : " Ära parem küsi . Ma niikuinii ei ütle sulle . Las see asi jääb , nii nagu on . " - " Issakene , ma oleks ju võinud jaamast kas või pirukaid tuua , magusaid saiakesi ja vorsti , oleks ma ainult teadnud ! Ega mina ei osanud ette kujutada , et asjad nii ... " Hele laks vastu põske sundis ta vaikima . Juhan tõstis pilgu ja talle vaatasid vastu ema vihased silmad . Ema karjus : " Või sina oleks vorsti toonud ! Millal sa mulle midagi toonud oled , täinahk ? Kas sul raha on , et magusat saia ja vorsti osta ? Kas on , kelle käest ma küsin ? Näita kohe oma rahakott mulle ette ! Lao kõik lauale , mis sul taskus on ! Silmapilk ! " Ema lõi peopesaga vastu lauda , nii et lusikas ja taldrik klirahtasid . Juhan hakkas kiiresti taskuid tühjendama . Ta ladus lauale määrdunud ninarätiku , kammi , ümmarguse taskupeegli , sõjaväepileti , tühja sigaretikarbi , tulemasina ja kaks suhkrutükki . Ja väikese kivikillu , mille ta Tabivere jaamast oli üles korjanud . Kivikilluke oli mõeldud Rõõsamäe Sirlile , Juhani pruudile . Suveniiriks kaugest Afganistanist . Ema võttis kapi pealt vihiku ja otsis puhta lehekülje , sättis prillid oskamatult ninale ja silmitses iga eset huviga ning kaua . Ta võttis kummutisahtlist luubi , uuris iga eset luubi all ja joonistas nende piirjooned vihikusse . Kõike seda tegi ta pikalt ja põhjalikult nagu raamatupidaja . Siis sirutas ema välja käe , mis oli õhuke ja valge nagu paber , ja nõudis : " Raha ? " Juhan tuhlas palavikuliselt taskutes , vaatas mütsi sisse ja rebis sellel isegi voodri lahti . Raha polnud . Ta kiskus saapad jalast ja raputas . Paekivipõrandale nirises ainult liiva . " Sa tahad öelda , et sul pole taskus sinist sentigi , millega oma vana ja haiget ema rõõmustada ? Tood mingi kivitüki koju ja arvad , et kõik on õnnelikud ja rahul ? ! Säh-säh-säh ! " karjus ema , kui ta Juhanit kõvakiiludega kostitas - ja äkki ta hüüdis : " Hüppa ! " Juhan hüppas . " Issa ristike , sa tuled sõjast koju ja sõjasaaki polegi kaasas ! Mitte sentigi ! Hüppa veel ! Hüppa kõrgemale ! Veel ! Veel ! Kellega ma räägin ! Kõrgemale ! " Juhan hüppas . Võttis hoogu ja hüppas jälle , kuni hakkas raskelt hingeldama . Köök täitus raskelt hingeauruga . Juhan keskendus uueks hüppeks . " Kõrgemale ! " karjus ema . Juhan hingas sügavalt sisse ja hüppas . Tema pöetud pea purunes tuhmilt raksatades vastu tahmunud aampalki nagu kirve poolt lõhestatud kõrvits . Keskpaiga Timmu oli sepp nagu kord ja kohus - rege rautas suvel ja vankrit parandas talvel . Ja kellelgi polnud tema kohta midagi halba öelda . Olgu hommik või õhtu , päev või öö , ikka oli sepikojast kuulda haamri kõlksumist ja peavasara põmakaid . Ei olnud tööd , millega Timmu poleks hakkama saanud . Niisama osavalt , nagu ta rautas hobuseid , pesi ta ka pesu ja valmistas toitu , paikas katust ja parandas kelli , kudus kampsuneid ja sokke , mängis viiulit ja kannelt , tappis sigu , lambaid ja kanu . Ja kui muud parajasti teha polnud , istus ta kangastelgede taha ning kudus imekauneid linikuid ja vaipu . Ja ise muudkui laulis : " Lal-lal-lallaa ! " Vahel otsis Timmu välja värvid ja pintsli , tõmbas lõuendi raamile ja maalis ilusaid pilte inimesest , loomadest , lindudest ja lilledest . Jõululaupäeval pani ta kasuka pahempidi selga , kinnitas takupihu lõua otsa ja oligi jõulumees laste rõõmuks valmis . Käis perest peresse , luges piiblist jumala kiituseks kirjakohti ja jagas kingitusi . Ta mattis surnuid ja võttis vastu uusi ilmakodanikke , ta oskas haigusi ravida ja hamba väljakaksamine ning kae silmaltrebimine oli tema käes käkitegu . Õhtuti tantsis ja laulis Timmu kirikaias , taskud kuivatatud õunalaaste täis . Õunu jätkus nii hobustele kui lastele , vahel pistis ka Timmu ise tüki magusat põske ja muheles : " Tuu om paremb kut kaupmehe ponks ! Lal-lal-lallaa ! " Selle " lal-lal-lallaa " ütles Timmu iga lause lõppu , see oli nagu punkt . Ühel kenal juulihommikul peatus Ridase sepapaja ees uhke limusiin . Auto oli suur nagu laev ja punase kuuega juht andis pikalt signaali . Sepal oli naelategu pooleli ja ta piilus seapõiega kaetud müüriaugust tigedalt välja . Sohver aga lasi sireenil aina üürata , nii et sepa kõrvad ajasid juba pilli . Timmu tuli trepile , raske sepahaamer käes ja kulm tigedalt kortsus . Ta viibutas vasarat ja hõikas : " Topi oma pasunad kinni ja tõmma õige uttu , lal-lal-lallaa ! Siin sepikoja man põle sul miskit prääksutada , lal-lal-lallaa ! " Punase kuuega mees avas autoukse , pani läikivas kingas jala õuemurule ja jäi sepale imestunult otsa vaatama . Siis süütas ta aeglaselt kuldse võruga poesigareti ja naeris laia lõuaga . Sepp liigutas vasarat nagu pendlit ja vahtis võõrale üksisilmi näkku . Võõras puhus suust suitsurõngaid ja osatas : " Või lal-lal-lallaa ? " Sepp noogutas väärikalt : " Justament , lal-lal-lallaa , " võttis hoogu ja langetas raske vasara võõrale otse lagipähe . Mees kukkus algul hääletult põlvili , siis tasakesi ohates selili kastemärga rohtu . Timmu kummardus mehe kohale ja kuulatas . Sohver ei hinganud . Timmu kobas püksitaskut , pistis krimpsus õunalaastu suhu ja hakkas mäluma . " Oli seda nüid vaja , lal-lal-lallaa . Oh sina tuline kuradiraisk , no oli seda nüid vaja , lal-lal-lallaa , " mõtles Timmu endamisi , võttis peotäie õunalaaste ja sättis ennast surnu kõrvale selili , piilus oma peegeldust ratta ilukilbil ja sosistas : " Ei ole midägi tettä , lal-lal-lallaa . " Timmu pistis õunalaastu suhu ja sulges silmad . Olid ikka head õunad küll . Ja päev tõotas tulla ilus , pääsukesed lendasid kõrgel sinises taevas . Seal , kuhu Timmul nüüd enam asja polnud . Soopära Taavi sähvas vana Miirat piitsaga . Raudjal oli hull komme vankri ees käigu pealt magama jääda . Miira ärkas puristades ja hakkas kohusetundlikult traavima . Taavi röögatas : " Tpruu , raisk , ega ma sul joosta ei käskind ! " ja rebis jõuga ohjaharusid . Raudjas piilus tagasi ja näitas hambaid . Liisa puges rätiku alt välja ja hakkas heleda häälega naerma : " Mis sa , hullvaim , elajaga röögid , ega ta inime põle , et sa kurjustad ! Elajas on elajas , va ristimata setuk , loll loom , kes inimkõnet ei mõista ! Anna kuradile , anna piitsa või viruta kaikaga kõrvade vahele , ega see muidu sotti saa ! " Taavi näoilme mahenes , kui ta oma linalakka noorikut nägi . Ta noogutas ja kiitis rõõmsalt takka : " Loom ikke loom , neh ! " Liisa haigutas ja sättis end uuesti heinasülemile kerra , enne suigatamist pobises veel nina alla : " Eks aja mind ülesse , kui Lihula tornid ja see suur ratas paistma hakkavad . " Ja juba ta norskaski . Taavi vaatas heldinult nooriku poole ja mõtles : " Laps mis laps , päris kahju kohe teist Lihulasse viia ! " Aga teha polnud midagi . Liisa oli paari nädala eest teada saanud , et Lihula kodumajanduskool võtab vastu veel ühe tubli õpihimulise neiu . Et pole vaja proovitööd teha ega midagi , muudkui maksa kolmsada krooni kooli kantseleisse kassameistri kätte ja hakka koduseid kunste õppima . Taavi oli algul vastu sõdinud , et mis kunste siin kodus ikka vaja on , eluaeg Soopäral ilma kunstideta hakkama saadud , mis siis nüüd äkki lahti on ? Pealegi oli kolmsada krooni ilmatu suur raha , see ei vedelnud maas , seda tuli raske ihurammuga mitu suve teenida . Taavi oligi suvi otsa Suurhansul rabanud , oli raiesmikul endale isegi kirve jalga löönud . Ja siis sügisel andis vana Hans nelisada krooni palgarahaks ja teatas uhkelt : " Siin , Taavi , on sinu sellesuvine teenistus . Tegid tublit tööd , ja näed , peremees ei ole mitte kitsi ja maksab kenasti sinu higi ja vaeva kinni . Ja jalavalu ka ! Võta , Taavi , ja tunne rahast mõnu ! On ju vägev tunne keres , kui raske rahapakk kätt surub ? " Väljateenitud palgale oli lahke peremees omalt poolt lisanud paar aastakäiku " Eesti Ekspressi " nädalalehti , olid teised igavesed värvilised ja ilusad . Taavi vedeles mitu päeva voodis , jalg lahases , ja vahtis klantspilte , nii et lõpuks silme eest kirjuks läks ja pea valutama hakkas . Nende " Ekspressi " -lehtedega oli Taavi Liisale uued tähed selgeks õpetanud , enne teadis noorik vana piiblikirja ja " Meie Matsi " kalendrit . Paari nädala pärast luges Liisa juba soravalt igasugused suurilma uudised kokku . Tõistre Alma käis iga päev " Vahitorni " vihikuid pakkumas , tassis neid korvitäite kaupa kaasa . Aga neid " Vahitorni " lugusid Taavi ei kannatanud , Tõistre Almat ka mitte . Just nende " Vahitornide " pärast . Eile oli Taavi seda hullu eite jahipüssiga ähvardanud , ei lähe ega lähe teine värava pealt ära ! " Vaat sellised lood , siinpool sood , " ühmas Taavi ja nähvas setukat piitsaga . Kui Taavi pliidi ees hobuseriistu parandas või puutööd tegi , ronis Liisa talle tihti sülle ja näitas mõnd pesumasinat või värvilist televiisorit , mida parajasti reklaamiti , vaatas mehele suurte silmadega otsa ja päris : " Mis ilusad kastid need niisiksed on ? " Taavi viskas pilgu moepärast lehe poole ja ühmas : " Ah , mingid väljamaa lollused , selliseid asju pole tegelikult olemas . Need on nagu naljalehed või nii . Need ilusad pildid on selleks tehtud , et inimesi peast lollakaks ajada ! " Liisal tuli nutuvõrugi suu ümber . " Kas neid kenasid asju siis osta ei saagi ? Miks ometi ? " Taavi jäi vastusega kimpu . Ta keeras endale pläru , süütas selle pliidi alt võetud hõõguva traadiga ja seletas läbi hammaste : " Noh , mõned saavad . " - " Kes ? " - " Noh , eks ikka need , kes rikkad on . " - " Kes need rikkad on ? " Taavi sülitas põlglikult , tõmbas harali sõrmedega läbi habeme ja vahtis vihaselt tulle : " Noh , näituseks klounid ja muud mustakunstimehed , sa oled ju neid Lihula laadal näinud ? " - " Olen jah ! Ükskord üks kloun seisis seal , endal nägu kirjuks maalitud , traadid ninas ja kõrvas , aga sõi mingit kallist ja head asja ! " - " Mida ta siis sõi ? " - " Noh ... Oli nagu leiva moodi , aga mitte must , vaid valge ! Ja mingi naljakas asi oli selle valge pätsikese vahel , punane ja peenike nagu ... " Taavi hakkas vingudes naerma : " Aa , seda asja ma tean küll . Selle nimi on sai ! Viinerisai ! " - " Mida ta sai ? Mitte ei saa aru , kes sai ! ? " Taavi naeris pikalt , tõusis , pühkis pisarad silmist ja röga habemest , haaras Liisa sülle ja ütles : " Sai on sai ! Kui me Lihulasse sõidame , ostan sulle , küll sa siis näed ! Pole ta erilist midagi , on teine nagu küpsepeet , ainult et valge ja kuiv . Aga viiner , see on nagu silk , natuke küll teise maitsega ja selgrootsu ei ole tal ka sees . Silmi kah ei ole , vaat niisugune vigur ! Tallinna mehed olla välja mõelnud ! Kui Lihula laadale läheme , saad näha ja maitsed ka ! " Liisa vangutas kahtlevalt pead ja arvas : " Eks seal Tallinnas tehakse kõiksugu imevigurisi ! Mõtle , Taavi , seal pidi olema säherdune suur kõrge maja nagu palju maju üksteise otsas ! Ja ainult autode jaoks ! Autode kodu ! " - " Kust sa selle hullu jutu võtad ? " - " " Ekspress " ju kirjutas , pilt oli ka ! " Taavi muheles ja kaisutas oma magusat noorikut : " Las nad seal teevad , mis tahavad , peaasi , et meie siin elus ja terved oleme ! " Taavi silmitses tigedalt Lihula torne , mis kadakate tagant paistma hakkasid . Vana Miira kartis autosid , rist ja viletsus oli hobusega linna tulla . Aga tulema pidi , esiteks need Liisa kooliasjad , teiseks-kolmandaks oli poest igasugust kraami vaja : vankrimääret , soola , jupp tugevat köit . Kasvuhoone jaoks tahtis Taavi osta üht iseäralikku pehmet klaasi . See oli nagu riie , aga paistis läbi nagu päris aken . Taavi oli seda mitu kevadet järjest vaatamas käinud ja poemehega pikalt-laialt rääkinud . Poepidaja raius nagu rauda : " Auväärt peremees , ma vannun sulle , see on ülihää kile , palju tugevam ja odavam kui klaas ! " Taavi oli kindel , et poemees tahab teda haneks tõmmata , kõik poemehed olid ju sulid ja kaabakad . Mullu sui oli ta ostnud ühe imeviguri - tõsi küll , ühest teisest poest - , millega pidi saama kauge maa taha rääkida . Poemehel endal oli samasugune asjandus laua peal ja Taavi kuuldes oli ta vajutanud nuppe ja vähe aja pärast läbi toru oma peene prouaga kõnelenud . Kõik oli täpselt kombes , Taavi ise kuulis selgesti valgest torust imelikku surisevat häält . Ostiski Taavi kalli raha eest telefoni ja viis koju . Võttis aparaadi heinte seest välja , viis kambrisse ja pani pingile . Väga ilus musta värvi aparaat oli , ta oli poes näpuga kohe selle musta peale näidanud ja ühmanud : " Must on ikka kõige parem , ei pea teda kuradit kogu aeg pesema ! " Taavi näppis väriseva sõrmega mitut nuppu ja tõstis toru kõrva juurde . Ta teadis , et Liisa on laudas lambaid jootmas , ja mõtles , et tore oleks naisele öelda , et küll on ilus ilm , et ta on Lihulast tagasi ja ilus rääkimise-masin on kah koju toodud ja et nüüd võiks sööma ... Taavi mõttelõnga katkestas Miira ehmunud hirnumine ja auto udupasuna vali üüratus . Tolmupilv , inimeste karjed , Taavi enda kisa ja Liisa kiljumine segunesid pidurikrigina ja lehmade ammumisega , mille lõpetas kohutav raksatus ja tugev kuum plahvatus . Suur võredega veoauto , mis lehmi vedas , oli nüüdsama vastu kirikumüüri sõitnud , siis hooga ümber paiskunud ja põlema süttinud . Miira esimesed jalaluud olid puruks , õnnetu loom rabeles aiste vahel , pärani suu vahul ja valust sõgedad silmad pealuust välja tungimas . Kiilaspäine konstaabel kiskus kabuurist revolvri ja lõpetas looma piinad , tulistades talle kiiresti kaks kuuli pähe . Taavi vasak käsi rippus keha küljes ainult naharibaga . Ta proovis parema käega vasakut uuesti keha külge suruda , aga kui ta luude kriginat kuulis , kaotas ta teadvuse . Liisa lamas liikumatult , vaatas poolsuletud laugude vahelt päikesesse ja kuulas huviga , kuidas tema vana ja kulunud hing tasakesi kehast välja libiseb ja kõrgele taeva alla tõuseb . Kirikutorni tipu juurde jõudes tegi ta ringi ümber kuke , vaatas viimast korda alla ja võttis siis suuna mere poole . Veoauto põles mühinal , juht karjus needusi , politseinik tappis kiirete laskudega leegitsevaid loomi ja Taavi liikumatu keha asetati alumiiniumraamile . Ja laadaplatsi hiigelsuur ilmaratas jäi äkki nõksatades seisma . Ja mehhaanik Sebastian Kaba teadis rääkida , et enam seda käima ei saadudki . Hildegard von Appen kiskus respiraatori näo eest ja viskas autoaknast välja . Rendiauto nooruke juht vaatas teda üllatunult , keeras pea kohe tagasi ega öelnud midagi . Ainult kõrvad punetasid , lausa lõõmasid . Aga see võis ka päikesest olla . Hildegard kehitas õlgu ja silmitses punasest kitsenahast mappi . Umbes kolmekümneaastane blond rasvunud meesterahvas oli selle mapi talle veerand tundi tagasi kinkinud . Mees oli surnuaias parunessi kätt surunud ja lausunud : " Aulik paruness , ma loodan kogu südamest , et see väike kollektsioon rahustab teie hinge ja hajutab igasugused kahtlused ! " Kummaline mees ja veel kummalisemad sõnad ! Mees polnud end tutvustanud , oli maininud vaid Balti Aadlike Liigat . Ta haises küüslauguga veiseguljaši järele ja tema helesinist flanellülikonda kaunistasid pruunid soustipritsmed . Paruness haigutas häälekalt ja ütles : " Fui , missugune räpane ja haisev mees ! " Taksojuht võpatas ja tõmbus küüru , naine muigas ja pühkis paberrätikuga laupa . Siis avas ta messingluku ja voltis mapi lahti . Jäikadele papptahvlitele oli kinnitatud erineva värvi ja pikkusega juuksesalke . Paruness lappas kiiresti tahvleid : jah , ta polnud eksinud - kogu Rooaugu küla oli mapis esindatud . Kõigi külaelanike juuksed , alates vanurite hõbehallidest salkudest ja lõpetades väikelaste blondide lokkidega . Hildegard muigutas huuli ja silmitses mitmesuguse jämeduse ja pikkusega karvu . " Kui jube , et inimestel sellised karvad pea küljes kasvavad ! " Ta sõrmitses masinlikult omaenda juukseid , ohkas , lappas kokku tahvlid , kuhu olid kinnitatud heledad juuksesalgud , ja toppis need istme vahele . Teda huvitasid tumedad salgud . Tumedate juuste näidiseid oli ainult kaks . Paruness võttis esimese tahvli , millele oli kinnitatud mustjassinine juukselokk , uuris nimesilti ja noogutas . Ta oli ka ise arvanud , et need krussis karvad kuuluvad mustlasele . Ja nii oligi , sest sildile olid lilla tindiga kirjutatud järgmised andmed : " Mitrowsky , Juri Galina poeg . Isa teadmata . Juuste lõikamise ajal kolmkümmend üks aastat vana , vabaabielus Liina Tenssoniga , peres kaheksa last : üks poeg ja seitse tütart . Tegevusala - kodune . Endine tegevusala - diskotantsija , laulja , kalur ja ennustaja ehk teadjamees . Silmade värv - tumepruun . Kasv - <arv>.<arv> , juuste värv - vt. proovisalk . Erilised tunnused : vasakul käel puudub kolm sõrme , paremas kõrvas kannab kullast plaadikest . Tätoveeringud : vasakul rinnal madu ja õun . Paremal rinnal : nahkhiir taskulambi ja raamatuga . Kõhul : ümber naba okastraadist silmus , millel istub lahtise nokaga must toonekurg . Seljal : päikseprille kandva öökulli kujutis ja lahtiste lõugadega alligaator . Tuharatel : kaks pingviini , üks vasakul , teine paremal . Reitel : väänduvad loorberivanikud ja trummidel istuvad peoleod , pulgad noka vahel . " Paruness limpsas keelt , murdis lornjeti kokku ja hõõrus punetavaid silmi . Tekst oli luitunud ja nõudis suurt pingutust , et seda lugeda ja tõlkida . Paruness oskas eesti keelt halvasti , ta polnud ligi viiskümmend aastat seda suhu võtnud . No oli see alles keel ! Vääna kas või keel sõlme ! Paruness Hildegard nuusutas juuksesalku . See oli täiesti lõhnatu , paruness tundis vaid viletsa papi ja kontoriliimi kibekat lõhna . Juuksetutt oli papi külge õmmeldud punase lõngaga . Paruness sikutas õrnalt , siis tõmbas tasase raksuga paar karvakest välja , napsas tulemasina põlema ja kõrvetas neid leegiga . Tuttav luulõhn lõikus ninna ja naine ohkas kergendatult . Ta pakkis Mitrowsky toimiku eraldi vaakumkotti , sulges mapi ja süütas sigareti . " Davidoff " ajas autojuhi köhima ja vanaproua oli sunnitud sigareti kahetsusega kustutama . Autojuht pomises vabandusi ja punastas , paruness haigutas ja juba vajusidki ta silmad kinni . Hildegard von Appen ärkas omaenda lärtsuvast norsatusest just siis , kui nad mööda Pärnu maanteed südalinna sõitsid . Ta maigutas üllatunult suud ja haigutas veel kord . " Palace'i " ees kobis paruness " Volvost " välja , võttis mapi ja käekoti , autojuht tõi abivalmilt kargud ja sättis need paika . Kui ta aga tahtis vana daami asjad enda kätte võtta , tegi too jutule kiire lõpu ja ütles , et kott ja mapp peavad tema kätte jääma ! " Sina nüüd faba mees . Khui ma sind khutsun , söidame kohe ! Kas said aru ? ! " Autojuht võttis valvele ja kraaksatas : " Jawohl ! " Paruness noogutas tõsiselt ja lonkas karkude kilksudes hotelli , läks otsejoones administraatori juurde , ulatas nimekaardi ja palus ühendada end Nürnbergiga . " Alumine nummer ! Punane nummer ! " Blond administraatoripreili valis kuulekalt numbri , toksis küünega lauaplaati ja teatas kahetsevalt : " See telefoninumber on kahjuks hetkel kinni , kas soovite , et valin uuesti ? " Paruness kibrutas mõtlikult kulmu ja komberdas lifti juurde . Portjee tellis lifti , paruness astus lifti kabiini ja ütles : " Falib see nummer uuesti ja ühendab minu kammerisse ! Fega tehtis ! " Uksed sulgusid ja tasane sahin andis märku , et lift on hakanud tõusma . Kolmandal korrusel väljus paruness liftist , numbritoani oli ainult paar sammu . Toas lasi ta kargud põrandale kukkuda ja viskas mapi voodile , avas akna ja silmitses hingeldades Vabaduse väljakut ja Jaani kiriku tornitippu . Siis võttis ta kõrvarõngad kõrvast , kaelaketi kaelast ja sõrmused sõrmest . Valas mineraalvett ja ootas , kuni gaas lahtub . Jõi lonksukese ja maigutas kontrollivalt suud . Siis jõi klaasi mõnuga tühjaks . Telefon helises . Paruness avas pluusinööbid ja pühkis aknakardinaga higiseid rindu , haaras kärsitult toru ja kuulatas . " Ja ? Alluuu ? " Ta asetas toru nõutult hargile ja süütas " Davidoffi " . Telefon helises uuesti . Paruness võttis kiirustamata toru , puhus suitsu kopsudest välja ja hüüatas : " Ja ? Alluuu ? " Ta hoidis toru vasaku kõrva juures . Parema käega hakkas ta lahti nöörima ortopeedilisi saapaid . " Ja ? Ahh nummer ei fastab ? Falime uuesti ? Ja-ja , falime uuesti . Minu ootab . " Ööpimeduses mõjus Jaani kirik tontlikuna . Kogu linn näis olevat musta paberiga kaetud . Isegi puud olid otsekui musta krepp-paberisse mässitud . Paruness seisis akna all ja suitsetas . Tokerjas peni lonkas diagonaalis üle väljaku , nuusutas pühakoja ust ja tõstis sundimatult jalga . Paruness vaatas kella , kruvis sulepea lahti ja kirjutas puhtale lehele sulaselges eesti keeles : " Uue päeva neljas tund . Sel kellaajal ei ela Tallinnas ühtegi inimest . Ootan Nürnbergi kõnet . Lootused on oi kui suured ! " Taat passitas lauad tihkelt tappidesse ja koputas puuhaamriga kokku . Kuiv puu helises meistri käte vahel . Polikarp noogutas tunnustavalt . Kapsatünni kaas oli valmis . Polikarpovite suguvõsa pesamuna , neljateistaastane Polikarp-noorem istus laastuhunnikul , vaatas isa toimetamist huviga pealt ja õppis ametit . Polikarpovid olid põlvest põlve olnud aamissepad ja tünnimeistrid . Kunagi oli esiisa Polikarpov isegi vanale tsaarile endale kapsanõu ja kurgitünni meisterdanud . Järgmise aasta varasügisel oli tsaari käskjalg , eesti soost mees , Kassakule tagasi tulnud , vuntsi keerutanud ja raske nuudiga vastu väravat sähvanud . Istus järile ja vaikis . Polikarpov seisis , käed rinnal vaheliti ja vaikis samuti . Käskjalg sehkendas midagi piitsaotsaga saepurusele põrandale . Ja äkki käratas : " Sina pead veel kaks tündrit tegema . Kähku ! Ühe tsaari seente jaoks , teise ... Noh , nii kõrge ja kitsa , et inimene sisse mahuks ! Hakka kohe pihta ! Ma istun ja ootan . " Käskjalg hindas päikese kõrgust , pühkis vesitsevaid silmi ja põrkis edasi : " Hommikuks olgu valmis ! Siis oled rikas ja vaba mees ! Kui ei , panen sulle elusast peast tule otsa ! " Tsaari käsk teatavaks tehtud , kukutas sõnumitooja oravanahkse kasuka õlgadelt ja heitis siruli , surus nina pehmetesse karvadesse ja kukkus lärinal norskama . Polikarp-noorem sulges silmad ja pidas hinge kinni . Nüüd nägi ta päris selgesti , kuidas vanaisa läks rahulikult kuivatisse ja hakkas kiirustamata materjali valima . Uuris iga pindu ja palki , seisis kuldses päikesetolmus ja valis pikkamööda tünnilaudu . Vanaisal oli seljas kiiskavvalge põlvini ulatuv vene särk , tikitud kuked ehtisid kaelust ja varrukaotsi . Ka taadi habe ja juuksed olid kiiskavvalged . Vanaisa lausa hiilgas . Polikarp uskus , et kui jumal on olemas , siis näeb ta välja just selline . Käskjala punane suu oli pärani ja avali kõrist kostsid lämbuvad hääled . Vanaisa Polikarp raputas teda tugevasti õlast , mees vakatas ja keeras end külili . Mörises midagi unesegast ja vajus uuesti teadvusetusse . Polikarp köitis juuksed peene nahkrihmaga kinni ja alustas tööd . Seenetünni materjaliks valis ta tõmmu ja tugeva pirnipuu . Ta koputas ja silitas iga lauda , siis nuusutas ja kontrollis keelega , ega ülearu hapet pole sisse kuivanud . Ei olnud . Vanaisa pomises : " Saaks hea viiuli . " Ja alustaski tööd . Südaööks oli tünn valmis . Polikarp põletas sellele tulise rauaga vapi külje peale , aga vapi ümber kõrvetas kaunis kirjas tähed : GRIBÕ . NE NAM , NE NAM , A IMJANI TVOJEGO . MASTER POLIKARP POLIKARPOV <arv>. Selsamal hetkel , kui ta oli kaheksaga valmis saanud , ajas käskjalg end läkastades istuli . Ta vahtis segase pilguga enda ette ja aevastas , siis käratas : " Kas sul mõdu on , vanamees ? " Polikarp pani põletisraua lapikule kivile ja vaatas ahju poole . " Seal ahju juures on aam . Aami sees on kali . Aami peal on kibu . Näed ? Nii . Tõmba pulk eest ja joo , palju süda igatseb . " Käskjalg ahmis lurinal kalja nagu koer , äigas tilkuvad vuntsid kaftanivarrukaga kuivaks ja küsis : " Kaugel sa juba omadega oled , vanamees ? Ma näen , et sa laiskled ? " Polikarp vastas väärikalt , nii nagu meistrile kohane : " Ei . Ei laiskle . " Ta süütas kaks uut küünalt , tõstis valmis seenenõu jämedale pakule ja tegi tünni poole sügava kummarduse . Siis kummardas käskjala ees ja tegi käega laia kaare . " Palume lahkesti vaadata ... Siin on üks ilus tünn meie isevalitseja seente tarvis , olgu jumal talle armuline ! " ütles Polikarp ja langetas hardalt pea . Käskjalg võttis mütsi peast ja lõi kähku risti ette . Ta uuris tünni lähemalt , silitas käega põletuskirju ja piilus kaane alla . Võttis kaane pealt ja hüüdis . Tünn kajas korralikult vastu . Käskjalg pilgutas meistrile kavalalt silma , lõi sõrmenukiga vastu rusket tünnilauda ja hõiskas : " Vaat see on alles tünn ! Tünnide tünn ! " Käskjalg tegi mõned osavad kükktantsusammud , nii et höövlilaastud pilvena madala lae alla kerkisid . " Tõeline tünn , kuhu on hea ... " Äkki mees vakatas ja haaras kõhust konksus kätega kinni . Ta läks näost valgeks , vaatas piinatud ilmel meistri poole ja sosistas : " Uskumatu ... Mida sa sinna kalja sisse panid ... Vanamees ! Mida sa sinna ometi panid ... " Mees taarus end kägarasse kiskudes ja kõhtu mudides Polikarpi poole . Teinud veel paar sammu , kukkus ta näoli ja jäi külmale savipõrandale lamama . Polikarp-noorem hõõrus silmi ja raputas pead . Alati ärkas ta just selle koha peal üles . Poiss hüüdis : " Ehh ! " ja lõi endale vihaselt rusikaga vastu pead . Taat keeras oma veevärvi silmad poja poole ja küsis : " Nonoh , mis sulle nüüd sisse läks ? Kurjavaimu poiss , lõhud oma päänupu ära ! Laastud juba lendasid ! " Polikarp-noorem nuuksatas . " Vanataati nägin unes . Polikarp Polikarpovit . Tegi minu nähes ilusa tünni ... Päris elus tsaarile ... Südaööks oli valmis ! " Taat kõhvitses habet ja küsis lootusrikkalt : " Kas tsaar oli ise ka seal ? " " Ei . Aga tsaari käskjalg oli küll , uhke ja ilus mees ! Ja igavene ilus tünn oli , kirjad pääl ja puha ... Aga edasi ei näe kunagi . Tahan teada , mis edasi sai ! " Taat naeris : " Edasi tulin mina ! Ja pärast mind tuled sina . Aga meie ei saa midagi ja pärast meid pole kedagi ! See oli vanaisa üks tarkusi . " Taat lõi oma sõnade kinnituseks veel korra haamriga . Tünnikaas pääses käte vahelt lahti ja hakkas veerema . Taat kirus ja ajas end äginal sirgu , aga Polikarp-noorem jooksis veerevale kaanele järele ja püüdis selle osavasti kinni , täpselt üks hetk enne seda , kui kaas oleks tiiki sulpsatanud . Poiss tõttas rõõmsalt , kaas kaenlas , isa juurde . " Tubli poiss , Polikarp ! Aitüma aitamast , oled juba mehe eest väljas ! " Taat naeratas , aga tema silmad olid nii kurvad , et poisil hakkas külm . Ta tegi paar tiiru ümber tislerikoja . Hakkas soojem küll . Poiss jooksis veel ühe tiiru ümber maja ja mõtles endistviisi sellest ümmargusest tünnikaanest . Öösel põrnitses noor Polikarp läbi unkaaugu ümmargust täiskuud , mis hakkas ühtäkki tünnikaanena pöörlema ja vihisema . Ta tõusis tasa asemelt ja läks tislerituppa . Poiss püüdis mitte kära teha , taadil oli väga raske päev olnud , pealegi tahtis ta oma plaani saladuses hoida . Seina ääres oli viis täpselt ühesugust tünnikaant . Polikarp-noorem mõõtis kaks tükki igaks juhuks nöörijupiga üle . Täpselt ühesuurused ! Poiss kähises ja vappus nagu palavikus . " Just nii , kõik on õige . " Ta saagis tikksaega kaks harulist pirnitüve , vestis pulki . Hööveldas lauajuppe , tappis ja kopsis päikesetõusuni . Siis hiilis noor Polikarp sahvrisse ja kaapis kirnust kamalutäie koorevõid . Vana Polikarp ärkas kärbse hammustuse peale . Ta kratsis vihaselt kaela , läks kaljatünni juurde ja jõi pika janu . Päike oli juba kõrgel taevas ja mingi suur asi vihises aknast mööda . Mees tõmbas endale suurest ehmatusest kalja hingekurku ja hakkas läkastama , otsis seinalt tuge ja kiirustas kambrist välja . Ta kissitas silmi ja otsis pilguga poega . Midagi vuhises tema poole nagu keravälk . Viuhhh ! Ja oligi jälle läinud . Sõõrmeisse tungis vänget lõhna , nagu oleks keegi siinsamas pliine küpsetanud . Tiigi äärest oli kuulda Polikarp-noorema heledat naeru . Viimaks tuli ka poiss ise pajude tagant nähtavale . Aga mis imeasi tal seal käekõrval oli ? No on ikka poiss ! Polikarp kratsis kukalt ja aina imestas . Ta tundis ära kaks tünnikaant , mis olid kavalasti kinnitatud pirnipuu harudesse . Pikuti peenike kuusetüvi , mis oli hoolikalt pajuvitstega kinnitatud . Ja all ääres kaks klotsi . Ühes otsas oli risti tapitud puu , oinasarved ilustuseks otstes , keskel väike lüpsipinki meenutav iste . Poiss viskas jala üle kuusetüve ja istus pingile , haaras mõlema käega oinasarvedest kinni ja lükkas jalgadega hoogu . Noor Polikarp sõitis oma kaherattalise imevankriga nagu Eesav ! Kaaneühendusi oli poiss määrinud rohke võiga , et käik libedamaks muutuks , ja tiigi kohal hõljus kanget praadimislõhna . Polikarp lõi mitu korda risti ette . Sa issanda püha vägi ! See oli ju leiutis , maailmatu suur avastus ! See oli kaherattaline puust ime ! Taadil hakkas pea ringi käima . Seda imevigurit , mis sõidab ilma hobuseta , peaks tähtsatele asjameestele linnas näitama ! Äkki teenib paar senti raha ? Teenib muidugi , miks ei teeni ! Taat ajas end äginal püsti , pani käed suu ette ja hüüdis : " Poja , tule nüüd tagasi . " Polikarp-noorem pööras oma imevankri otsa ringi , andis parema jalaga hoogu ja oligi jälle tare juures . Taat ei jõudnud veel kolmenigi lugeda , kui poiss oli juba platsis ! Isa hüüatas : " Poiss , nüüd õkva Tartu laadale ! Sääl on juba nädal aega suured näitused väljas . Igatsugu masinaid ja mehhanisme näidatakse . Soopära Vassili käis eile siin ja rääkis . Oli " Postimehest " lugenud ! Viime selle imevankri sinna , äkki saame veel medali ! " Poiss vaatas isale otsa . " Mis postimees ? Kuidas Vassili mehe seest lugeda sai ? Kas ta lõikas tal kõhu lõhki ? Ja mis asi on tartu laat ? " Taat ajas juba puhast hamet selga . " No mida sa tühjast pärid ! " käratas ta pahuralt . " Mina ka päris täpselt ei tea neid asju ... Vassili rääkis . Vassili teab ! Eks küsi tema käest ! " Polikarp kängitses jalga tuliuued niinest viisud ja sidus kaela puhta rätiku . " Poeg , pane sina ka uus särk selga ! Linnas käivad kõik puhtalt riides . " Noor Polikarp ajas silmad pärani . " Kas sa võtad mind linna kaasa ? Lõpuks ometi , taat ! " Taat noogutas , endal tõsine ja pühalik nägu peas . " Ükskord pidi see päev ju tulema . Ega sa igavesti saa siin soode ja metsade vahel kükitada . Vaja ikka oma silmaga seda suurt ilma kaeda . Ma lootsin , et saad enne kakskümmend üks aastat elatud , kui ... Ah , mis sest enam ! " Polikarp-noorem ei saanud päris täpselt aru , mida taat nende sõnadega mõtles . Aga eks ta hiljem metsas küsib täpselt järele , aega ju on . Taat oli ükskord seletanud , et tuleb kaks päeva ja ööd jutti kõndida , siis alles jõutakse suurele teele . Ja siis pidid mõne aja pärast hakkama paistma tornid . Ei tea , mis asjad need tornid veel on ? ! Noor Polikarp ajas uue särgi selga nii kiiresti , et õmblused ragisesid . Taat ootas juba ja lõi kannatamatult sauaga vastu savipõrandat . Ta käskis poisil noa ja kirve võise kaltsu sisse keerata ja märssi pakkida . " Vahest satub metsas mõni saakloom ette , saab kõhu korralikult täis . Linnas jälle hea pättidele õpetust anda ! " Ja siis hakkasid Polikarpovid minema . Poiss tiris vapralt oma kohmakat ja rasket leiutist läbi tormimurru , taat ragistas pika sammuga ees , kordagi tagasi vaatamata . Mida lähemale suurele teele , seda raskemaks muutus vana Polikarpovi süda . Aga ta ei öelnud midagi . Helmut Taagepera nuttis . Mida rohkem ta silmi pühkis , seda valusamalt nirisesid silmist pisarad . Helmut viskas noa lauale ja jooksis veekraani juurde . Ventilaatorid rasvase lae all tiirlesid loiult , jäid aeg-ajalt nõksatusega seisma ja venisid uuesti liikuma . Nad meenutasid Helmutile porikärbseid , kes on sisse imenud liiga palju õlut . Kellegi käsi laksatas valusasti vastu Helmuti reit . Nõudepesija Tamara higiste juuksesalkudega nägu punetas siinsamas ja naine röökis nagu kurjast vaimust vaevatud : " Mida kuradit sa siin vett maha ladistad , igavene mölakas ! Pole mujal kohta olla või , vaata kus kuradi vanamees , jultunud tolgus , ma ütlen ! " Helmut surus huuled kokku ja hakkas hiiliva sammuga taanduma , ise Tamarat teraselt silmas pidades . Asi võis lõppeda ettearvamatult , sest Tamara , solgiaugu-Tamara , nagu teda Viitnal kutsuti , põdes langetõbe . Aga vähemalt see oli hea , et naine alati haigushoogu ette tundis ja hakkas mõni sekund enne langemist läbilõikavalt kisama : " Tuleb ! Nüüd kohe tuleb , kuradi jama , tulebki , oh sa vana raisk küll ! " Mitu korda oli Helmut pidanud naise hambaid lahti kangutama ja talle puulusika või noapea suhu suruma . Helmut väristas õlgu , see oli väsitav kogemus . Ta hakkas kalakasti lahti pakkima . Peremees oli käinud koidu ajal Võsu kalaoksjonil ning nõgestesse mähitud jõevähid ja krabid nakitsesid kaanega korvis , austrid olid korralikult jää peal ja forellid filterpaberis . Helmutile jõevähid ei meeldinud , ta oli kunagi mikroskoobis kirpu näinud ja vähk oli tema meelest nagu hiigelsuur sõrgadega kirp . Vesi juba kees , Helmut kallas vähid katlasse ja sosistas : " Paras teile , kuradi vereimejad ! " Keedetud vähke ta lausa vihkas , sest ta kujutas ette , et vähid punetavad sisseimetud verest . Ta viskas tillivarred katlasse ja sosistas : " Fuhh ! Vastik ! " , silmitses keevaid vähke ja vangutas kaastundlikult pead : " Oh teid jälkusi küll ! " Siis hakkas ta forelle puhastama . Võtnud esimese kala pihku , Helmut karjatas . Kuradi peremees ! Jälle oli ta kindad kalakasti jätnud ! See oli tal nagu mingi haigus , ta jättis oma räpaseid kindaid kõikvõimalikesse kohtadesse : kalakasti , lauale , kraanikausi servale , autokatusele ja -kapotile , poeletile , trepile , WC prill-lauale , söögisaali aknale , isegi pliidinurgale ja tõmbekapi lüliti peale . " Kurat ! " Helmut viskas forelli käest , võttis kindad aeglaselt kastist ja pani enda ette lauale : valge seemisnahk . Vasktrukid . Vasaku käe kindatrukk rohelisest hallitusest rikutud . Trukkidel pressitud kirjad " Nappa " , " Germany " ja number <arv>/<arv> . Parema kinda pöidlaõmblus lahti , niit ripendab . Mõlemad peopesad tugevasti määrdunud . Ohtralt kalasoomuseid . Helmut nuusutas : bituumen , jõgi , sidrun , järv , bensiin , meri , piparmünt , nikotiin , päevituskreem , uriin , trükivärv , sool , teetolm , ketšup , kivisüsi . Lõhnu oli veel , aga Helmuti mõtted rändasid juba mujal . Ta mudis kindaid käes ja vaatas pliidi poole . Tema esimene mõte oli kindad tulle visata ja pärast valetada , et ta ei tea midagi . Aga see oli uitmõte , seda ei tohtinud teha . Tema , Helmut Taagepera , oli ju lubanud , et ... Oot-oot , kus see kalender on ? Helmut pani sõrmikud lauale ja silmitses neid mõtlikult , siis kõõritas Tamara poole , kes ladistas kraanikausis ja kolistas nõusid . Naine ei kujutanud mingit ohtu , kõik oli korras , võis vabalt tegutseda . " See päev on tulnud ! Ma teen seda ! Nüüd kohe ! " sosistas Helmut . Helmut polnud unustanud oma esimest tööpäeva " Kuldvähis " . Peremees istus suures söögisaalis , jalg üle põlve , ja needsamad kindad haisesid tuhatoosi kõrval lauanurgal . Peremees nipsas tuhka põrandale ja küsis : " Kui vana sa oled , kokk ? " Helmut punastas juuksejuurteni ja pobises : " Üheksakümmend üks . " Peremees lirtsatas läbi hammaste sülge ja käratas : " Liiga vana ! Kokk ! Liiga vana ! " Helmut ei öelnud midagi . Polnud ju mõtet seletama hakata , et ega ei ole küll ! Peremees rüüpas suurte tükkidega vesist hapupiima , röhatas ja küsis : " Mida sa oskad , kokk ? " Helmut Taagepera vaatas tema kindaid lauanurgal ja sosistas : " Süüa teha . " Peremees hüüdis : " Ei kuule , mitte midagi ei kuule ! " Helmut kummardus mehe kõrvale lähemale ja karjus : " Toitu valmistada ! " Peremeest see vastus ei rahuldanud . " Seda oskavad kõik . Kas sa suures pajas oskad , ütleme , sajale inimesele vähipüreed keeta ? Või näiteks valmistada kuuekümnele inimesele havi tsaari moodi ? " Helmut teatas rahulikult , et oskab küll , seletas , kuidas ta seda teeb ja mis järjekorras lisab maitseaineid . Kui ta marineeritud ingverini jõudis , katkestas peremees koka jutu ja pakkus lepingu märgiks kätt . Helmut surus kätt , mis oli otsekui vett täis , ja ta pilk jäi jälle pidama kinnastel . Need kindad ärritasid teda , nende energia oli vale . Täiesti vale ! Just selsamal hetkel andiski Helmut endale tõotuse . " Sada päeva . Ja siis sööb see mees need kindad ära ! Sööb ja kiidab ! " Helmut äigas mälestused silmist ja tõdes mõtlikult : " Sada päeva on täis . Aeg on küps ! " Ta haaras oma lemmiknoa , <arv> sentimeetri pikkuse meatmaster'i , tõmbas patsist juuksekarva ja lasi sellel langeda kiiskavale terale . Hall karv läks hääletult pooleks . Helmut neelatas , võttis menüü ja hakkas seda keskendunult uurima . Toitude nimistu koostas peremees igal hommikul ise , vajalikud road olid tähistatud hüüumärgiga , soovitatavad kandsid lõpus küsimärki . Tamara hakkas sügaval rinnahäälel laulma üht vene vanausuliste matuselaulu ja Helmut hingas kergendatult . Ta teadis oma varasemast kogemusest , et laul hõbedasest havipruudist ja mustast tsaaripojast kestab ligi neli tundi . Niisiis oli tal aega küll . Tema pilk jäi pidama prael number <arv> - küljerull ürdikartulite , verekastme ja salatiga . " Täpselt see mis vaja , " sosistas Helmut , avas külmutuskapi , haaras ülemiselt riiulilt vasikakülje ja nuusutas seda hindavalt . Liha oli värske , korralikult jahutatud ja rõõmsalt helepunane , ainult üks koht nägi veidi väsinud välja . Helmut piserdas hallile kohale õunaäädikat ja laotas liha lauale . Vilunud liigutustega võttis ta leotatud mustad ploomid , porgandid ja suitsupeki , hakkis küüslauku ja sellerit . Ta tegutses täpselt , lõpetatult ja kiirelt nagu automaat . Tamara muudkui laulis ja laulis . Tema tsentnerise kaaluga lihakeha õõtsus ja lainetas lauluga kaasa . Aeg-ajalt naine nuuksatas valulikult ja neelas pisaraid - Tamaral oli kahju mustast tsaaripojast , kelle rinnast kaaren jämeda nokaga paremaid palu välja kiskus . Helmut näitas naise poole keelt , võttis kindad , lõikas neilt vasktrukid maha ja peitis pükste tagataskusse . Siis algas filigraanne töö : kokk lõikas kiiresti ja täpselt seemisnahkseid ribasid , peaaegu sama peenikesi nagu juuksekarv . Meatmaster sihises kadakasel lõikelaual rütmiliselt edasi-tagasi , Helmuti hall korsaaripats hüples rütmiliselt mehe musklilisel seljal . Kui kinnastest oli järel vaid kuhil juuspeeni naharibasid , lülitas Helmut pliidi täisvõimsusele ja valas pannile oliiviõli . Õli hakkas suitsema , Helmut puistas kindaribad pannile ja hakkas energiliselt segama . Naharibad särisesid lõbusalt ja levitasid isuäratavat lõhna . Tamara vedas ninaga õhku ja küsis : " Mis magusroog sealt küll tulemas on ? " Helmut karjus läbi sinise suitsu ja särina : " Küljerull ! " ja süütas selle päeva esimese sigari . Ühest havannast jätkus talle terveks päevaks . Lõhnavat suitsu pahvides kuulas Helmut Tamara laulu . Nüüd laulis naine , et kivi haual on liiga raske ja rõhub neiu südamele , parem on panna puupulkadest ristike , see on kerge ja siis on hauas hea lahe hingata . Helmut kustutas sigari ja võttis panni tulelt . Kiiresti laotas ta täidise vasikaküljele , kindaribad siputas kõige peale ja rullis liha kõvasti kinni . Fikseerinud rulli pikkade marineeritud puutikkudega , surus Helmut küpsetusmeetri lihasse ja vaatas hindavalt oma loomingut , pesi käed , kontrollis praeahju temperatuuri ja lükkas panni ahju . Pann kriuksatas veidralt ja Helmut avas ehmunult ukse . Ei , kõik oli korras . Ta sulges praeahju uuesti , vaatas kella ja ohkas . Akna alt mürises mööda peremehe roheline džiip . Helmut kuulis , kuidas mootor jäi seisma ja uks paukus . Siis kostsid söögisaali parketil rasked sammud ja köögiuks paisati pärani . " Ega sa unustanud pole , et täna tulevad mul Tallinnast tähtsad mehed lõunat sööma ? " kõlas köögis peremehe nõudlik hääl . Helmut , kes parajasti fileeris forelli , raputas pead : " Ei ole unustanud , peremees , ei ole ! " Aga tema hing naeris ja mõttes sülitas ta peremehele suhu - ptüi ! Siis veel kord - ptüi ! Peremees äigas käisega üle suu : " Mida sa meile pakud ? Mis sul ahjus on ? " Helmut lõikas ahvenal raksuga pea otsast ja ühmas : " Küljerull . " " Tubli , kokk , vaat see on tubli ! Eriti tubli ! " Peremees nipsutas sõrmi ja lahkus , lüües ukse pauguga kinni . Mõni aeg hiljem seisis kokk baarileti ääres , paraadmunder seljas , ning vaatas pealt , kuidas peremees ja tema külalised söövad . Eriti tähtsate isikute puhul teenindas kogu lauda peremees ise , Helmuti ülesandeks oli ära viia tühjad taldrikud ja vaagnad . Külalised naersid , sõid ja kiitsid . Peremees jõi punaveini , tabas Helmuti pilgu ja tõstis tunnustavalt klaasi . Kokk tõstis vastuseks pöidla ja noogutas . Peremees hüüdis : " Priima ! Sa oled kokk nagu kord ja kohus ! " Siinsamas letil vedelesid ühe külalise pruunist lakknahast kindad . Helmut nihkus sambale lähemale . Ta katsus kinnast kahe näpuga . Nahk krudises ümaralt ja hõrgult , ja huvitav järelkrudin oli ka , tummise kajaga . Helmut neelatas ja pigistas meatmaster'i eebenipuust pead . Ta käsi sirutus nagu iseenesest pikalt välja ja haaras kärmelt kindapaari . Puust baarilett oli nagu lihalaud , sama sile ja tugev . Trukke ega pandlaid kinnastel õnneks polnud , ja juba sihiseski meatmaster kindlas kätteõpitud rütmis : edasi-tagasi , edasi-tagasi , siis järjest kiiremini ja kiiremini ... Valgete kikkvuntsidega noormees oli paari hüppega Helmuti juures ja karjus : " Mida sa oma arust teed ! Kuradi vanamees , mida sa ometi teed ? ! " Helmut Taagepera , meisterkokk , üheksakümmend üks aastat vana , vaatas talle otse silma ja sosistas : " Sa sööd need kindad ära , poiss . Sööd ja kiidad . " Adenauer ärkas . Paotas silmi ja ajas need ehmunult pärani . Kobas prillide järele , aga need istusid kindlalt ees . Kõik oli korras , ainult et ... Ta oli pimedaks jäänud , ta ei näinud mitte midagi peale sügavpunase kuma ! Meest haaras õudus - elada elu lõpuni pilkases pimeduses ? Adenauer sülitas , pohmelus oli nii ränk , et ta oli kõigega nõus . " Olgu siis nõnda , kui teisiti ei saa , " kärises Adenauer ja tõusis . Käed puutusid nahkset kasti . Jumal olgu tänatud , saksofon oli alles . Ta kobas kiiresti lukke ja avas kasti . Jälk alkoholilõhn lahvatas vastu . Adenauer haaras saksofoni ja võttis huuliku suhu , see maitses liisunud kirsilikööri järele . Nüüd meenus talle , kuidas nad eile Livika sünnipäeva tähistasid , saksofon valati kirsilikööri ja vodkat täis , siis rändas instrument käest kätte ja suult suule . Kurat küll , olgu pilliga kuidas tahes , kõige tähtsamad on ikka silmad , mis nendega lahti on ? Adenauer võttis prillid eest ja selsamal hetkel pimestas ta silmi ere valgus . Selgus , et keegi oli prilliklaaside taha asetanud suitsuvorstilõigud , ja see keegi võis olla ainult metsasarvemängija Kullamaa , kes oli tuntud oma sadistlike tempude poolest . Adenauer naeris hääletult , tõstis saksofoni hoogsalt suule ja nõristas pika janu , ütles " äh " ja hammustas isukalt suitsuvorsti peale . Kätt taskusse pistes ta üllatus : isegi sigaretid ja tikud olid alles . Adenauer tõusis ja lukustas saksofonikasti . Köögist piilus välja kokk Sonja ja viipas kärsitult . Välisuks oli avatud ja ere päike säras nagu ... Adenauer kõikus trepil , suitsetas " Priimat " ega leidnud kuidagi õiget sõna , millega päiksesära võrrelda . Sonja nügis teda teravate küünarnukkidega uksest välja : " Kas sa saad juba minema , igavene ... Vaata sa mul ette , ei tule tagasi , mine aga mine ... Ei kisu siin midagi ! " Adenauer naeris laialt , lõi tüdinult käega ja hakkas laulma . Ta laulis täiel rinnal : " Suudle mind , suudle mind , suudle mind , Kate ! " Varased tööleruttajad muigasid heatahtlikult , mõni isegi naeris ja tõstis tervituseks mütsi või käe . Adenauerit teati , teda tunti kui menuka ansambli " Päikesepoisid " saksofonimängijat . Pealegi oli eelmise " Sirbi ja Vasara " esilehel Adenaueri kuuekümnenda juubeli puhul avaldatud tema suur fotoportree . Adenauer läks üle Võidu väljaku ja võttis pintsaku seljast . Jube palav , kohutavalt palav , higi jooksis ojadena ja pani silmad kipitama . Adenauer vaatas kella , see näitas kümme kolmkümmend . " Kukus " oli ainult temal selline elektronkell , ta oli selle Helsingi jaamatunnelist ostnud . Kõik olid seda uudistanud nagu imeasja - mõelda vaid , seiereid polegi ! Adenauer naeratas oma kuulsat paavstinaeratust ja taarus edasi mööda Kreuksi tänavat , ägas ja astus Riia poodi sisse . Ta tellis kaks klaasi tomatimahla , otsis taskust neli viiekopikalist ja maksis , siis lisas tublisti jämedat soola , pani silmad mõnust kinni ja jõi . Keskealine müüja köhatas tähendusrikkalt ja muigas . Adenauer rõkkas laulda : nii hea oli siin jahedas poes olla , põrand oli värskelt pestud ja lõhnas hõrgult kloorist . " Suudle mind , suudle mind , suudle mind , Kate ! " Koperdanud poest välja , keeras ta paremale ja vaatas uuesti kella . Siselinna kalmistul on täna kell kaksteist matus , see oli tal raudselt meeles . Adenauer käis matustel saksofoni mängimas . Kakskümmend viis rubla oli suur raha , mõnikord oli mitu matust päevas ja raha muudkui jooksis . Keskhaigla hoovist läbi tuigerdades mõtles ta väetitest ja viletsatest , kes siin hallide müüride taga haiguse käes vaevlevad . Adenaueri meelest oli haigus otsekui kuri valitseja , kes oma alamaid piinab ja rahulikult elada ei lase . Ta viibutas vihaselt rusikat ja lõi jalaga mitu korda vastu kiviseina : " Säh sulle , haigus , säh ! " Pill oli raske . Adenauer vahetas kätt ja tuigerdas edasi . Kurat , oleks pidanud " Kellukest " kaasa ostma , kurk kuivab mis kole , paar pudelit limonaadi kuluks marjaks . Aga nüüd oli hilja sellele mõelda . Kunagi töötas üks tuttav sanitar siinsamas haiglas , siis sai siin hommikuti piiritust panna . Apelsinisiirupiga . Adenauer kõõksatas ja hakkas taarudes jooksma , ta oleks peaaegu kukkunud . Matusetalituseni oli ligi poolteist tundi . Adenaueri pea lõhkus metsikult valutada ja ta otsustas põõsaste vilus silma looja lasta , uni teeb alati head . " Tulge minu kaissu , kes te viletsad ja vaevatud olete ... Magame koos , mina olen uni , sina oled Kate ... " jorises Adenauer ja murdis raginal põõsastesse . Surnuaia tagumises servas polnud hingelistki , kuigi peateedel liikus juba hulgaliselt rahvast . Adenauer sättis pillikasti pea alla ja sulges silmad . Ta ärkas kummalise heli peale , nagu oleks kuskil avatud šampusepudel . Täpselt ! Just niisugune pauk käis siinsamas lähedal . Adenauer ajas end istukile ja kuulatas . Nüüd valati vahuveini klaasidesse . Adenauer kuulis , kuidas see kihiseb , neelatas ja maigutas kõrbenud suud . Adenaueril oli absoluutne kuulmine ja ta teadis , et vahuvein on külm , sest pauk oli olnud tasane ja õrn . Nüüd löödi klaase kokku , oli kuulda tšehhi kristalli mahedat helinat ... Adenauer ei pidanud vastu , tõusis ja lükkas käega põõsad laiali . Murul pikutas seltskond . Kaks daami valgetes pikkades kleitides ja meesterahvas . Adenauerit pani imestama mehe välimus , mis ei sobinud kuidagi kokku naiste õhturiietusega . Võib-olla oli tegemist taksojuhiga ? Naised olid välismaalaste moodi , Adenauer oli säherdusi daamikesi " Viru " hotellis näinud . Ja mitte ainult näinud ! Seltskond aga Adenauerit ei märganud . Naised olid vist öisest pummelungist väsinud , mees seevastu erakordselt traksis ja vilgas . Himuralt hingeldades kallistas ta küll üht , siis jälle teist ja ajas kätt nende seeliku alla , avades samal ajal kleidinööpe . Adenaueri närv ei pidanud vastu : " Jõudu , külamees ! " hõikas ta reipalt . Helepruuni nahkmütsiga mees võpatas ja piilus sirmi alt Adenaueri poole nagu hüään . Adenauer lehvitas kätt : " Tohib vahest teie seltsi tulla ? Ma näen päris selgesti , et üks käsi on puudu , äh-äh-äh-hää ! " Nahkmüts tõstis aeglaselt pea ja vaatas talle otse silma . " Mis käsi ? " " Partner , noh ! " Suur ja mullane käsi liikus värinal karkude poole , mis vedelesid mehe kõrval murul . Jubeda mütsiga mees näris midagi , neelatas rutakalt suu tühjaks ja lõpuks oigas : " Mine ja kaeva ise üks välja ! " Otsis siis rohu seest väikese labida ja viskas Adenaueri jalge ette . Muidugi polnud need mehe ja naise pärisnimed . Neid lihtsalt kutsuti nii . Harilikult öeldi : " Näe , Aadam läheb oma Eevaga . " Vahel jälle , et : " Eeva läheb oma Aadamaga . " Mõnikord tehti nalja : " Kõrboja läheb oma Mousiga . Teinekord hurjutati : " Need raisad on jälle siin ! " Niimoodi karjuti akendest , kui nad prügikaste kummuli keerasid ja sealt head-paremat-kasulikku otsisid . Eeva sosistas : " Ära tee välja ! Tee , nagu sa ei kuulekski , teeskle , et sa oled kurttumm ja ei saa millestki aru ! " Aadam läks alati näost punaseks ja pistis pea sügavale prügitünni . Kuigi seal oli peaaegu võimatu hingata , hais oli kohutav ja mattis hinge . Aga Aadam näris jopikraed ja hingas läbi suu , siis ei ajanud nii hirmsasti öökima . Aadam lömastas saapakontsaga alumiiniumpurke , need krobisesid võikalt räpasel jääl . Aadam kortsutas mõnuga plekktopse , need prahvatasid vahvasti tema tugeva kanna all . Purke oli igat värvi ja Aadam teadis , et igas purgis on olnud erinev vedelik . Kõige parema maitsega jook oli tema meelest helesinistes purkides . Need taevassinised länikud olid ka kõige ilusamad , sellise lihtsa ja tõsise olemisega . Aadam kummutas iga järgmist purgipõhja oma kuiva kurku , sageli oli põhjas vaid kasin piisk , mis hetkega käsnkuiva keelde imendus . Eeva sorteeris toidukraami , Aadama ülesandeks olid purgid ja pudelid . Esimesena sööstis konteinerisse Eeva , siis oli järg Aadama käes . Aadam oli mitu korda püüdnud valskust teha ja seletanud , et see konteiner on Eeval juba sorteeritud . Ta lootis salaja mõne toidukübeme leida ja põske pista . Harilikult sai ta siis naiselt raevuka jalahoobi kubemesse või põlve pihta , löögid olid täpsed , kiired ja valusad - Eeva oli nõukogude ajal teeninud miilitsa eripataljonis ja tundis mitmeid võitluskunste . Ta oli lugematuid kordi öises linnas Aadama elu päästnud ja mees teadis seda ja oskas hinnata . Aadama kõht oli kogu aeg tühi ja valutas . Ülihappesusest kurnatuna käis ta kägaras ja öökis vahetpidamata . Eeva otsis paaniliselt piimapakke ja jogurtijääke , turult oli lihtne tooreid kartuleid vinnata . Sealsamas turu plankaia taga lõikas Eeva kartulist paberõhukesi laaste ja sundis Aadamat neid sööma . Toores tärklis tõi leevendust tunniks-paariks , siis algas kõik uuesti . Nüüd kandis Aadam kooritud kartuleid jopitaskus ja näris neid krudinal nagu õunu . Raksatades lömastas Aadam järgmise õllepurgi . Ta tegi seda erilise mõnuga , purgis oli kunagi olnud alkoholivaba õlu . Aadam ei saanud sotti , kellel on vaja alkoholivaba õlut . Aadama meelest oli see sulaselge raiskamine . Üldse oli kõik siin ilmas üks suur raiskamine - prügikastid näitasid seda kõige selgemini , õigemini see , mida nad täis olid . Aadama mõtisklused katkestas Eeva üllatunud hüüe . Ta ronis ehmunult konteinerist välja ja jooksis jalgade värisedes Eeva juurde . Eeva puhastas ajalehte kalarapetest ja tõstis selle silmadele lähemale . Siis sakutas meest rõõmsalt rinnust ja karjus : " Aadam ! Ma jõudsin selle ära oodata ! See päev on tulnud ! Meie õnnepäev on tulnud ! " Eeva hakkas kohmakalt tantsima , vehkis kätega nagu pöörane ja kiljus kileda häälega : " Juhhei ! " Aadam vaatas teda ehmunult . Ta polnud Eevat kunagi varem sellisena näinud ja puudutas areldi naise kuuevarrukat : " Eevakene , palun jäta järele , ära tantsi , seda on nii jube vaadata ! " Eeva käratas : " Ah nii , ah või nii , " ja virutas mehe jalahoobiga jääle siruli . Siis oli Eeva ainsa hüppega Aadama rinnal ja hoogu võtmata hakkas ta meest rusikatega näkku peksma . Lööke saatis kiledahäälne sajatamine : " Või minu tants on jube vaadata , säh sulle , kuradi liimerdis , säh sulle kiisu-miisutaja , laku perset ja panni ... Laku-laku-laku ! " Aadam hakkas kuulekalt määrdunud jääd lakkuma . Ta tundis keelel kassikuse hiniinimaitset ja pigistas silmad vastikusest kinni . Õnneks Eeva enam ei löönud . Aadam tundis , kuidas ta karvakasvanud kaelale rabisevad kuumad piisad . Eeva nuttis , pühkis nagu hiigelsuur kana oma nina Aadama jopiseljale kuivaks , võttis siis ajalehe uuesti kätte , otsis taskust kirju lapi ja harutas selle lahti . Lapi sees olid habemenuga ja mõrase klaasiga prillid . Eeva torkas prillid vilunud liigutusega ninale ja hakkas süvenenult lugema . Aadam puudutas teda õrnalt põlvest : " Kas ma tohin püsti tõusta , ah ? Kohutavalt külm on ! " Eeva noogutas armulikult , käristas ajalehest artikli välja ja tõstis paberitüki kõrgele pea kohale : " Näed sa seda , Aadam ? " Mees noogutas mitu korda , puhus punetavatele kätele hingeõhku ja küsis arglikult selja taha piiludes : " Mida ma nägema pean ? " Eeva tõstis sõrme taeva poole ja sosistas pidulikult : " Minu palveid on kuulda võetud , täna on meie õnnepäev , mu armas ! Tule nüüd , tule juba , meid ootavad suured teod ! Meil on täna väga palju tööd , aga ära kohku millegi ees tagasi , tee nii , nagu ma sind õpetan , ja tunni aja pärast on kõik korras ! Juba tunni aja pärast oleme soojas ja kuivas kodus , sööme jälle korralikku puhta maitsega toitu ja joome kuuma suhkruga teed ! Magusat-magusat teed ! " Aadam arvas , et Eeva on hulluks läinud , tõeliselt ja lõplikult . Harilikult hakkas Eeva segast juttu ajama siis , kui oli kanget alkoholi mekkinud . Aga täna polnud nad veel midagi joonud . Tõsi küll , Eeva oli hulk aega eemal olnud , vahel viskasid naised koos solgiga minema meeste poolikuid viina- ja viskipudeleid - Eeva võis ju mõne sellise õnnepudeli leida ... Eeva aga tiris Aadamat varrukast , vehkis habemenoaga nagu pöörane , karjus : " Edasi ! Meie mõõkadel helgib võidupäike ! " ja hakkas meest kaasa rebides jooksma . Aadam püüdis seletada , et kilekotid lössis alumiiniumiga jäid prügitünnide juurde , et need tuleb kindlasti kaasa võtta , " ligi nelikümmend krooni selget raha ! " Eeva peatus äkki , võttis valveseisangu ja tegi täispöörde , sülitas suure kaarega prügikastide poole ja käratas : " Tee sina ka nii ! Kohe praegu ! Sülita ! Ja olgu see viimane kord , kus me teiste inimeste saasta sees tuhnime ! " Ta tasandas häält : " Meist saavad inglid ! " Aadam sülitaski prügikastide poole . Eeva polnud rahul ja hakkas Aadamat sakutama : " Ära ole nii vedel ! Selg sirgu , valvel ! Sülita põlglikumalt ! " Aadam nuuksatas , aga tegi , mis kästud . Eeva rahunes ja ümises : " Nüüd on ainult vaja hoolega vaadata ... Kus on mets ... Ja kus on meri . Edasi ! " Nad hakkasid jooksma . Äkki Eeva kamandas : " Stopp ! " ja peatus nii äkki , et Aadam kukkus üllatusest ninali . Mees ei jõudnud kaitseks isegi käsi ette sirutada ja purustas näoli jääle kukkudes ninaluu , nii et verd lausa purskas . Aadam surus lumepeotäie ninale ja inises : " Mu nina , mu nina ... Täitsa puru . " Eeva kiristas hambaid ja vaatas kiiresti ringi nagu olukorda hindav juhthunt . " Tasa , ole ometi vait , sa õnnetu ! Kannata natukene veel , õige vähe , ainult niipaljukest veel " - Eeva näitas pöidla ja nimetissõrmega vahemaad , mis eraldas kannatust lõputust õnnest . Siis võttis ta Aadamal kuklalokkidest kinni ja keeras ta pead , naeratas kummaliselt ja noogutas . Aadam nägi , kuidas kaamelivärvi mantlis mees auto juurde läheb ja ukse lukust lahti keerab , siis pagasiruumi avab ja raske kohvri autosse upitab . Maja välisuks paugatas ja umbes seitsmeaastase tütrega naine tippis auto juurde . Mees avas naerdes ja valjuhäälselt rääkides tagumise vasakpoolse ukse . Automarke Aadam ei tundnud , aga masin oli ilus ja läikiv , autokapotil sirutus hüppeks mingi kassi moodi loom ... Aga rohkem Aadam vaadata ei saanudki , sest juba tõukas Eeva teda selga ja oli ise paari hüppega auto juures . Ta kiskus habemenoa lahti , see helgatas korra päikeses , ja avas siis mantlis mehe kõri . Mees korises ja vajus selili , verd lahvatas mantli rinnaesisele , autoaknale ja sillutisele . Eeva karjus : " Aadam , viruta tellisega ! Näe , sellega , " ja surus Aadamale pihku pooliku telliskivi . Aadam pani tähele , et tellise murdekoht on terav nagu kirka . Eeva kisendas : " Löö see lita maha , löö ta ometi maha ! " Aadam tõstis tellise kõrgele ja kukutas blondile naisele pähe . Miski raksatas tuhmilt ja kasukaga naine varises nagu välgust tabatult tänavakividele . Eeva sirutas käe tüdruku suunas , laps vaatas teda , silmad suured . Aadam oli neid enne näinud , just niisuguseid niiskeid suuri silmi , päris kindlasti oli ... " Bambi ! See on ju Bambi . " Eeva kummardus lapse poole : " Hakka karjuma ! Karju ! Aadam , karju sina ka ! Karjume kõik koos ! Aaaaappi ! Politsei ! Tulge appi ! Tapetakse ! " Eeva naeratas armsasti , kui esimene sinise vilkuriga auto nurga tagant nähtavale ilmus . Aadam polnud Eevat iial sellisena näinud - naine oli rahul ja õnnelik ega vabisenud enam . Eeva sättis oma hallisegused juuksed rätiku alla kokku ja sirutas käe verise habemenoaga ette . Nende poole jooksis politseiohvitser , rebides käigu pealt püstolit kabuurist . Aadam vaatas juhmilt tellisetükki , mida ta ikka veel peos hoidis . Eeva hüüdis : " Tõsta see kõrgele nagu lipp ! See on asitõend , mu kullake ! See on pilet , see on võti , küll sa näed ! Eestis on surmanuhtlus kaotatud , ma ise lugesin ! Ajalehest , just praegu ! Me saame eluaegse vangistuse , sööme iga päev mitu korda head puhta maitsega toitu ja magame soojas kambris ! Päris oma voodis ! Meil on tekid ja linad , ilusad valged puhtad linad ! Vanglad lähevad järjest paremaks , need on nagu hotellid ! Me oleme nagu pikal reisil ! Taevane paradiis on siin ja praegu ! " Aadam sosistas : " Mis asjad need linad on , ema ? " Täpselt kell kaheksa hommikul seisan valgeks lakitud raudplaadi ees ja vajutan pronksist kellanupule . Punane signaaltuli hakkab plinkima , veidi aja pärast kostab metalne klõpsatus ja Hilda Theresia Liotard ( <arv> ) avab isiklikult massiivse ukse ning juhatab mind vaikides hämarasse tuppa . Väike sale vanaproua võtab istet nagiseval puust toolil , pakkudes mulle kohta mererohelise sametiga kaetud kanapeel . Kitsuke salong on täis esemeid , need on omakorda tulvil mälestusi ja kohtumisi , millest lihtsurelik võib ainult unistada . Akendest avaneb suurepärane vaade Tallinna vanalinnale , Pühavaimu kiriku torn näib olevat käeulatuses , aga vaatepilt on kuidagi moonutatud , kõik paistab otsekui läbi vee . Võtan diktofoni ja sean selle töökorda . Minu üllatuseks käivitab ka proua Liotard magnetofoni ja lausub : " Vabandage , aga ma lindistan samuti meie jutuajamise . " Siseneb mustanahaline teener ja kontrollib minu diktofoni , ka fotoaparaat huvitab teda väga . Kõik toimub täielikus vaikuses , teener liigub hääletult nagu puuma , ta lõhnab vängelt sidruni ja muskaadi järele , nagu oleks ta maganud idamaiste maiustuste kuhjas . Veendunud , et kõik on korras , kummardub ta proua Liotard'i poole , kes annab talle paar prantsuskeelset korraldust . Vahimees lahkub ja me jääme kahekesi , kui jätta arvestamata sphynx-tõugu kass , keda ma olin hämaruses pidanud skulptuuriks . Minu teada on selle karvutu kassitõu esindajaid Eestis vaid mõni üksik . " Minu mees ei sallinud Yousufit , " viipab vanaproua kassi suunas . " Ta ütles alati , kui teda kõnetas : noh , nülitis ! Ja Yousuf omakorda ignoreeris teda . Mind ta jumaldab , aga ärge teie teda puudutage , siis ta kaotab enesekontrolli . Kass on sellepärast rahutu , et ei salli minu teenri parfüümi . " Noogutan rahustavalt ja luban , et ma kiisut ei puuduta . Proua jätkab : " Abdullah on väga sõnakuulelik ja tubli mees , aga ta armastab end ülearu lõhnastada . Kahjuks ta ei saa aru , et kõige meeldivam on värske vee lõhn , seebiga pestud ihu puhas lõhn . " Ta vaatab mulle korraks väga tähelepanelikult otsa . Tunnen end ebamugavalt ega tea , mida ma ütlema peaksin . " Vaevalt te seda minu käest kuulama tulite , kuidas minu must teenijapoiss end lõhnastab , " peidab proua näo käte vahele ja hakkab naerma . Siseneb Abdullah , kandikul väikesed vaagnad , kristallpitsid ja karahvin . Karvutu kass heidab talle põlgliku pilgu ja hakkab end demonstratiivselt lakkuma . Kiirelt ja täpselt katab Abdullah laua ning lahkub , veel tasem kui tulles . " Proua Liotard , te olete sündinud Baselis , elanud maakera eri paigus , miks otsustasite nüüd elama asuda Eestisse , Tallinna ? " - " Mulle meeldivad linnad , mis paiknevad merekaldal . Olen teist korda teie kaunil maal ja kavatsen siin veeta kogu ülejäänud elu . Ma ei ole veel otsustanud , kas jään elama Tallinna või Tartusse , mõlema linnaga on mul omad plaanid . Esimest korda sattusin Tallinna <arv>. a. , töötasin siin poolteist aastat ja õppisin selgeks eesti keele . Siinsamas lähedal Laial tänaval asus minu pastellmaalistuudio Liotard , usun , et vanemad inimesed mäletavad seda . Mul oli viis väga andekat õpilast , valisin nad välja konkursi korras , esitatud tööde põhjal . Kokku tuli avaldusi üle saja , sõel oli mul väga tihe ... " - " Mis neist tänaseks saanud on ? " - " Neli said koos oma vanematega surma , siis kui see hirmus põgenemine oli , septembris <arv>. Väikesele kuunarile pandi peale lennukimootor , ülekoormuse tõttu uppus see tilluke laev peaaegu kohe , kui Dirhami sadamast teele asuti . Kõige noorem õpilane aga , eesnimi oli tal Liina , neiupõlvenime ei mäleta , pääses koos vanematega Saksamaale . Kohtasin Liina Olivierast kuuekümnendate lõpul Los Angeleses , USA-s . Ta tuli minu juubelinäituse avamisele , ta oli lugenud " Art in America " magasinist minu kunstinäituse reklaami ja sõitiski kohale , ta elab Argentiinas ja on oma kodulinnas nimekas kunstnik . Tema loodud on suured seina- ja laefreskod Buenos Airese Teatro Municipales . " Proua Liotard väristab õlgu : " Kas ka teil on jahe ? " Ta võtab pärlmutrist karbikese ja vajutab nupule . Kohe siseneb Abdullah ja hakkab kamina juures toimetama . Kass sooritab uskumatu õhulennu ja maandub vanaproua sülle . Proua jätkab rahulikult : " Eestis tuleb esialgu ette mõningaid ebamugavusi . Näiteks pole saada punast puud ja kaneelipuu oksi . Kaneelikoort müüakse küll , enamasti on see kahjuks peeneks jahvatatud . Mulle meeldib väga kaneeliokstega alustatud punase puu tuli , sellel on jumalik lõhn ja valus leek , eriline soojus . Usun , et just niimoodi lõhnab peaingli leegitsev mõõk , kui ta meid karistama tuleb ... " Proua vakatab ja jälgib , kuidas Abdullah süütab pika tikuga esmalt papüüruse , siis võtavad pragisedes tuld kaneelioksad . Toas levib ootamatult värske ja meeldiv lõhn . Abdullah kontrollib tõmmet ja kaob . Proua vaatab mulle otsa , puudutab oma kõrva ja küsib : " Kas ka teile meeldib sügisel kamina ees istuda ja vanu aegu meenutada või siis lihtsalt unistada ? " Noogutan : " Väga ! Uskuge , teeksin seda iga päev , aga kahjuks pole mul kaminat . Kust te seda haruldast küttematerjali hangite ? " Proua ohkab : " Tellisin Sri Lankast korraga suure koguse , konteinerid toodi erilennukiga Tallinna . Lasnamäel on üks kaarhall minu kaminapuid täis , Abdullah toob neid auto kohvriruumis siia , see on küll tülikas , aga saame hakkama . Keldrit mul siin praegu pole , sest seal asub mingi restoran , jubedat praadimise lõhna imbub vahel ka minu tuppa . Ostan selle söögisaali varsti ära ja likvideerin . Tahan sinna juustulabori teha . Eestis pole veel korralikku juustu saada , mõni üksik äri pakub ehtsat sinihallitusjuustu . Võtke , proovige seda siit ! " Ta ulatab mulle nikerdatud pirnipuust karbi , mida ehib reljeefne kuldkiri " Blue Liotard Exclusive " , ja jätkab : " Seda valmistan ma oma Normandia mõisas piiratud koguses , igal aastal ainult <arv>,<arv> kilogrammi , need pirnipuust napakesed on nummerdatud ja signeeritud . Usun , et minu juust on juustude seas sama mis Koh-i-Noor teiste kalliskividega võrreldes ! " Vanaproua on hoos , otsustan küsimusi enam mitte esitada ja lihtsalt kuulata . " Vaadake neid aknaklaase , see on originaal , ehtne veneetsia klaas aastast <arv> , tõin need oma paleest , mis asub Suure Kanali ääres Veneetsias , see on omamoodi roosade prillide efekt , on mul õigus ? Ja nüüd kõige olulisem - vaadake aknast välja ! Mind häirib , et ma näen aina seda kirikut ja katuseid ja korstnaid . Mul on plaan , mille tahan kiiremas korras ellu viia . " Vanaproua Liotard võtab rohelise nahkmapi , sorib paberites ja otsib välja ühe fragmendi linnaplaanil . " Vaadake , kõik on väga lihtne : ma kavatsen alates Raekoja platsist kuni mereni kogu hoonestuse lammutada . Siis avaneb minu akendest kaunis vaade merele . Loomulikult tuleb ka sadam likvideerida , sest need neetud kraanad on nii industriaalsed , et mul hakkab juba ainuüksi neile mõeldes pea valutama . Ja et mulle meeldib väga Saaremaa maastik , siis kavatsen lasta siia istutada kadakaid ja tuua suuri rändrahne , siis on siin ütlemata kena jaanituld teha või lihtsalt niisama jalutada . Ma investeerin sellesse projekti üle seitsme miljardi Šveitsi frangi . Tahan oma idee panna üldrahvalikule hääletusele . Kui hääletus lõpeb positiivselt , siis maksan igale Eestimaa elanikule kompensatsiooni . Vaadake seda tabelit , siin on kirjas , et iga pensionär saaks sel juhul minu käest oma elu lõpuni lisaraha ca <arv> EEK-i kuus , peale selle vabastataks nad elektriarve tasumisest . Või teine näide : õpetajate ja arstide miinimumpalk oleks minu arvutuste kohaselt ligikaudu <arv> <arv> EEK-i , isegi rohkem . Olen koos oma abilistega koostanud detailse finantskava , kõik toimib sendipealt . Selleks et projekti realiseerida , ei säästa ma aega ega raha . Aega on mul jäänud vähe , olen juba sellises eas , et iga hommik ja uus päev on nagu jumala kingitus . Carpe diem ! Mis rahasse puutub , siis seda on mul küllaldaselt ja iga minutiga suureneb mu varandus <arv>,<arv> miljoni frangi võrra . Minu teine abikaasa oli nutikas investor ja aeg töötab meie kasuks edasi niihästi Johannesburgis kui ka Tokios , Washingtonis , Londonis , Zürichis ja Tel Avivis . Ma võtan projekti " Kohtumine merega " väga tõsiselt , see on minu viimane kunstitöö ja ühtlasi reaalne ja nähtav jälg kogu Eesti kultuuriloos . " Proua tõmbab sügavalt mitu korda hinge . Millegipärast vaatan kella , siis küsin : " Millal kavatsete lammutustöödega alustada ? " - " Kohe , kui on selgunud rahvahääletuse tulemused . Usun , et siis linnavalitsus otsustab asja novembri lõpuks . Kummalisel kombel tunnetan veel mõne ametniku vastuseisu , kuigi üldine atmosfäär on soosiv . Mul on Tallinna linnale spetsiaalne kingitus - nädal enne jõulupühi jõuab Inglismaalt kohale <arv> uhiuut " City-Star " bussi , need on erakordselt mugavad , selle aasta mudel . Uue liinibussiga on linnarahval sõit küll veidi kallim , kuus krooni , aga piletihinna sisse kuulub ka tass kohvi , musta või koorega , samuti suitsulõhega võisai . Mul on kavas veel teisigi kingitusi , aga mis mõtet on neid ette ära rääkida , las jääb üht-teist esialgu saladuseks . " Vanaproua muigab kavalalt , siis jätkab asjalikult : " Nii on lood Tallinnaga . Tartus olen käinud kahel korral , viimati teatri juubeli ajal. Konsulteerisin " Vanemuise " juhtidega uue maja renoveerimise küsimustes . Teine tähtis objekt Tartu linnas on minu arvates haruldane Jaani kirik , mis tuleb viivitamatult korda teha . Summad on mul selleks eraldatud . Ja ma pean oma sõna , olen alati pidanud . Aga kõigepealt " Kohtumine merega " , alles siis tulevad need teised asjad . " Proua neelatab ja võtab portselantoosist imepeenikese musta sigari . Ta süütab selle küünlaleegist , toetub toolikorjule ja pahvib naudinguga sigarit . Ta viipab sigariga ja jätkab suitsupilve mattunult : " Tellin neid Kuuba saarelt . Palmira lähedal on väike perekonnaistandus , kus higised poisid oma reite vahel need sigarid valmis rullivad - uskuge , see on fantastiline vaatepilt , kuidas nad seda lõõskavas päikeses teevad . Paar tilka rummi ja mõned toorsuhkru kristallid annavad erilise aroomi ja maitse ! " Proua Liotard nuusutab hardunult sigarit ja pilgutab mulle silma . Tool tema istumise all kägiseb iga kord , kui ta end liigutab . Ta märkab mu pilku ja hakkab jälle rääkima : " Egüptoloogid usuvad , et see tool asub Kairo muuseumis , aga seal on tühipaljas koopia . See tool kuulus Tutanhamoni pojale , kataloogides selle väikese puust istme hind puudub . Samuti arvavad kõik , et minu vanaisa pastellmaal " Madame d'Epinay " ( " Šokolaaditüdruk " ) asub Rathi muuseumis Genfis , ka see pole tõsi , originaal ripub minu köögis seinal , vaatan seda hommikuti ja saan terveks päevaks hea tuju . Ma armastan enda ümber unikaalseid esemeid , ma naudin neid lausa füüsiliselt , ma vajan neid nagu õhku . Need esemed viivad mind tagasi möödunud aegruumidesse , ma otsekui kohtuksin jälle reaalselt inimestega , keda pole enam ammu elavate kirjas . Nad elavad edasi minus , sellal kui mina pean maisest elust kaugenema ja viin palju endaga hauda kaasa . Ma kirjutan praegu mälestusteraamatut , olen jõudnud sellega aastasse <arv> , minu ajaarvamise järgi on jälle <arv>. detsembri varahommik ja ma olen oma toonase abikaasaga Pearl Harboris Havail ja hommikusest udust ilmuvad Jaapani lennukid ... Samas ma istun aga Tutanhamoni toolil ja kelgin mingis tillukeses riigis oma suurte rahadega . Elu on kummaline , valus ja ilus ja nii kahju on sellest , et ta minu jaoks lõppema hakkab , jah , talv on tulekul ... Oh jumal , vaadake ometi ! " Uskumatu : kaneelipuu risust sibab välja rammus rott ja kaob kõrvaltoa ust varjava gobelääni taha . Vaatan kassi poole , aga see ei liiguta oimugi , ta näib olevat ränkraske une kammitsais . Proua lööb käega : " Minu teine mees ütles alati , et rott jääb rotiks , aga inimesest võib hea tahtmise korral saada jumal . Peab ainult hirmsasti tahtma ! Ja uskuge , ma olen tunda saanud jumala puudutust ! Ma olen vist üks maailma kõige õnnelikumaid inimesi . Sain Lahesõjas rängalt haavata , ravisin end Šveitsis ja siis otsustasingi taas tulla Eestisse . Ja siin ma olen kogenud imelist tunnet , et teie väike riik on see maalapp , kus tagaaetu leiab varjupaiga , kui tal ainult on head kavatsused . Mind jälitavad minu elatud aastad ja mälestused , samas usun , et kogu mu elu on alles ees ... " Elektronkell hakkab sumisema ja must Abdullah on ühe hüppega mu kõrval . Sulen diktofoni ja tänan . Vanaproua noogutab mulle hüvastijätuks , tõuseb ja saadab mind ukseni , siis naeratab : " Tulge ikka ja jälle , kui aega ja tahtmist on . " Raske magnetuks mu selja taga sulgub tasase klõpsuga . Ma tean , et tulen siia ikka ja jälle . Tulen ka siis , kui aega ja tahtmist napib . Uurija puudutas kõrvalesta , võttis kollase pliiatsi , pani puhta paberilehe enda ette lauale ja vaatas Martinile otsa . Siis valas ta kahte klaasi mineraalvett , tõstis ühe klaasi Martini ette ja ütles : " Teil on õigus minu küsimustele mitte vastata , kui te seda ei soovi . Ma austan isikupuutumatust , see on seadusega kaitstud . Niisiis . Kas te olete nõus vastama minu küsimustele ? " Martin silmitses kollast pliiatsit , vaatas paberilehte ja silitas rasket , rohmakalt töödeldud lauaplaati . See talupojastiilis laud otse jahmatas oma aususe ja otsekohesusega . Nahast tugitoolid ja nikeldatud termos , hiigelsuur merevaigust seinamosaiik , tohutute kaladega akvaarium , valge karakullvaip muldpõrandal ja rohmakas talupojalaud ! Martin oli sunnitud tunnistama , et uurijal , või kes tahes ta ka ei olnud , on oma kindel stiil . Ta kehitas õlgu . " Ma vastan , kui ma olen endas täiesti kindel . Kui ma tean , et mul on õigus . " " Olgu nii . Ja kõike , mida mina tean , ma uuesti üle ei küsi . Siiski ... Kas te teate , kui kaua te meie külaline juba olete olnud ? " Martin silmitses karakullvaipa , ta pilk puuris valget säbru , mõttes uuristas ta valgesse laotusse oma nime . Äkki ta võpatas ja ütles kähinal : " Ei tea . Lööge või maha , aga seda ma tõesti ei tea ! " Uurija näppis arvutil koodi , kliksis hiirt , vaatas silmanurgast Martini poole ja ütles usalduslikult : " Veidi üle aasta . " Martin võpatas veel kord , aga rahunes kohe ja küsis : " Paluks täpsemalt . Päevapealt ! " " Kui me arvestame , et kohe on südaöö ja algab uus päev , siis te olete siin olnud täpselt kolmsada kaheksakümmend üks ööpäeva . " " Väga ebameeldiv arv . Kolmsada oleks täiesti kombes . Aga see kaheksakümmend ajab mulle hirmu nahka . Erakordselt jube numbrite kombinatsioon ! " " Aga lõpus on ju üks ? " Martin vajus viivuks mõttesse , siis sosistas : " Jah , see üks on päris hea . Üks on alati väga tähtis ja hea . " " Miks ? " " Üks on tugevam kui kaks ! " " Mis mõttes ? " Martin sirutas käe välja . " Andke mulle korraks pliiats ja paber ka ! " Uurija nihutas pliiatsi ja paberi Martini ette . Martin kontrollis , kas pliiats on terav . Uurija jälgis ta liigutusi ja näoilme vaheldumist . " Kas soovite , et ma teritaksin uue pliiatsi ? " Martin noogutas . Uurija otsis taskust väikese noa , võttis karbist uue pliiatsi ja teritas selle nõelteravaks . Puhus pliiatsile ja ulatas naeratades Martinile . Martin vedas pliiatsit aeglaselt paberil ja jälgis , kuidas pehme grafiit teeb paberile musta joone . Ta nihutas paberi uurija ette ja selgitas : " Vaadake ise ! Üks on erakordselt sirge , uhke ja tubli . Ta näeb välja noor , tohutu läbilöögijõuga , puhanud ja värske . Kindel nagu sepa tehtud raudnael ! Aga heitke pilk sellele kõverikule kahele ! Milline masendav ja kurb vaatepilt ! Jõud on raugenud , pea on norus ja keskelt murdunud . Ei mingit isikupära ega sarmi . Prügikastirääbakas ! " Martin ohkas , viskas pliiatsi käest ja vaatas uurijale silma . Uurija võrdles numbreid ja noogutas : " Teil on õigus . " Seejärel kortsutas ta kergelt kulmu , voltis paberi hoolikalt kokku ja peitis põue . Ta liigutused olid aeglased , mõõdetud ja täpsed nagu eesmärgile läheneval varaanil . " Martin , alustame nüüd kõike otsast peale . Rahulikult . Aega meil ju on . Kas te soovite kohvi ? Või hoopis teed ? Vett , mahla ? " Martin raputas kannatlikult pead . " Tänan , ma ei taha midagi . " " Kas te suitsetate ? " " Ei ! " " Ega see teid ei häiri , kui mina suitsetan ? " " Ei häiri , aga süda läheb küll pahaks . Ma ei kannata suitsulõhna . Võin koguni ära minestada . " Uurija pani sigareti aegamisi pakki tagasi . Ja äkki ta käratas : " Mida te nägite ? " Martin pomises vaevu kuuldavalt : " Valgust . " " Mis valgust ? Kas see oli lamp ? " Uurija tõusis energiliselt , tõi eesruumist pika musta käepidemega politseilambi , lülitas põlema , suunas valgusvoo Martinile silma ja kordas : " Kas see oli lamp ? Nagu see siin ? " Martin varjas kätega nägu , valgus tungis läbi suletud laugude ajju ja hakkas kõrvetama . Ta karjatas : " Ei ! See oli veel heledam ! See oli tuhat korda heledam kui see õudne lamp ! See oli nagu Kuu ... See oligi Kuu ! " " Kas see peab olema nali ? " " Kuu ei ole mingi nali . " " Ja mis edasi sai ? " Martin äigas käega üle näo , neelatas ja vastas : " Ma hakkasin jooksma . Mantel takistas mind . Ma nööpisin mantli lahti ja viskasin minema . Kiirus kasvas iga sammuga . Kaabu lendas peast . Kuulsin tugevat vihinat ja viskasin ka salli ja kindad minema . Jooksin järjest kiiremini . Ja siis ... " " Ja siis ? Mis siis sai ? " " Ühel hetkel ei puudutanud mu jalad enam maad . Ma kor ... Kor ... " Martin kogeles , ta ei suutnud edasi rääkida . Uurija püüdis abistada : " Korrigeerisite ? " " Korrigeerisin keha asendit ja sss ... Ssss ... " " Sirutasite käed üles ... ? " Martin vihastas : " Ei ! Ette ! Ette !!! Sirutasin käed ette ja hakkasin tõusma . Tõusin järjest kõrgemale . Ma lendasin üha kiiremini . Tuul vihises kõrvus . Ma ei julgenud alla vaadata , pigistasin silmad kinni ja kihutasin edasi . Äkki valdas mind kirjeldamatu hirmutunne . Külma ja hirmu tunne . Nagu oleks mind vasaratega vastu pead ja selga taotud ! Läksin üleni märjaks . Ma olin nagu kuuma õlisse kastetud ! Ja hääled ! Jubedad hääled ... " Uurija tõusis toolilt ja sosistas : " Edasi ! Mis edasi sai ? " Martin kehitas õlgu . " Midagi ei saanud . Teekond Kuuni oli jube , siis läks paremaks . Kui Kuust mööda saab , on juba korras . Pole enam vaja muretseda . " " Mida te nägite ? " " Linnu . Teisel pool Kuud on linnad . Tänavad on seal palju laiemad kui Tallinnas , aga valgus ... " Uurija pani Martinile käe suu peale ja küsis : " Kui te Kuust mööda saite , kas siis läks veel valgemaks ? " Eneselegi ootamatult Martin naeratas . Tal hakkas korraga väga hea ja kerge . " Jah . Siis läks veel valgemaks . Ja mida kaugemale ma jõudsin , seda heledamaks ja kirkamaks läks . Kuni mulle tundus , et ma olen selle suure valguse osa ! " Uurija kustutas lambi , istus tagasi toolile ja pühkis laubalt higi . Ta lülitas sisse suure laeventilaatori ja süütas sigareti . Puhus kiirustades suitsu välja ja vaatas üksisilmi Martinit . " Ega sa ei valeta ? " Martin lükkas juuksed silmadelt ega olnudki üllatunud , et mees teda äkitselt sinatab . " Ma ei valeta . " " Anna mulle ausõna ! " " Ausõna . " Leo avas ukse , vaskkelluke helises , ja ta astus kitsukesse poodi . Külmutusletid surisesid , aga müügisaalis valitses kasvuhooneleitsak . Külastajaid polnud , laeventilaator seisis ja punase turbaniga naine röötsutas letil . Naise näol oli naeratus . Leo märkas , et naise ainsaks kehakatteks on avar helesinine käisteta paberkittel . Karn lõhnas äädika ja mee järele . Leo nõjatus tsinkletile ja suunas pilgu matsaka lihamüüja kulmude vahele . Naine näperdas verist kaltsu , vidutas oma pilusilmi ja sosistas salapäraselt : " Welcome to Little Saigon ! Mida noolhällale läheb ? " Leo osutas sõrmega verivorstipuntrale ja palus : " Kaaluge paarsada grammi . " " Mis sest piskust suulele mehele saab , " lõkerdas naine , " panen ikka paal kilo kohe ! " Leo tõmbus pingule ja neelatas . Parool oli õige . Aga see võis olla juhuslik kokkusattumus , kurat seda moori teab ! " Tänan , aga see on keelatud ! Magu võib lõhkeda ! " vastas ta kiiresti . Naine ei hakanud vorsti kaaluma , vaid toetas oma rasvased käed letile , vaatas põnevusega mehele otsa ja lõpetas parooli : " Suul pauk mind huvitabki . " Leo kummardus üle leti naisele lähemale ja sosistas : " Mina olen Mäger ! " Naine lõi kaht kätt kokku , kiljatas : " Vai Mägel isi ! Mäglale ma pakun välsket kuuma sülti ! " , taarus leti tagant välja ja riputas poeuksele sildi CLOSED . Pärast seda keris ta hieroglüüfidega nahkrulood kärmelt alla , süütas pika punase flöötpiibu , vaatas kavalalt mehe poole ja istus ägisedes bambusjärile . Naine suitsetas aeglaselt . Tema silmad olid naudingust suletud . Leo arvates võis ta olla umbes kuuekümneaastane . Naise koodnimi oli Lihameister , ja kui Leo Lihameistri aktsioonidele mõtles , millest Keskus oli teda põhjalikult informeerinud , tulid talle külmavärinad peale . Agent Lihameistri kuritegude loetelu oli aukartustäratavalt pikk , aga Türi linnas oli tema karnil hea maine ja käive korralik . " Kuldsest Kilpkonnast " ostis hõrgutisi isegi poolakast meer Sczertowsky ja keegi ei tulnud selle peale , et eakas vietnamlanna on tegelikult eriagent Lihameister . Leo pani tähele , et naise kaenla alla oli meisterlikult tätoveeritud kilpkonn . Lihameister tõusis ootamatult krapsakalt püsti , endisest aeglasest loivamisest polnud jälgegi . Ta liikus kiiresti ja hääletult nagu vari seinal . Isegi paberist kittel ei krabisenud . See muutis Leo valvsaks . Lihameister kustutas neoonlambid , läks leti taha ja viipas kutsuvalt käega . Leo järgnes talle , hoides paremat kätt taskus püstolipäral . " Jäta tasku lahule , " irvitas naine ja liibus siis ootamatult kogu oma keha pikkuses vastu rohelist kahhelseina . Salauks avanes tasase krigina saatel , põlema lahvatas hele valgus . Lihameister istus arvuti taha ja tippis märgusõna . Ekraanile ilmus Leo digitaalkujutis , mis sooritas täispöörde . Naine vaatas Leole kavalalt otsa , süütas peenikese roosa sigareti ja küsis : " Tead ju seda Päikesemeistli ütlemist : usalda , aga kontlolli ? " Siis avas ta uue faili ja kutsus Leo lähemale . " Vaata hoolega , Mägel . Need kaks . Meie mateljal . Lahaahned , ambitsioonikad , edevad ja lumalad . Tegutse , Mägel ! Kohtume leedel . " Naine tõusis ja ulatas Leole hüvastijätuks käe . Käsi oli külm ja pigistus tugev . Leo piilus arvuti poole ja küsis : " Kus me kohtume ? Siin ? " Naine võpatas . " Ei ! Aga äla muletse , ma leian su üles . Tüli on pisike linn , palju väiksem kui sa alvatagi oskad ! Mine ja tegele mateljaliga . Bye ! " Leo seadis sammud metroosse . Eskalaatoriga alla sõites kordas ta mõttes vihjet . Subjekt Üks . Dagmar Zelenius . Kakskümmend kuus aastat vana . Kõrgharidusega jurist , erialal pole kunagi töötanud . " Matadori " kasiino baaridaam . Lahutatud . Kaks alaealist last . Valdab suahiili , prantsuse , inglise , vene , itaalia , hispaania , poola ja eesti keelt . Eriline huvi ... Rong sõitis mühinal ette ja peatus . Mul on vedanud , mõtles Leo , kui vaguniuks avanes otse ta nina all . Vagun oli peaaegu tühi , ainult selle teises otsas lärmas purjus kamp NATO sõdureid . Leo vinnastas igaks juhuks " Glocki " . Näljaküla peatuses tulid peale kaks hindu naist ja verise ninaalusega mustanahaline valges mantlis kerjus , kes põrandale prantsatas ja otsekohe uinus . Vennike haises värske rooja järele ja Leo hingas miniatuursest balloonist hapnikku . Hindukesed hakkasid teineteist silitama ja suudlema . Leo keeras pea viisakalt kõrvale ja vaatas märjal tunneliseinal möödakihutavaid avariilampe . Kalk süntesaatorihääl teatas : " Saunametsa ... Attention ! ... The doors open automatically ! ... Next ... Central Railway Station ... City of Türi . " Saunametsas tulid peale tumedates rüüdes matuselised , juuksed sassis ja silmad nutetud . Leo teadis seda sekti , ka üks Taevavõtme Vennaskonna liige oli tal subjektina kirjas - vend Johannes , Taevavõtme üks juhtfiguure , seega Keskuse eriline huvialune . Peavaksalis väljus Leo metroost ja kiirustas otsejoones " Matadori " . Peegeluksed avanesid hääletult ja Leo sammus läbi inimtühja mängusaali hacienda-stiilis baari . Veinikarva vaip viis baarileti juurde , mida ehtisid pleekinud piisonikolbad , sombreerod ja kuldsed espadronid . Pigimust kaunitar naeratas ja ulatas joogikaardi . Leo luges kuldselt nimesildilt DAGMAR ja naeratas samuti , hõõrus peopesi kiiresti vastamisi nagu suur porikärbes ja tellis : " Üks Bloody Mary palun . Topeltvürtsidega . Purustatud jääga ! Ja viilutatud sidrun eraldi taldrikul . " Must Dagmar naeratas ja täpsustas : " Meil on hispaanlasest omanik . Selle joogi nimi on Bloody Maria ! " " Olgu või Verine Mari , kah mul asi , " naeris Leo ja istus korvtooli . Ta jälgis huviga , kuidas juristist baaridaam sidrunit lõikab , ja mõtles summast , mida potentsiaalsele agendile avansina pakkuda . Oma kogemustest ta teadis , et kui rahapakk välja võtta , on peaaegu kindel , et saab asja poole odavamalt joonde kui rahast ainult rääkides . Kui inimene on eurosid juba näinud , on tal raske sellega leppida , et rahapakk kaob tagasi pakkuja taskusse . Dagmar asetas härmas joogiklaasi Leo ette lauale ja naeratas jälle . Mees haaras öömusta sõrmusteta käe ja palus : " Ma tean , et kliendi lauda ei tohi istuda , aga vahest teete seda siiski . Ainult kaks minutit ! " Dagmar vabastas käe ja kiirustas leti taha , siis raputas pead ja sosistas kütkestavalt : " Ma kaotan siin oma töö , kui ma seda teen ! " Leo naeratas oma kõige võluvamat naeratust number kaheksa ja sosistas vastu : " Ma pakun sulle uut tööd ! Huvitavat , ainulaadset ja tasuvat tööd ! " Ta pilgutas silma ja tõstis klaasi kõrgele . Ka Dagmar naeratas ja jäi meest pika pilguga vaatama . Leo rüüpas pika sõõmu kokteili . Ta jõudis veel mõelda , et vürtsidega pole Dagmar koonerdanud , siis aga heitis äkki käed üle pea ja kukkus koos tooliga põrandale . Mehe suunurgad olid täis roosasid vahumullikesi ja ventilaatorituul liigutas tema õlekarva juukseid . Agent Mäger oli surnud . Dagmar kummardus laiba kohale , pühkis selle suunurkadest vahu ja süstis mürgineutralisaatorit keelde , mis oli alles soe . Pärast seda valis ta mobiiltelefonil numbri , kohendas juukseid ja teatas : " Agent Badger is dead . " Ta silmitses uurivalt laipa ja noogutas . " Yes . " Siis läks Dagmar linnatelefoni juurde ja helistas politseisse . " Kakssada kolmkümmend üks ! Lõpetan ! " Kalmer lülitas signalisatsiooni välja ja väntas ruloo üles . Ere aprillipäike tungis hämarasse poodi ja kuld lõi vitriinides särama . Nooruke abiline Niina pühkis klaasvitriinilt sulgvehitsaga olematut tolmu . Kalmer võttis seina äärest sildi , riiulist kruvid ja astus tänavale . See oli Kalmeri igahommikune rituaal , mida ta suure hardusega läbi viis . Ta kinnitas sildi ukse kõrvale ja luges uhkusega gooti kirjas tähti : KALMER-KULD . Reljeefsed tähed olid lehtkullaga kaetud ja kiiskasid . Niina oli tagaruumis kohvi tassidesse valanud ja termoskarbist hommikusöögi välja pakkinud . Kalmer haukas pitsat , vaatas kella ja ümises : " Kaks minutit kümme läbi . " Siis pani ta tassi kolm lusikatäit suhkrut ja lisas ohtralt kuuma piima . Kohv oli kange ja kuum , magus ja sametine . Täpselt selline , nagu Kalmerile meeldis . Värske ajalehe oli Niina asetanud lauanurgale ja avanud spordiküljelt . Käeulatuses oli süütamata sigarillo ja kuldümbrises tikutops , üks tikk toosist kutsuvalt välja turritamas . Täpselt nagu igal hommikul . Kalmer kiljatas ja pilgutas Niinale silma . Niina pilgutas vastu ja niutsatas tasa . Kalmer kiljatas uuesti , Niina niutsatas rõõmsalt vastu . Kalmer patsutas endale põlvele ja sosistas : " Koht ! Kus on Niina koht ? " Niina limpsas keelega - aga samal hetkel helises hõbedane kelluke ja õlgkübaras vanahärra astus väärikalt poodi . Kalmer läks leti taha , lõi kannad klõpsudes kokku ja kummardas kergelt . Viskas pea kuklasse , puudutas parema käe pöidlaga juukselahku ja kraaksatas : " Kuidas saan teid aidata , aulik isand ? " Vanahärra vaatas üllatunult kõhukat juveliiri . Otsis prillid välja , aga ette ei pannud . Kalmer jälgis vanahärra pilku . Õlgkübarat näisid huvitavat laulatussõrmused . Kalmer avas tulekindla vitriini . " Laulatussõrmuseid on mul suur valik . Olge lahked , millised teid huvitavad ? " " Naisterahvale võiks number ... " - vanahärra vaatas paberi pealt järele - " ... seitseteistkümmend olla . " Kalmer asetas valiku kandikule . Vanahärra silmitses iga sõrmust eraldi . Hoolega ja närvesöövalt kaua . Aeg-ajalt võttis mõne kätte ja tõstis silmadele ette . Siis tundis huvi kihlasõrmuste vastu . Ta palus näidata kõige kallimat , ligi kahesajatuhandekroonist antikvaarse väärtusega ehet . " Teil on täna õnnepäev , austatud härra , " naeris Kalmer , " see sõrmus number seitseteist sobib sõrme nagu valatud ! " Vanamees kõkutas naerda , võttis õlgkübara peast ja pühkis kirju siidrätiga oma higist leemendavat laupa . Siis asetas kaabu letile ja nööpis pintsaku lahti , avas vöötasku luku ja otsis välja hõbeümbrises luubi . Ta puhastas luupi seemisnahatükiga , tehes seda talle omasel moel , põhjalikult ja kaua . Poes valitses haudvaikus . Niina ilmus ehmunult uksele , naeratas , tegi kniksu ja kadus jälle . Vanahärra uuris sõrmust luubi all , Kalmer suunas peegellambiga valguse briljantidele , et klient saaks lihvimiskvaliteeti kontrollida . Vanahärra tänas juveliiri kerge noogutusega ja asetas sõrmuse klaaskandikule . Pistis luubi vutlarisse ja küsis : " Mis selle sõrmuse täpne hind võiks olla ? " Kalmer kummardus ettepoole , asetas hinnalipiku letile ja vastas : " Täpselt sada üheksakümmend üheksa tuhat seitsesada krooni , ei rohkem ega vähem , aulik härra ! " Vanamees koukis vöötaskust kaks paksu rahapakki ja sosistas : " Kas ma Ameerika dollarites saan maksta ? " Kalmer hammustas huulde , haaras kalkulaatori ja hakkas vahetuskurssi arvutama . Selsamal hetkel lõi vanamees vaaruma , kähistas midagi arusaamatut ja haaras parema käega südame kohalt kinni . Rahapakid pudenesid põrandale . Niina vaatas toimuvat suurte silmadega . Kaks dollaripakki siinsamas leti kõrval maas , lausa käeulatuses ! Kalmer viskas kalkulaatori käest ja jooksis leti tagant välja - aga vanamees vajus juba vilinal õhku ahmides selili parketile . " Niina , kutsu kiirabi ! " Kalmer pidas vanameest hoolega silmas ja nihutas dollaripakid kinganinaga tasakesi leti taha . Mitusada tuhat krooni ! Ta hoidis hinge kinni , süda tahtis rinnus erutusest lõhkeda . Kalmer muigas . See veel puudus ! Niina valis numbri ja karjus torusse : " Tulge ruttu ! Lai tänav üksteist be ... Vanem mees ... Jaa , päris vana ... Vist infarkt ! Haaras südamest ja kukkus maha ! Jaa . Lai tänav üksteist be , kullapood ... Jaa , Kalmer-Kuld , palun tulge ruttu ! " Ta oli näost plass , kui ta Kalmeri pintsakurevääridesse klammerdus : " Kohe tulevad , issand küll , milline häbi meie ärile ! " " Mida sa sonid ? Mis häbi ? Seda juhtub ikka , vanamehe süda ei pidanud vastu , tavaline asi ! " Kalmer avas vanamehe kraenööbi ja vallandas kaelasideme . " Peaasi , et ta siin vedru välja ei viska , siis on jama kui palju ! " Sireenide huilates sõitis poe ette reanimobiil ja peatus pidurite kriginal . Nooruke blond valge kitliga naisarst tormas kauplusse , vaatas põrandal lamavat vanameest ja avas kiirustades nahast arstipauna . Sealt tõmbas ta välja suure armeerevolvri ja karjus : " See on rööv ! Heitke näoli põrandale ! Kohe ! Kes liigutab , saab surma ! " Kalmer ja Niina tegid nagu kästud . Vanamees hüppas nõtkelt püsti , nüüd oli ka temal paugusummutiga püstol käes . Ta suunas selle Kalmerile näkku ja käratas : " Seifivõti ! Otsekohe ! " Blond kaunitar tühjendas samal ajal vitriine . Ta pühkis kiirete liigutustega kilekotti kõik , mis ette juhtus : käevõrud , sõrmused , kaelaketid , kõrvarõngad , ripatsid , käekellad , uurid , mündid ... Tühja arstipauna viskas ta vanamehele , kes rebis Kalmeri käest võtme ja tormas seifi juurde . Nagu muuseas korjas ta põrandalt üles kaks dollaripakki ja surus muiates taskusse . Kalmer hüüdis : " Seifis pole midagi , kõik on vitriinis ... " " Suu kinni ! " Blond naine hüppas ligi ja virutas Kalmerile püstolipäraga pähe . Juveliir karjatas ja kaotas teadvuse . Kui Kalmer silmad avas , nägi ta vanamehe kummargil selga . Kurikael tühjendas seinaseifi alumisi riiuleid rahapakkidest ja seejärel toimetas midagi Niina kallal . Ta puudutas õrnalt Niina juuksekrunni ja ümises : " Ära liiguta ! Saad surma ! " Kalmeri suu kuivas , ta neelatas mitu korda ja hammustas keelde . Kuradi vanamees , mida see veel peab tähendama ? Blondi kiirabiarsti poole piiludes nägi Kalmer , et see pühib vitriinist oma kotti viimaseid kuldkette . Kuld kilises tasa ja Kalmer pani tähele , et naisel on jalas napid kirsipunased aluspüksid . Kalmer hakkas oigama . Naine haaras koti , lõi talle jalaga näkku ja hüüdis : " Isa ! On aeg ! " Siis jäi naine harkisjalu Kalmeri kohale seisma , rebis püksikummi eemale , näitas oma tihedaid musti karvu ja naeratas : " Vaata viimast korda , ilus poiss , kohe lendad vastu taevast ! " Ta astus üle Kalmeri poest välja ja vanamees läks naerdes tema kannul . Auto sööstis sireeni huilates kohalt . Kalmer tundis endiselt libaarsti hulluksajavat lõhna , upitas end äginal püsti , katsus verist kukalt ja vankus leti taha . Niina lamas põrandal ja nuttis hääletult . Kalmer märkas , et naise seljale on kinnitatud kummalise kujuga pakk , juhtmed küljes ja punane indikaator närviliselt plinkimas . Ta kummardus , et seadeldist lähemalt uurida , ja tema turi kattus külma higiga . Ah siis sellepärast neil maske ja kindaid polnudki ! Niina kähises : " Mis see ometi on ? Kalmer , mis asi mu selja peal piiksub ? " Kalmer sirutas käe , talle tundus , et saab selle rohelise juhtmeotsa ... Pehme vaip summutas Koperniku raskete saabaste astumise . Ainult mosaiikparkett kägises tasa , kui vanamees kurjakuulutava tõsidusega lähenes . Adjutant viskus valvele nagu pingest pääsenud vibu ja lõi kannused kilksatades kokku . Kopernik laskus äginal põlvili . Noormees vaatas kella , piilus nahkkaantega albumisse ja prahvatas : " Polikarp Kopernik , sa suvatsesid hilineda ! See on halb , väga halb ! Niisugusel käitumisel pole tegu ega nägu ! Härra minister on tulivihane ! Jumalasulased nii ei tee , Polikarp . Sellest tuleb pahandus , mis sind ja su suguvõsa ... " Püha isa tõstis käe ja adjutant vakatas . " Ma ei ole sulane . Seda esiteks . Ma olen ori . Ja teiseks - mul ei ole suguvõsa . Halleluuja ! " Adjutant lõi päeviku plaksti kinni , pühkis punetavaid silmi ja ohkas . Siis kummardus ta nõksatades ettepoole , puudutas kahe sõrmega oma kuldset kortikut ja vaatas aknast välja . Näis , et ta on Koperniku unustanud . Kopernik mühatas ja ajas end pikkamööda püsti , nuuskas nina ja surus karvamütsi pähe . " Ega's midagi . Kui nii , siis nii . Halleluuja ! " Ta sidus paelad lõua all kõvasti kinni ja võttis ilvesenahksed kindad . " Kui midagi peaks ette tulema , las siis ministrihärra helistab ... Siis ... Jah ! " Adjutant pöördus välkkiirelt ringi , puudutas vanamehe koredast riidest käist ja sosistas : " Helistab ! Ilmtingimata helistab ! " Ta pigistas parema käe rusikasse ja tegi ühemõttelise liigutuse . " Minister hindab sind ! Ja vajab sind , pühamees Kopernik ! " Ühe hüppega oli adjutant jälle akna juures ja sinna ta kangestus . Kopernik kehitas õlgu ja hakkas astuma . Koridor oli ilmatu pikk . Vaatamata jaanilaupäeva pärastlõunaleitsakule oli maja kuumaks köetud nagu leilisaun . Kõik ministeeriumi kabinetiuksed ja aknad olid pärani lahti . Tõmbetuul vihises tubades ja lennutas lõbusalt kord valgeid paberilehti , kord sekretäride seelikuid . Kopernik jagas käigu pealt ristimärke ja sülitas avatud ustest sisse . Ametnikud ajasid kaelad õieli , saatsid vanameest tähendusrikaste pilkudega ja sosistasid : " Tema ise ... Püha isa Polikarp ... Jaa , see on favoriit Kopernik . " Raamatupidamistoast oli kuulda tüdrukute lõbusat naeru ja kilkeid . Kopernik surus käed sügavamalt taskusse , tõmbas selja vimma ja kiirendas sammu . Trepi juurde jõudes kukutas vanamees end selili ja liugles mägrarasvaga immutatud vatipükstes kiiresti alla . Palavusest ja nördimusest värisedes rebis ta välisukse lahti , hüppas nõtkelt nagu nugis tänavale ja hingas kergendatult , kui raske kirsipuust uks tema selja taga hääletult kinni langes . Ta tõotas endamisi , et mitte iial enam ei tule ta ministeeriumisse . " Mitte iial ! " karjus ta kirsipuust uksele . Tänavamüras tundis vanamees end nagu koduses laanes . Ta vaatas kärmelt ringi nagu hüppeks valmistuv hunt . Mobiiltelefon jopepõues hakkas tirisema . Kopernik sülitas , haaras telefoni ja käratas . " Mis on ? " " Vend Polikarp ? Kiidetud olgu vägede jehoova ! Halleluuja ! " Polikarp tõmbus valvele ja hüüdis : " Nüüd ja igavesti ! Halleluuja ! " Kaks häbematult lühikestes kleitides ja kirjuksvõõbatud näoga naist põrkusid ehmunult eemale . Polikarp näitas neile rusikat ja kuulas mõnuga ministri kahetsevat häält . See kõlas ta peakoopas vastu nagu harras palve . " Anna sellele adjutandirääbakale andeks , poiss on pealaest jalatallani patune ja ei tea , mida ta teeb ! Ta ei ole veel päris jumalainimene , käib piiblitundides küll , nagu kästud , aga ... Kas sa ei saaks tagasi tulla ? Võib-olla loeksime üheskoos palvet ja tänaksime Jumalat selle suure armu eest , mis meie osaks on langenud . " Polikarp noogutas väärikalt pead ja sõnas : " Saan küll . Aga ei tule . Halleluuja ! " Minister vaikis . Kuulda oli ainult hingeldamiskähinat . Polikarp hoidis pilgu raamatupoe trepil istuval kerjusel ja ootas . Telefon ta kõrva juures läks higiseks . Viimaks kostis ministri ärev hääl : " Seda et ... Halleluuja ? Kopernik ? Saame kokku " Olümpia " teemantsviidis . Kuue minuti pärast ! Oota mind seal . Halleluuja ? " " Halleluuja ! " Kopernik pühkis telefoni habemega kuivaks ja peitis taskusse . Siis astus ta kerjuse juurde ja surus pilgu mehe ekseemist rikutud näkku . Kerjus vaatas talle otse silma ja hakkas venivalt laulma : " Kas tunned maad , mis Peipsi rannalt ... " Polikarp vajutas laulja nina ja suu kinnastatud käega kinni . Võimas pigistus pani kõhna mehikese valu käes väänlema ja vigisema . Isa Polikarp müristas : " Mis laule sa siin laulad ! Kas sa ei tea siis , et laulda tohib ainult ühte laulu ? Ühteainukest ! " Kerjus nuuksatas : " Tean , teie ülipühadus . Miks ma ei tea . " " Ja mis laul see on ? " " Jumal , sull' ligemal' ... " Polikarp lajatas kerjusele kämblaga õlale , nii et mehenäss valu pärast karjatas , viskas talle paar kokkukägardatud viiesajakroonist ja kärgatas : " Tubli ! Laula ainult seda laulu , muidu võtan sind palgalt maha ! Halleluuja ! " " Halleluuja ! " piiksus mehike vastu , surus paberrahad põue ja lonkas kähku minema . Kopernik vangutas pead ja astus ringi vaatamata sõiduteele . Autod pidurdasid ja andsid raevukalt signaali , tunda oli põleva kummi lõhna . Aga Kopernik läks jalalt jalale taarudes väärikalt üle tänava , hoidis pilgu kramplikult maas ja luges pominal sekundeid : " Üks ... Kaks ... Kolm ... Neli ... " Samm ja sekund . Sekundite lugemine oli tema kutsehaigus : Kopernik oli Velikije Luki all eriväljaõppe saanud pommimeister . Draamateatrist möödudes sosistas vanamees palvesõnu ja hoidus hallide paemüüride poole vaatamast . Igasugust teatritegemist , tantsimist ja ilmalikku laulmist Kopernik vihkas . Aga siinsamas vasakut kätt oli veel teinegi patupesa - rahvusooper " Estonia " . Polikarp lõi käed näo ette ja väristas vastikusega õlgu . Ta oli televiisorist näinud , mis koledusi paljastatud õlgadega laulvad naised seal pimedas saalis teevad . Ja kui jumalavallatult peaaegu alasti mehed seal hüppavad ja kargavad . Fuhh ! Isa Polikarp oli kogu inimkonna pattudest nii nördinud , et valusad pisarad tikkusid silmi nõelama . Ta äigas käisega üle näo ja sisistas tigedalt : " Oodake , oodake ! Oodake veel õige pisut ! Tulevanker on juba teel ! Halleluuja ! " Teaduste Akadeemia juures pani vanamees silmad kinni ja liikus edasi käsikaudu . Teadusi ja teadlasi vihkas Kopernik siin maailmas veel kõige rohkem . Teaduse saavutusi vihkas ta isegi rohkem kui lihatoite . Eriti jäledad olid ajaloolased ja astronoomid . Isegi läbi suletud laugude nägi püha isa avatud akendel irvitavaid teadusemehi , kes näitasid tema peale näpu või sirkliga ja hüüdsid jumalavastaseid meeletusi . Kopernik surus käed kõrvadele ja pomises : " Taevane tarkus on see , mis ei lakka , vaid kasvab ja põletab tuhaks teie õlgi täis pead ! Tulevanker on teel ! Aamen . " Polikarp puhastas end mitme ristimärgiga ja jätkas teekonda . " Olümpia " kõrget klaashoonet õnnistas ta kolmekordse ristimärgiga ja sosistas pidulikult : " Halleluuja ! " Talle meeldis see pühakojaga sarnanev maja . Ainult üks asi jäi puudu : Polikarpi arvates oleks hoone katusel pidanud seisma koorimata männitüvedest hiigelrist . Otsekui märk eestlase karusest , ent jumalakartlikust hingest . Püha isa noogutas oma mõtete kinnituseks ja võttis üha pikemaid samme , kuni viimaks hakkas jooksma . Tema rasked hobusenahast saapad müdisesid ajutisel laudkõnniteel . See hääl meeldis Kopernikule . Tal oli tuline kahju , et laudtee on nii lühike , ja jooksis tuldud teed mitu korda edasi-tagasi . Lauad vetrusid ja raksusid tema jõuliste sammude all , tolmupilved tõusid taevani ja üks sagris peni lippas rõõmsalt haukudes usumehega kaasa . Inimesed jäid seisma ja vaatasid imestunult silmini karusnahkadesse mässitud veidrat tegelast , kes juunileitsaku käes higist nõretades edasi-tagasi tormab ning jumalale kiidusõnu ja uskmatutele needusi kisendab . Nagu maa alt kasvasid välja kaks fotograafi , kelle välklambid agaralt sähvima hakkasid . Kopernik tõstis tervituseks käed ja hüüdis : " Püha Elmo tuled ! Halleluuja ! " Järsku helises mobiiltelefon ja Kopernik kuulis tuttavat hingeldamist , mis jahutas tema higist pead nagu märg rätik . " Püha isa ... Kus sa oled ? Halleluuja ? " Polikarp jooksis lõõtsutades " Olümpia " peaukse poole ja karjus telefoni : " Siin ! Halleluuja ! " Tumedate klaasidega limusiini uks avanes ja minister libistas end portfelli näo ees hoides hotelli pöörduksest sisse , Polikarp nagu tokerjas vari tema kannul . Liftis vaatasid mehed teineteisele hetke sõnatult otsa ning embasid tugevasti ja kaua . Siis vabastas minister end Koperniku võimsast haardest , rebis mütsi peast ja avas kraenööbi . Kopernik raputas ennast nagu jääkaru ja üheainsa hetkega kattusid liftiseinad ja -peeglid suurte sogaste higipiiskadega . Kopernik silmitses ministrit poolsuletud laugude alt ja hingas katkendlikult . " Tere tulemast , vend Nikodemus , pühitsetud olgu sinu nimi ! Halleluuja ! " Higi voolas nagu kosk vanamehe pesemata nägu mööda alla . " Ole tervitatud sinagi , ülipühadus ! Aga ... Jumala pärast ! Ole tasa ! Igal pool on mikrofonid ! Ära nimeta mu nime ! Halleluuja ! " Lift peatus ja selle uksed avanesid . Teemantsviidi ust hoidis lahti üks araablase välimusega automaatur . Mehed tormasid sisse . Minister räntsatas karakulldiivanile . Kopernik kukutas end aietades silmili põrandale ja jäi sinna liikumatult lamama . Kui ta lõpuks silmad lahti lõi , oli minister duši all käinud ja istus aknalaual , valge froteemantel seljas , heledad juuksed märjad , ja vaatas loojuvasse päikesesse . Ta süütas jämeda filtrita sigareti tulemasinast , mida tõmmunahaline rohelise turbaniga teener hoidis tema näo ees , puhus suitsu pika peene joana välja ja vaatas Kopernikule otsa . " Sa magasid . Terve päeva magasid maha . " Kopernik noogutas , tõmbas pikad kindad käest , päästis mütsipaelad valla ning valas kinnastest ja mütsist higi nagu mustkunstnik . Siis viskas ta mütsi ja karusnahkse voodriga jopi põrandale , tõusis ja kummardus peaaegu maani . " Ma tegin seda Issanda Jumala kiituseks . Halleluuja ! " Must toorsiidist särk oli musklilise kere ümber pingul , kullaga väljaõmmeldud piiblistseenid rinnal ja seljal küütlesid küünlavalgel ja näisid elustuvat . Toornahast rihma otsas rippuva oliivipuust rohmakalt lõigatud risti hiigelvari pendeldas ähvardavalt seinal . Minister neelatas . Rist pärines Ketsemanest ja oli üle kahe tuhande aasta vana . Minister süütas uue küünla , vaatas ainiti leeki ja ütles : " Vend , ma olen sellest kõigest väsinud . " " Me oleme Jeesuse sõjavägi . Halleluuja ! Me peame olema väsimatud . Sina ja mina , " vastas Kopernik ja pani käed rinnal risti . " Me alustame rünnakut . " " Mis rünnakut ? Kellega me sõdime ? " " Me sõdime uskmatutega , mu armas vend . " Kopernik seisis akna all nagu ähvardus ja vaatas kurjal pilgul tuledes säravat linna . Suur liinilaev sõitis sadamasse . Minister väristas tahtmatult õlgu . " Ega sa ometi ei kavatse jälle tapma hakata ? " küsis ta vaikselt . Kopernik tõstis käe , mida ehtis lihtne hõbesõrmus , vaatas seda pika pilguga , pööras siis pilgu ministri poole ja noogutas . Minister jõi otse pudelist mineraalvett ja kõõksatas : " Keda sa nüüd surma saata kavatsed ? " " Teesklejaid , vigurdajaid ja silmamoondajaid . Ja sina oled neile teejuhiks . " Minister hüppas püsti ja hakkas numbritoas ringiratast jooksma nagu hüään puuris . " Miks sa mind oma hullustesse kaasa tirid , miks sul mind vaja on ? Kao siit ! " karjus ta kätega vehkides ja lõi jalaga serveerimislauda , nii et vaarikad ja virsikud põrandale pudenesid . " Ma ei tunne sind , me pole kunagi kohtunud ! Mu süda on puhas ! Mul on pere ! Naine ! Kaks väikest last ! " " Vastab tõele . Halleluuja ! Sellepärast mul sind vaja ongi , vend Nikodemus , " ütles Kopernik rahulikult . " Sest ainult puhta hingega inimene tohibki teisi tappa . Kahjuks pole mul endal ühtki last . Nii et sina oled ainus kandidaat ! Või oled sa nõus ühe oma lapse ohverdama ? Emb-kumb siis , kas Madis või Sirje ? " Minister jõllitas Kopernikut õudusest pärani silmadega , aga Polikarp vehkis rahustavalt käega ja raputas energiliselt pead . " Ei , seda ma luban , et lapsed jäävad mängust välja ... Jah , seda ma luban ! " Minister ohkas ja pühkis higi . " Aga sinu tegu on püha sakrament ! On sul ikka meeles , palju sa minu käest ... " " Aga sa ju ise ütlesid , et Jumal tasub ... " Polikarp tegi , nagu ta ei kuuleks , ja jätkas rahulikult : " Kõigeväeline Jumal januneb värske ohvrivere järele , sest sooja vere lõhn on temale armas . Halleluuja ! " Enne kui minister jõudis käe mobiiltelefoni järele sirutada , et valida politsei hädaabinumber , varises ta vaibale kägarasse . Kopernik pani jala ministri kõrile ja ütles : " Mine pese nägu puhtaks , vend Nikodemus . Siis räägime edasi . Halleluuja ! " Ta lõi telefoni ühe rusikahoobiga puruks , tõstis ministri turjapidi üles nagu kassipoja ja viskas ta hoogu võtmata vannituppa . Kui minister tagasi tuli , plaastritükk ninal , istus Kopernik laua taga ja uuris linnaplaani . " Istu , vend Nikodemus , " ütles Kopernik pilku kaardilt tõstmata . " Ja kuula , mida ma sulle räägin . " Minister võttis istet ja silmitses plaani , millel oli kujutatud südalinna . Kopernik tegi plaani kohal käega majesteetliku kaare ja naeratas . " Kõigeväeline Issand seal kõrgel taevas näeb Tallinna linna just sellel kujul . Iga päev . Ja iga öö . Täna hommikul andis Issand mulle teada , et see vaatepilt väsitab teda . See on liiga kirju ! Eriti öösel . Lausa põrgutuled ! See pole silmadele hea . Paneb need vett jooksma . " Minister näppis plaastrit ja ütles veidralt läbi nina : " Kõigeväeline Issand võiks ju mujale vaadata . Näiteks kõrbete või merede poole . Või vaadaku sinist taevast , see on küll väga rahustav ... " " Jumal teab ise , mida vaadata ! Ei ole meie temale nõuandjad ! " käratas Kopernik , tõstis küünla linnaplaanile lähemale , võttis ministril lõuast kinni ja surus ta pea jõuga alla . " Vaata , " näitas ta pliiatsiga , " seda ristikest siin . " " Parkimisplats draamateatri ja rahvusooperi vahel ? " " Täpselt nii , mu vend Issandas . " " Mis selle parkimisplatsiga siis lahti on ? Ma hoian oma autot samuti seal ... Turvaline parkla , ja pealegi täiesti keset linna . " " Just täpselt nõnda , mu armas Nikodemus . Ja Teaduste Akadeemia on sealsamas lähedal ... Hotell ... Kasiino ... Mitu panka ! Kõik koledad paganate pesad ... Mis selle kirjastuse nimi oli , kes minu uue piibli käsikirja tagasi lükkas ? Metoodika ? " Minister hammustas huulde ja sosistas : " Perioodika . " " Täpselt ! " Kopernik nipsutas sõrmi , aga äkki kargas talle midagi pähe ja ta küsis : " Kus lakei on ? " Minister võpatas . " Magamistoas . Magab . Ta oli väga väsinud . Ma lubasin , et ... " " Kas sa oled kindel , et ta meid pealt ei kuula ? " " Täiesti kindel ! Pealegi ei oska ta eesti keelt . " Kopernik vangutas pead , tõmbas saapasäärest kitsa vardataolise pistoda ja surus selle puust pea ministrile pihku . " Sa ju tead , vend Nikodemus , mida sa nüüd tegema pead ? Halleluuja ! " Minister läks langetatud päi magamistuppa , tuikus hetke pärast tagasi , noogutas ja viskas verise stileti vaibale . Kopernik kaisutas teda kaua ja suudles pikalt suule . " Armasta neid , kes on kuulekad , sest neid armastab Jumal ! Halleluuja ! " Kopernik talutas ministri uuesti laua juurde , vaatas teda pika pilguga ja nuusutas kahtlustavalt . " Ega sa purjus ei ole , vend Nikodemus ? Olgu-olgu , ma tean küll , et sa ei joo , " ütles Kopernik naeratades ja surus ministri toolile , nihutas linnaplaani lähemale ja hammustas lurinal virsikut . " Püüa nüüd iga mu sõna ! Teist korda ma enam ei räägi . Täpselt kell seitse õhtul saadetakse nendes majades korda jumalavastaseid meeletusi . " Kopernik koputas pliiatsiteravikuga vastu kaarti . " Ma uurisin järele . Neid rahvakogunemisi nimetatakse etendusteks . " Minister hakkas tihkuma : " Issand jumal , ma ju tean seda ... Ma tean ! " " Sa sõidad autoga parklasse ... Kuidas see valtapuu seal üles käib ? " " Väikese kaardiga ... " " Tubli . Siis ei ole vaja tõket maha sõita , see ei meeldiks Issandale . " " Ja siis ? " Kopernik naeratas õnnelikult . " Siis keerad sa võtit , vend Nikodemus . " " Mis võtit ? " " Taevavõtit ! " " Ei keera ! " " Keerad küll ! Sa sõidad suure furgoonautoga parklasse ja keerad seda võtit . Furgoonis on " Kopernik vaatas rõõmsalt ministrit , kes üle kere värises - " meie püha kolmainsus ! Isa , poeg ja püha vaim - kolm tonni plastiiti . Halleluuja ! " Minister haaras endal kõrist , tal tuli õhust puudu . " Miks just mina ? " " Sa oled riigi üks tähtsamaid inimesi ... Kui mina seda teeksin , ei avaldaks see nii suurt muljet . Pealegi on mul hullupaberid . Ma ei taha , et ajalehed ajaksid selle Jumalale meelepärase teo psüühiliselt haige religioosse fanaatiku kaela . " Minister istus liikumatult , süütamata sigaret suus . Polikarp lakkus käed virsikumahlast puhtaks , pakkus kaaslasele küünla pealt tuld ja jätkas : " On hoopis mõjuvam , kui plahvatuse korraldab vabariigi siseminister isiklikult . Ja postuumselt avaldatakse kõikides sidekanalites meie ühine karjasekiri ! Ma usun , armas sõber , et see paneb kogu maailma mõtlema Jumala vägevuse üle . Kiitkem Issandat , oma Jumalat ! Halleluuja ! " Minister näris alahuult ja vaatas pelglikult Koperniku läikivatesse silmadesse , siis vangutas pead ja sosistas : " Polikarp , sa oled hull ... Hull mis hull ... Täitsa hull kohe ... " ning vabastas end hommikumantlist . Kopernik jälgis kaaslase liigutusi suure tähelepanuga . Minister avas koodlukuga portfelli , võttis sealt kiirustamata koreda jõhvriidest mungarüü ja kanarbikust risti . Kopernik tõstis käed , sulges silmad ja soigus : " Ehi end kättemaksurüüga , vend Nikodemus ! Ja kata end püha vihaga ! Tee nii , sest kes nii teeb , seda armastab Jumal igavesest ajast igavesti ! Halleluuja ! " " Sa räägid õigust , vend Polikarp , " luksatas minister . Kopernik kohmitses minutijagu oma pluusi kallal ja viskas vend Nikodemuse jalgade ette takuse nöörijupiga võtme . Minister kummardus , korjas võtme üles ja silmitses seda hoolikalt . " Sellega läheb tulevanker käima ... Homme õhtul mõni minut enne kella seitset . Halleluuja ! " Vend Nikodemus astus aeglaselt akna alla ja vaatas tulesäras linna kohal laotuvat öist taevast . Kopernik tema selja taga põlvitas ja seadis videokaamerat töökorda . " Aga see on ju massimõrv ! " " Armas vend , kui metsa raiutakse , siis laastud lendavad . Issand ise on seda oma jüngritele öelnud . Halleluuja ! " Vend Nikodemus tõmbus endasse . Ta ei öelnud ega mõelnud enam midagi . Nagu läbi udu kuulis ta , kuidas Kopernik kaamera sisse lülitab ja tasasel häälel loeb : " Tere . Teiega räägib pühamees Polikarp Kopernik , Issanda ustav sõdur ... On Ristija Johannese mälestuspäev Issanda Aastal kaks tuhat kuus ... Ainult usklikel on igavene elu , kuid mitte kõik meist ei saa elukrooni . See kroon antakse nendele , kes on ustavad ka surmas . Et elukrooni saada , peab inimene armastama Issandat rohkem kui iseenda elu . Me peame heitma endalt kõik , mis seob ja hoiab meid tagasi . Vaga inimene peab keelduma kõigest , mis takistab tema vaimulikku arengut . Tõeline usk on võtta Jumalat tema sõna põhjal ilma küsimusi esitamata . Usk on kõrgem kui mõistus . Usk ei vaja vastust küsimusele " miks ? " . Usuelu on sõda uskmatutega . Usukilp on kristlase sõjavarustuse oluline osa , sest kui sul on usukilp , siis ei saa miski sind kahjustada ... " Kopernikuse ühetooniline pomin uinutas vend Nikodemuse ... Jälle oli ta väike Mihkel Parras , pappranits rihmapidi käes ja sõrmed külmast kanged . Eesti keele ja kirjanduse tund on alanud . Väike Mihkel surub kõrva vastu klassiruumi ust . Lumi sulab viltidel , jalanõud on tihked ja rasked . Vana mõisahoone . Rohelise õlivärviga võõbatud sein ja kriitvalge lagi . Suu on sooja verd täis , sest just äsja on ta keelega puudutanud välistrepi raudset käsipuud . Väljas on kristallkülm , kõik heliseb ja kilksub . Õpetaja loeb monotoonse häälega värsse . Mihkel avab ukse ja libistab ennast klassi , hiilib oma kohale ja võtab istet . Paneb küünarnukid pingile ja suleb silmad . Vana õpetaja seisab , selg ukse poole , ja loeb : " ... täis hälinat ja raevu , ei mingit tähendust ... " Mihkli pinginaaber , pöetud peaga kingsepa-Ruudi , togib teda jalaga ja sosistab : " Meie Ints tõi öösel pojad ! Viis tükki ! " Mihkel teeb , nagu ta ei kuuleks , surub silmad kõvemini kinni ja vaatab hingetuna . Tulevanker tõuseb pikkade leekide lehvides järjest kõrgemale . Siis äkki on kohal ka isa ja ema ning väike Madis ja Sirje . Jelena hoiab lastel õlgade ümbert kinni ja on nii õnneliku näoga ! Adjutant ja kerjus , kõik on kohal ! Isegi vanaema ja vanaisa ja onu Sander , kes jäi rongi alla ... Rahvast tuleb järjest juurde ja inglid tulevad neid tervitama , ilusad valged kitlid seljas . Kaks musklis inglit kingivad talle kauni soomusrüü . Eriti uhked on ilmatu pikad käised . Nagu tiivad ! Ja tugevad läikivate pannaldega nahkrihmad . Küll on hea ja kindel tunne ! Ja kõik vaatavad nagu lummatult tulevankri lendu . See on tõesti väga ilus vaatepilt . Ilus ja jube ühekorraga . Ainult hallide lühikeste juustega peaingel on võtnud prillid eest ja tema nägu on väga tõsine .