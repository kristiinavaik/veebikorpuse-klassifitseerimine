kirjak	ilu_orlau_jutt12.tasak.ela	Karen Orlau Külajutud on halastamatud ja põhjalikud . Mida täpselt ei teata , mõeldakse juurde ja see läheb paljus täppi . Eitedel on terav silm , mis tabab ühest ettevaatamatust liigutusest ära selle , mida varjata taheti . Neid ära petta on — peaaegu — võimatu , see nõuab liiga palju enesevalitsemist ja ebainimlikku järjekindlust . Moorid on uskumatult uudishimulikud . Nad ei pea paljuks südaöösel naabri aknast sisse piilumas käia , kui on arvata , et sealt midagi uut näha võib . Kunagi ma arvasin , et külanaised teavad kõigist kõike . Paadisadama ja poesaba sosinad jäid mu meeltesse kinni nagu sõnumid varjatud saladustest , mida vanemad ja targemad nii enesestmõistetavalt teadsid ning mida mina ise aimatagi ei osanud , sest olulisemad asjad täiskasvanute maailmast ei omanud minu jaoks veel mingit tähendust . Saladused , mida lastele rääkida ei tahetud , tekitasid kadedust ja ebamäärast lootust , et kui vanemaks saan , tean kõike nagu nemadki . Puhas juhus — pole küll alust arvata , et selles oli midagi seatut — kummutas mu usu külanaiste kõigeteadmisesse . Nagu oleks ühe maailma alt avanenud korraga uus , vähemalt sama suur maailm , millest keegi teine peale minu midagi ei aimanudki . See on üksjagu kõhe kogemus ja raskestitalutav teadmine , eriti nii noorele . Ma ei saanud aru , kuidas nad ometi ei märganud . Mõni inimene võib tõesti olla nagu meri , mille pinnalt päikesevalgus vastu peegeldab ja mille põhjas võib olla ... kõike . Asi sai tegelikult alguse just külajuttudest . Neist imbus minussegi teadmisi ja poolteadmisi ümberkaudseist , suhtumisi ja hoiakuid , ilma et õieti tähelegi panin . See on kohaliku päritolu paratamatus ja privileeg . Võõrastega on külarahvas napisõnaline , aga kui oled oma veri , siis ei loe seegi , et elad teist põlve linnas . Sind kutsutakse südamlikult sisse , pakutakse kohvi ja värsket suitsukala , mis tuuakse lauale koos võitopsi ja kausitäie mundris kartulitega . Sinu perekonnanime perenaine ei tea , sest seda pole vajagi . Sest sa oled ju see " Jaanikse tidrik " ja sellega on asi selge . Omakülainime . Kõik uudised räägitakse hoole ja armastusega ära . Sa kuulad , imestad seal , kus seda oodatakse , ja pärid lähemalt , kui tuleb lähemalt pärida , täites nii omamoodi rituaali . Rituaal näeb ette ka seda , et ei küsides ega vastates ei võta kumbki Liivotsa nime suhu . Omad seda ei tee . Juba väikestena tajusime Liivotsa ümbritsevat salapära , aga see ei tõmmanud ligi , vaid peletas eemale . Kindlasti mõjus meile ka täiskasvanute pime hirm selle talu ees . Mida vanemaks me saime , seda rohkem hakkasime suurte inimeste juttudest aru saama — varem lasime teatud vihjed ja ümbernurgaütlemised lihtsalt kõrvust mööda ning lihtsustasime need lood nõiamuinasjuttudeks . Aga ka see , et hirmu tagamaad selgemaks said , ei vähendanud pelgu sugugi , andis sellele lihtsalt elu ja sügavust juurde . Liivotsa oli vana ja käestlastud talu , mis asus teistest eraldi , rannaserva pidi umbes pool kilomeetrit külast väljas . See vahemaa poleks mujal ju midagi , aga meil , nagu paljudes teisteski rannakülades , seisavad majad piki mereäärt aed-aia kõrval koos . Rand ei olnud Liivotsa all suurem asi . Maja alla ulatus vesine ja kivine sodiheinamaa , poolenisti kõdunevat merekõntsa täis , mis soojal ajal üsna hullult haises . Liivotsa asus neemenuki taga . Küla pool neeme oli väike selgeveeline Liivalaht — ainus rannariba sealkandis , kus oli liivapõhi . Teisel pool oli Riimilaht — samasugune sogane pilliroogu kasvanud rand nagu Liivotsa allgi , lisaks jooksid lahte mitmed soo-ojad ning tõid sinna punast turbavett . Ujumas ei kõlvanud seal käia , vesi oli punane ja roojane . Liivotsa akendel olid pooled klaasid puudu ning see ainult süvendas laokilejäetud maja trööstitust . Koja ümber vohasid raudnõgesed ning ka kunagine aed , milles ainult metsistunud õunapuid võis ära tunda , oli umbe kasvanud . Hämarikus ei julgenud keegi piki randa Liivotsast mööda minna , ikka tehti sisse suur kaar ja mindi mööda maanteed . Ometi elas Liida selles majas . Suitsuriba tõusis korstnast ainult pakasega , muidu istus Liida voodis teki sees . Külast toodi talle paar korda nädalas toitu . Paistis , et see oligi kõik , mida vana naine eluks vajas , sest ta ei käinud kordagi poes ega pidanud peenraid . Õieti ei käinud ta päeval üldse majast väljas . Räägiti , et öösiti on teda rannas nähtud , Liida olevat jalgupidi Riimilahe punases vees ringi kahlanud ja omaette poolsegaselt pomisenud , nagu ajaks kellegagi juttu . Lastele oli antud karm keeld , et nad peale hämaruse saabumist Liivalahes ei mängiks , aga ega me sinna kippunudki . Keegi ei tahtnud pimedal rannal Liivotsa nõiaga kokku saada . Ühel jaanitulel nägime teda siiski . Suuremad poisid ja tüdrukud hüppasid juba üle tule , Merimägede Valmar mängis lõõtsmoonikut ja moorid laulsid . Vanemad inimesed istusid luiteharjadel , meie jooksime rannas ja rannalepikus ringi . Korraga jättis vana- Valmar mängu katki . Liivotsa poolt lähenes peoplatsile suurekasvuline kõhn vanaeit . Kõik vahtisid ammulisui , kuidas ta randa mööda külarahva poole rühkis , valged juuksesalgud rätiku alt lehvimas ja paks talvemantel ümber kisutud . Liida nägu oli lai ja üleni hallikasvalge , nii et esimese pilguga ei märganud ei suud ega silmi . Ta ei vaadanud kellelegi otsa , ei tervitanud kedagi , vaid istus peoplatsi serva maha , teistest veidi eemale . Ta nägu oli pööratud mere poole ja sinna ta kogu selle õhtu ainiti vaataski , oma laia ülakeha aeglaselt edasi-tagasi koogutades . See oleks võinud mõjuda haletsusttekitavalt , aga kogu Liida hoiak ning tema ilme olid selleks liiga kurjakuulutavad . Inimesed nihkusid eemale ja püüdsid mitte tema poole vaadata . Emad võtsid väiksemad lapsed sülle . Paar moori tõusid püsti ja läksid tasakesi ära . Vanematel naistel oli Liida vastu kõige sügavam vimm . Sakutatud pidu võttis küll tasapisi tuurid üles , sest kohal oli ometi noori õllekuraasiseid külamehi . Hoog ei saanud siiski päris endiseks , kuni see võigas kuju seal istus ja omaette tasakesi koogutas . Ühel hetkel tõusis ta aga püsti ja läks ära , samamoodi vaikides ja endassetõmbunult , nagu oli tulnudki . Peoliste pilgud saatsid teda , kuni ta hämarusse kadus . Me kartsime Liidat ennem juba niikuinii , aga pärast jaanituld tundsime ta ees kabuhirmu . Raske öelda , millest see tuli — ilmselt oli ta olekus midagi niivõrd võigast ja ebaloomulikku . Õhtuti oli raske magama jääda , kui kujutlesime , kuidas ta pimedas mööda küla käib ja meie akendest sisse vaatab . Kui me mängudega videviku peale jäime , läksime kobaras koos külla tagasi , sest üksi minnes tikkus vägisi peale tunne , et vana Liivotsa nõid seisab sealsamas mõne suurema kivi või puutüve taga , astub sealt kohe välja ja sirutab oma suured konkskäpad meie poole . Külas teatakse üksteise elulugusid tavaliselt oma kolm-neli põlve ette ja taha . Liivotsaga oli lugu teine , sest sealsed asukad ei olnud põliselanikud . Vana Liivotsa , Liida isa Juhan , oli tulnud kusagilt Noarootsi kandist . Mehel oli kaasas kaks last — poeg Kusta oli paariaastane ja Liida sülelaps . Räägiti , et kuigi Kusta on nagu isa suust kukkunud , olevat õde üsna teist nägu . Võib-olla , jah , emasse , aga tont seda teab . Ema ise olla varsti peale lapse sündi uppunud . Rannarahva jaoks küllaltki tavapärane surm , aga eided sosistasid . Nemad mäletasid veel neid aegu , kui saartel olid vanad kombed alles ja kui naine sohki läks , jäeti ta tormiga aerudeta paadiga avamerele , hoolimata keisrist , kuradist ja kroonukohtust . Mõistagi oli see just selline jutt , mis külamuttidele meeldis ja mida nad mõnuga rääkisid . Kes seda uskus või ei uskunud , aga Liivotsale andis see süngust ainult juurde . Räägiti veel , et Liivotsa Juhan oli randa tulles hull töömees olnud , koha aasta-paariga üles ehitanud , käinud hoolega kirikus ja oli õige mees võrgupaadis — ühesõnaga , temaga arvestati . Omaks ei võetud , sest ta oli morni ja kinnise loomuga ning üldse juhtus harva , et esimese põlve uustulnukas täieõiguslikuks külaliikmeks saab . Mida aeg edasi , mida suuremaks Kusta ja Liida kasvasid , seda enam hakkas Juhan jooma . Lapsed peitsid end isa viinatuuride ajal naabrite juures Miidutalus , sest Juhan oli raske käega ja kippus purjuspäi lastele kallale — eriti Liidale . Tüdruk käis pahatihti sinisekspekstud näoga kõrtsis viina järel , ise morn nagu tormivares . Ega ta kunagi kellegagi eriti pikalt rääkinudki . Kui keegi teda kõnetas , pomises ta midagi nii ohmakat , et teda peeti mõistuselt puudulikuks . Väljanägemiselt tal viga ei olnud — suure kondiga ja lihtsa olemisega tüdruk . Vend oli see-eest päris piltpostkaardipoiss , mängis lõõtsa ja käis juba mõneteistaastasena piiritusekuningas Krönströmi paatides . Kusta oli vist ainuke , kes nii noorena kaasa võeti ja see andis talle kuraasi veelgi juurde . See ei takistanud tal siiski leivaisast pilkelaule tegemast , pealegi olid kuninga hullud eluviisid poisil koguaeg ristipidi hambus . Koduse karmi kasvatuse asi — Vana- Juhan ei sallinud kergemeelsust silmaotsaski . Kui Krönström , laia joonega nagu ta oli , kinkis külavaestele oma nooda , laulis Kusta kõrtsiukse peal : Kes ei jäksa suve oota , eks see tõmma vaestenoota . Kui on vaesu liiga vähe , tuleb teisi juure teha . Mees võib ikke abi anda , käies nuugalt tädiranda . Krönström oli tõesti täies elujõus mees ja mõnelgi külavaesel oli tema nägu peas . Sellesse suhtuti nii ja teisiti , mõned naersid , mõned kiitsid takka . Piiritusekuningas oli kohalik kangelane , teda tavaliste mõõdupuudega ei mõõdetud . Mis muudele meestele patuks pandi , anti talle kergekäeliselt andeks . Krönström võis , mida teised ei võinud . Nii see lihtsalt oli . Rikas nagu mõisnik , ilus , nagu mõned ütlesid , ülbe nagu vanakurat — selles olid kõik ühel nõul — ja naised paindusid ta käes nagu pajuvitsad . Krönströmist räägiti veel üht kummalist lugu . Et teiste tüdrukute hulgas , kes ta järele rohkem või vähem varjatult õhkasid , olla olnud ka Liida . Mitte eriti ilus või ligitõmbav , aga kindlasti süütu ja üksjagu lihtsameelne . Võib-olla just see meeldiski Krönströmile , kes oli liigagi elunäinud ja võis teise rikkumatust sellevõrra rohkem hinnata . Igatahes oli ta kord külarahva suureks üllatuseks Liidal kosjas käinud . Paraku purjus päi ja suurema palaganiga . Ja kõigi veelgi suuremaks üllatuseks uksest ilma pikemata välja visatud . Mehe rahakotti mõõtma Juhan ei hakanud . Piiritusekuningaga sellist nalja teha oli ohtlikum kui palja tagumikuga ussipessa istuda . Külarahvas hoidis hinge kinni , sest Krönströmi vihahood olid tuntud . Läks aga teisiti — Krönström ei jõudnud midagi õieti ette võttagi , kui sai ise surma . Maanteelt leiti sodikssõidetud auto , ning sellest laip , millel koolnukangestuski oli jõudnud juba üle minna . Piiritusekuningal oli teisigi vaenlasi peale Liivotsa meeste . Eided sosistasid veel midagi : keegi olla näinud Liidat kodumaja taga võpsikus hommikuti öökimas . Teadagi , mis . Juhan oli küll jälile saanud ning tütre vaeseomaks peksnud . Kas sihilikult või kogemata nii , et sohkiminekust ei jäänud jälgegi . Siis tulid sakslased . Sakslased lasid Liivotsa Juhani ja tema poja Kusta vallamaja taga maha ja sellega oli lugu küll segane . Üldiselt jätsid sakslased siitkandi rahva rahule , hoolimata sellest , et vaeses kalurikülas oli parasjagu punaseid . Need jõudsid õigel ajal peitu . Aga Juhani peale oli keegi kaevanud . Rahva suus levis jutt , et kaebaja olnud Liida . Seda , miks Kusta maha lasti , ei osanud isegi külamutid mõistatada , aga ühel päeval olid mõlemad mehed läinud ja juba järgmise päeva õhtul kaevati endise vallamaja taha metsa auku . Viha tegi tüdruku pimedaks , oletati . Mõni sosistas Krönströmi surmast . Keegi ei teadnud täpselt . Rahvas teadis meeste matmiskohta küll , aga üles ei olnud neid enam keegi sealt kaevanud . Neil polnud siinkandis sugulasi ja nad ei olnud omakülainimesedki , kes neid raipeid ikka ümber matma hakkas . Liida mitte , sest peale isa ja venna mahalaskmist olla Liida päris ära pööranud . Ja mitte ainult mõistuse poolest . Kui Vana-Juhan teda varem üksjagu rangelt kodus luku taga hoidis , siis peale isa surma sai tüdrukust lausa sakste hoor . Mis aga veel hullem — ega ta külapoissegi pahaks põlanud . Mingi imevägi lausa tõmbas neid Liivotsale , hoolimata kogu küla naisteväe ühistest pingutustest . Ainus , mis nad saavutasid , oli see , et Liivotsa lits ei julgenud ninagi majast välja pista . Aga mis see luges , kui poiss hämariku tulles ise aknast sisse ronis . Liida ei jäänud hoolimata oma elukommetest sedapsi ja see pani külanaiste kibelevad keeled veel kiiremini käima . Kes rääkis Juhanilt saadud keretäiest , mis esimese lapse ära viis , kes sosistas midagi muud , aga üks oli kindel — vähese üritamise taha Liivotsal see asi küll ei jäänud . Mida aeg edasi , seda enam hoiti Liivotsast eemale . Külanaised võisid tasumisega oodata küll , nad on kuratlikult kannatlikud ja väga pika mäluga . Need ajad , mil Liida võis mehi hullutada , läksid lõpuks mööda ja siis jäi ta üksi . Kui mõnel külamehel võiski olla Liivotsaga seotud ilusaid noorusmälestusi , siis kes nende käest küsis . Külanaiste tasumisetund oli peale pikka ootamist kätte jõudnud ja mehed püsisid kodurahu huvides vait . Rannakülas , kus iga inimene sõltub teistest , kus põldegi haritakse ühiselt , hakates küla ühest otsast pihta ja lõpetades siis , kui kõikidel saak salves , tähendab külast väljaheitmine palju hullemat karistust kui kusagil mujal . Aastakümnete möödudes süvenesid nii inimeste põlgus — kui ka hirm . Liivotsaga ei olnud asjad päris korras . Liidaga kaugeltki mitte . Räägiti lugu , kuidas üks naine , kelle Liida olevat ära sajatanud , kuna see teotas teda veel hullemini kui teised , üsna kohe peale needuse ütlemist Liivalahes uppus . Ta olnud külarahva mäletamist järgi hea ujuja — nagu sealkandis tegelikult kõik . Kaldalolijad näinud vaid , kuidas ta kaugemal vees rabeles ja hüüdis : " Laske lahti ! " — justnagu oleks keegi teda vee alla tõmmanud . Hirm oli Liidale tegelikult kasulikum kui põlgus . Külainimeste hirm hoidis Liidal elu sees . Et oma majast õnnetust eemal hoida , hakati kasutama vana head vahendit - viidi nõiale toitu . Aga mitte nõia enda kätte , nii võis kuri silm su ikkagi ära teha , komps tuli jätta ukse taha . Selle kombe tõttu nägingi ma Liidat teist korda ja see oli üsna jube . Õnneks olin siis juba veidi vanem . Väikeseid lapsi ei saadetudki kunagi Liivotsale . Aga käima seal pidi . Oli teada , et täiskasvanuid ei sallinud vana naine silmaotsaski , ja kuna nõia sajatamist kardeti , saadeti iganädalast kompsu kohale viima mõneteistaastased rüblikud . Nendega ei juhtunud midagi . Kambakesi minnes jätsid nad kompsu trepi peale , üksi ei mindud väravapostist kaugemale . Aga mina polnud varem käinud ja olin uudishimulik , kurja silma ma ka miskipärast ei kartnud . Ilmselt linnas elatud aastate mõju . Ütlesin naabrilastele , et oodaku Liivalahes ja marssisin uljalt läbi sodiheinamaa . Liivotsa trepi peal jäin kuulatama . Majas valitses täielik vaikus , aga ometi pidi Liida kodus olema . Uks oli irvakil ja kojast lõi vastu kõdunemishais . Tahtsin just koputada , kui Liida kojaukse lahti tõmbas . Ta oli seisnud otse ukse taga , nii et ma oleksin pidanud igal juhul kuulma , kuidas ta hingab , aga ma ei kuulnud . Tal oli seljas seesama hall villane mantel ja peas seesama erkroosade roosidega muhu rätik , mida mäletasin ammuselt jaanitulelt . Justnagu poleks ta riideid vahetanudki . Nii lähedalt paistsid isegi ta vesiselt hallid ja kuidagi laialivalgunud silmad sama värvi näost välja . Neis oli ebaloomulikult kalki ükskõiksust , mis lihtsalt halvas . Seda kutsutakse vist küülikukangestuseks , kui tahad jooksu pista , aga keha ei kuula sõna . Ka vana naise lehk oli nii vänge , et lõi hinge kinni . Ja siis , täpselt nagu külalaste kõige hirmsamates tondijuttudes , tõstis Liida oma suure konksus käe ja sirutas selle minu poole . Veidi enne , kui ta oleks mind puudutanud , sain liikumisvõime tagasi . Surusin talle kompsu pihku ja pistsin jooksu . " Ooda ! " hüüdis Liida korraga . Jäin väravapostide taha pidama , ohutum kaugus , nagu see oli , ning olin iga hetk valmis edasi jooksma . " Ää siis joosse kohe , ütle , mes putru sa ka tõid ? " Eit tõstis kompsu näo ette ja nuusutas häälekalt . Ta oli siis nii loomasarnane , et pistsin ikkagi plagama , nagu oleks surm silme ees . Elu sees ei ole nii kiiresti jooksnud . " Jaanikse Ann ! " hõikas ta mulle veel järgi ja ütles siis midagi päris arusaamatut . " Oia täiskuuöösse riimiviest eemal ! " Võib-olla oli see ka midagi muud , sest ma olin juba päris kaugele jõudnud ja rand kajas vastu . Mõned aastad hiljem , ühel talvel , kui mina kaugel ära koolis olin , Liida suri . Kui lapsed lõpuks isade-emadele rääkisid , et kõik toodud kompsud on väravaposti kõrval puutumata , võeti mehed kokku ja mindi vaatama . Krõbedam külm oli juba möödas , kiskus esimesi päevi kergelt sulale . Seepärast tundsid nad ka lõhna , kui õueväravast sisse astusid . Liida surnukeha oli pakase aegu ära külmunud , aga hakkas nüüd koos kraavipervede ja künkapealsetega tasapisi üles sulama . Ta leiti kolde eest , sealsamas hunnikus oli pinu metsaoksi , mitte jämedamad kui mehe sõrm — paistis , et käsitsi murtud , ja tikutops koos kahe väävlitukskraabitud tikuga . Oletati mitmeti , millesse ta suri . Enamus külamoore leidis , et küllap kuri tuli nõia hinge järele , kui see tuld tegi , ning see oli tal ainult ärateenitud ots . Aga siis levis külas kulutulena uudis , mis ladramooride suud lukku pani . Arst olla öelnud , et ... Liida olnud juba paarkümmet aastat täiesti pime . Ta oli kolde ette surnuks külmunud , sest ta oli näljast liiga nõrk , et tikkude järgi minna . Poes ei käinud ta ilmselt sellepärast , et ei osanud sinna enam minna , kui kauplus teise majja koliti . Sellest oligi peaaegu kaksümmend aastat möödas . Külla abi küsima ei läinud ta ammugi . Ja selge , mispärast ei läinud . Mind oli ta ka võib-olla sellepärast ukse taga oodanud , et tahtis midagi paluda . Lapse käest oleks ta ehk abigi küsinud . Kurat teab , kui kaua ta seal kedagi oodates seista võis . Vaevalt ta sedagi aimas , et tulijat ehmatab . Peale seda ei ole külas mitte üks hing Liivotsa nime suu sisse võtnud , isegi need moorid , kelle keeled vanast vaenust aetuna varem kõige kibedamalt sügelesid . See pole veel kõik . Kuigi võiks olla . Mõtlesin mõnikord selle peale , mida too õnnetu nõiakspeetu mulle öelnud oli , aga ei osanud eriti sotti saada . Riimilaht asus küll sealsamas , ujumiseks oli see liiga sogane . Meid hoiti sealt eemal ka sellepärast , et jõed tõid lahte tumepunast soovett ja see pidi roojane olema . Liiati ei käinud me elades öösiti kaugemal ujumas , kui otse oma taluõuede all paadimuulides . Nii oleks see Riimilahe lugu küllap saladuseks jäänudki , kui ma poleks Leenega sõbraks saanud . Suvel sain vana-Leene paadiliseks . Leene oli ütlemata mõnus eit , käbe ja terane , ning laulis iga töö ja tegemise kõrvale . Ta teadis peast mitutuhat laulu ja mõned head aastad hiljem , kui ta oli juba kaheksakümmend või nii , sai ta oma heameeleks Tartu etnograafide harda tähelepanu osaliseks . Leene laulud on , jumal tänatud , seega kusagil tallel , sest mina mäletan vaid väheseid salme kunagi laiemalt levinud " Röövel Rinaldiinist " ja " Mustast Kaptenist " , aga Leene enda tehtud lugudest ainult viisijuppe ja üksikuid ridu . Küllap laulis ta need etnograafidele rahvalaulude pähe ette ja pidas ise peenikest naeru . Miidutalu Leenel oli ehtne indiaalasenägu — kõrgete põsesarnade ja suure kongus kullininaga . Tal olid selged ja väga terased helesinised silmad ning juuksed täiesti valged . Mitte raugavalged , vaid kerge kollaka tooniga , aga võib-olla tuli see sellest , et ta neid iga kord peale sauna kummelileotisega loputas . Pidi juustele head tegema . Seda , et ta leotisele sõnad peale lausus , teadsin vist küll ainult mina , aga ma olin sellele ka kogemata peale sattunud . Ilmselt ei tahtnud ta , et külainimesed räägiksid . Me klappisime omavahel hästi ja võrgupanemise sain ma alles tema käe all õieti selgeks . Ühel õhtupoolikul , kui Jaanikse ja Miidutalu lestavõrke sisse viisime , jälle kahekesi paadis , kasutasin juhust ja pärisin Liida järgi . Lapsena pidid nad ju üksteist päris hästi tundma . Leene , sinder , rääkis päris tavalist — ja päris head — kirjakeelt ka , kui linnas käis , aga rannas ei saanud seda silbivõrragi suust , vaid pruukis keelt , mis oli peaaegu et vana rannamurre . Aga mitte päris , linna virtinakooliaastad olid temassegi oma jälje jätnud . " Va viinakuningas Krönström tegi tidriku ää . Vaada , lats , kõrralik mies om inemisele mudu ikke roheks , a sie mies oli üits sindrivile . Kui taale ütekõrra meski pähä läits , ei siis põld enämb pidamist . Va kurjam sai ikke , mis tahtse . No ja Liivaotsal olli säänne kõrd , et äi old sial Vana-Juhani silma all määnegist litutamist , lats istsi kodon ja kaik . A Liida , va loll , läits trotsi ja akse kodon takka ülõss lüöma niikut aige lehm . Eks sie viinakuninga vastalinõ vaim lõi pähä , mes muud . Tegid katõkesi tüki ää , jüst ennegu mies isi surma sai . " Leene muigas kõveralt ja lisas : " Niikut tollest kurjavaimust eläväst piast mihegist kasu oless old . " " Ja mis siis edasi sai ? " uurisin , ise mitutpidi põnevil . Juhtus ikkagi haruharva , kui sellistest asjadest noortele tüdrukutele räägiti . Leene sai sellest ise ka aru , aga lõi siis käega . " Mes ikke . Vana-Juhan andse Liidele sihandse koosa , et äi tulnd sialt miskit . Ullem viel — Liide pias miski praksahti ja nii sie läits . " " Hirmus ikkagi , kuidas ta need aastad elama pidi . " kurtsin vastu . Leene kätsatas üpris teravalt : " Kurja vasta äi saa ilusti . A mes meil ülõ jäi , süöd sitta vai surõd vällä . " " Mis kurja ses Liides enam ikka ? Või oli vana viha tõesti nii vägev ? " pärisin mina , kergekäeline kõiki neid mahalaskmisi ja uppumisi unustama . Need kõik olid ju ainult jutud , kättemaksuhimuliste mooride lora . Natuke puges siiski hirm naha vahele . See " kuri " tuli Leene suust nii kõlavalt ja see pole üleüldse ega ülepea hea kõlaga sõna . " Äi tuu polõ latsejutt ! " pani Leene mind teraselt seirates asjad paika ja palus mul lõpetada see aeruga kalapüüdmine . Ja sinnapaika see jäi . Ja oleks ehk jäänudki , kui me ühel augustikuu hommikul ei oleks lestavõrgust leidnud midagi hoopis hullu . Olime jälle kahekesi paadis , sest ainult mõned Miidutalu võrgud olid meres . Tuul tõi merest sitta randa ja meil oli kalavaru piisavalt , et mitte päev otsa võrke noppida . Aga Leenel oli väike riskikirg veres , et oleks , millele pöialt pidada . Seekord läks meil kehvasti . Võrgud olid vetikatest rasked ja jumala tühjad . Viimane oli veel jäänud . Selle pullud ulpisid veidi kaugemas vees , üle neemenina , otsaga juba Riimilahe poole . Leene oli aerudel , mina tõmbasin võrku . Korraga valendas miski läbi vee nagu suure kala kõhualune . " Siig ! " mõtlesin , aga kõvasti öelda ei tohi — see sõnub saagi ära , paneb teine viimasel hetkel putku ja naerab sulle näkku . Otsi teist lolli ! Tõmbasin võrgu sisse ega uskunud silmi . Uppunud kutsikas , oletasin võõrastades . Mitte äsjasündinud , nagu neid enamasti uputatakse , vaid midagi sellist , milline see loom peaks välja nägema tükk aega enne sündi . Ta kehal ei olnud karvaraasugi , see oli paljas ja soolases vees ligunemisest jälgilt valge . Laip lebas lõdvana võrgu peal , aga tegelikult ei hoidnud teda ükski niit kinni . Leene põrnitses jubedust , kulm kortsus , võttis ta siis minu suureks üllatuseks tagajalgapidi pihku ja tõstis üles . Näis , et nad vahtisid üksteisele sel hetkel otsa . Järgmisel hetkel libises elukas Leenel käest ja plartsatas vette . Tundus , nagu oleks ta end vana naise peost välja väänanud , aga see võis olla ainult silmapete . " Loobitassõ ka igatsugu raipesi vette " pomises Leene mulle altkulmu pilku heites ja kätt kitlisse puhtaks tõmmates . Tegin lihtsauskse näo , aga kui ta neljapäevaöösel Riimilahte hiilis , olin tal kannul . Miidutalu oli küla viimane maja , peale seda tuli Liivalaht ja siis Liivotsa . Oletasin varemgi , et Leene , terase silmaga naisterahvas , kes külanaiste hulgas erandina tõesti teadis rohkem kui välja rääkis , teab ka Liidast ja sellest " täiskuuöisest riimiveest " rohkem , kui pealtnäha paista . Eriti , kui nende majad nii lähestikku . Eriti , kuna mu kõrvu oli kostnud sahinaid Liivotsa Kusta naisevõtuplaanidest , aga siiski piisavalt napisõnalisi , sest olgu küla latataradega kuidas on , õige koha peal vaikidaoskamine on samuti see , mis omasid võõrastest eristab . Osa jutte olid ainult mooridele enestele , mitte aga noortele plikanattidele . " Äi tuu polõ latsejutt ! " kuulsin ma sagedamini kui see mulle meeldis . Kui ma siis sel suvel peale Liida surma Miidutalu albumeid tuulasin , leidsin kaanevoodri vahelt kaks peidetud pilti : üks leeritüdrukutest , kelle hulgas tundsin ära mõne külainimese , Leene ning Liida . Nad seisid kõrvuti ja hoidsid üksteisel pihast kinni . Midagi sellist olingi ma otsinud , sest , niipalju kui ma mäletasin , ei olnud Leene kordagi rääkinud n e i d jutte . Liida oli seal pildil tõesti selline , nagu külamoorid rääkisid — lihtsa olemisega , endassetõmbunud ja tõsine . Esimene mulje jäi , et sirgjooneline ja selge inimene , aga esimene mulje on , teadagi ... Teisel pildil oli Leene koos Liida , pikakasvulise noormehega ning vanema mehega . Vanamees oli nii äravahetamiseni noorema sarnane , et nende sugulus oli esimese pilguga selge . Paistis , nagu oleks pildil üks ja sama mees , üks nooremana ja teine vanemana , isegi silmavaade oli sarnane , rääkimata kehahoiakust . Kui noore mehe näol oli enesekindel " õige mehe " ilme , siis vanamehe näos oli aeg sama joont süvendanud ning mees oli oma halastamatus askeetlikkuses peaaegu hirmuäratav . See kaksainsus jättis omamoodi võika mulje . Hiljem olen õppinud kartma inimesi , kes enese õiguses nii kindlad on . Leene ja noormees olid üksteise käevangus . Kui foto taha vaatasin , leidsin sealt : " Helene Venström ja August Saar koos Aliida ja Johannes Saarega , <arv> , Talinas " . Leene oli eluks ajaks vanatüdrukuks jäänud . Kusta oli plaaninud naist võtta . Liida laskis Kustase maha lasta . Nii lihtne see oligi . Ühesõnaga , hiilisime Riimilahte , oli neljapäev ja kuu oli ümmargune nagu hõbemünt . Kangete kontidega ja kõva kuulmisega Leenet ei olnud raske märkamatuks jäädes jälitada , eriti ühel kolmeteistaastasel . Kui ta Liivotsast mööda läks , sülitas ta maja poole . Paistis , et vana viha oli vägev küll . Riimilaht on madal ning üsna pilliroogukasvanud lahesopp . Soost ulatus sinna paar jõesuuet ning seetõttu oli kogu Riimilaht turbaveest paks ja veidi verevärvi . Ime siis , et külainimesed seda roojaseks pidasid ning ükski naine seal ujumas ei käinud . Peitsin ennast pilliroo varju ja jäin ootama . " Mes passite siin ! " kätsatas Leene , nii et ma süüdlaslikult võpatasin , ja kõndis siis jalgupidi vette . " Äi ole teil siin änam tegemist ! Nüid on äraminõmiseaig ! " Ja siis ei olnud see enam Leene , vaid valgete salkudega küürusselgne nõiamoor , kes sajatas päris saagusõnadega . Mina ei näinud seda , mida tema nägi , nii ei teagi ma öelda , kes või mis seal oli , aga kui Leene manamise lõpetas , nägin vett liikumas . Mõniteist veeviirgu suundusid kaldaveest sügavamale . Vesi liikus teistmoodi kui kala kohal , umbes nii , nagu oleks part otse veepinna all ujunud . Pinnale ei tulnud nad kordagi . Oli selge , et pardid need ... küll ei olnud . Nad ujusid lahest minema , otse avamere suunas . Leene pomises edasi . Korraga lahvatas vesi päris tema lähedal tugevalt üles . See polnud enam väike loom , vaid ... väga suur . Sama suur kui inimene . Ta oli vee all päris Leene lähedal , ujus ümber vana naise kiireid ja ähvardavaid ringe . Leene aga seisis seal , poolde säärde vees ning vajus aina enam kühmu . Ta hääl tõusis kiledaks ning kui ta käega vastu vett lõi , polnud see võimukas nagu varem , vaid abitu ja hirmul . Siis veepind silenes . Leene seisis sealsamas ja ootas . Ei tea , kas seda , et sõnad mõjuma hakkaks , või sai ta aru , et selle suure peale need ei mõjugi ja ootas midagi muud . Pikka aega ei olnud lahes mingit liikumist näha . Siis lõi vesi korraga keerisesse ja Leenele lendas larakas Riimlahe seisvast adrukõntsast rasket vett otse vastu nägu . Ta ei liigutanudki , lihtsalt seisis ja sopp tilkus omasoodu alla . Hais lõi üles ja ulatas minuni välja . Jälk hais oli , nagu poleks tegemist merevee , vaid mädaneva verega . Siis oligi kõik . Lai veeviirg tegi veel ühe laisa ringi ümber Leene ning suundus lahest välja avamerele . Väikestele järele . Mina olin võsast ammu läinud , kui Leene kord veest välja jõudis . Ta ei oleks naljalt andeks andnud , kui keegi teda sellisena näinud oleks , sirge seljaga vanamoor nagu ta oli . Võttis aastaid , enne kui ma julgesin Leenega sellest otse rääkida ja tema oli siis ka piisavalt vana , et valetamisel eriti mõtet polnud . " Sina ju teadsid , et Liida pime oli ? " See oli kõige süütum , mida võisin küsida . Muul ei olnud ka mõtet , sest olin naiste asjust üht- teist aru saama hakanud ning aimasin niigi , mis seal meres ujusid . Leene ei öelnud mitte kui midagi . Aga ta ei öelnud ei . Kahju , et küsisin , sest Leene hakkas minust peale seda eemale hoidma . Päris sõpradeks me enam ei saanudki ning kui ta lõpuks linna haiglasse viidi , võtsin liiga kaua hoogu , et teda vaatama minna . Ei tea , mis ta sellest ise arvas — võimalik , et tundis kergendust . Peale Leene surma sain kirja . Ruuduline vihikuleht oli tihedalt täis kirjutatud : " Õiglus on inimese enese äratundmise asi . Enne mõõtmahakkamist mõõda oma mõõdupuu üle , et ikka ulataks . Ülekohut karistades teeme seda ainult suuremaks . Aga inimese hing on kange ja ei luba niisama jätta . Liivotsa Juhan arvas samamoodi , ja Liida ise . Mina ka . Arvasin , et see , mis minult võeti , on elus kõige tähtsam . Surivoodil mõtled teisiti . Arvasin , et üksindus on mulle määratud . Eriti , kui Kusta suri . Ma sain ju hakkamagi . Aga praegu , siin haiglas , on üksinda kõhe . Oleksin pidanud vist koju jääma , seal oleks ehk parem olla . Siin saad elust teistmoodi aru ja üksindus jõuab luuni välja . Ma ei saa isegi sellest rahulikult mõelda , sest kujutan kohe ette , mida Liida tundis , ja mul on enese pärast hirm . Viha on kadunud , sest surm on nii ligidal . Ilma vihata tundub mu tegu mulle esimest korda ebaõiglasena . Üks mees ei saa naise jaoks nii tähtis olla kui lapsed . Kummaline , et see teadmine võib mõnele jõuda nii hilja . Lausa narrilt hilja , ei nüüd pole enam teha midagi . Liida maksis kolmteist korda täishinda ja mina arvasin , et ikka pole küll . Neist vähestest teadmistest , mis ma vana Maria käest noorespõlves sain , oli paar äraneedmist , mida ma varem ega hiljem pole kasutanud . Ainult need kolmteist korda ja iga kord tundus mulle , et see on karistuseks ikka veel liiga vähe . Võib-olla sellepärast , et Liida oli vait . Isegi siis ei palunud , kui jälle Riimilahte roomas , vererida taga . Ta oli küll pime , aga tumm ta ju polnud , armu paluda oleks ta , raisk , saanud küll . Ma pole ikka andeks andnud . Ega ma tahagi . Ainult mõtlen omaette , mis me olime . Lihtsalt seda suurt viha enam ei ole . Pidas ta ise seda äkki õiglaseks ? Siis tundub mu tasumine mulle mannetuna . Ei taha ennast paremaks teha , kui ma olen — ma polnud kohtumõistja vaid kättemaksja . Küll sa tead , millest jutt , ma ju nägin sind Riimilahes . Sõpruse pärast ei teinud ma märkamagi ja sina olid vait . Lootsin , et sa ei küsigi , aga sellest pole enam midagi . Hoidsin Kustat elus — mälestustes ja mõtetes . See andis mulle elamiseks jõudu ja pani samal ajal hinge valutama ... Kaotamise kibedusest . Küllap ma sain jõudu sellestki . Ise hoidsin valu alles . Ei tahtnud lahti lasta ja katsuda paraneda . Võib-olla ei julgenud . Või ei raatsinud . Ometi on palju , millest olen sellepärast ehk ilma jäänud . Oleks varem nii mõelnud ... Ei tea . Kes minu üle kohut mõistma hakkab ? Eks ma varsti näen . Aga hirm on . Liida ema jaksas mulle andeks anda . Teda ma ei oodanud , kui väikeseid ära saatsin . Aga ta tuli ikkagi . Küllap sa aimasid , et Liida ei olnud Juhani laps . Ja ta ema ei uppunud niisama . Võib-olla oli see tema , kes mu loitsud meres risti keeras , nii et need loomakesed ellu jäid . Seda ma ka ei tea . Olen kogu päeva mõelnud : äkki elavad nad meres kuidagi sarnasel viisil , nagu nad maa peal oleks elanud . Äkki hoidis vana näkk oma tütrele ta lapsed alles ? Kas see võiks kuidagi minu karistust kergendada ? Ma ei tea . Ma olen nii vana ja tean nii väga vähe . Räägin ka sellepärast , et sa oskaksid aimata , kes ja mis , sest keegi peab vastas olema , kui nad tagasi tulevad . Kui täiskuuaegade ringi Riimlahe liiva peal tillukesi jalajälgi näed , mine öösel randa . Ohtu ei ole . Sa pead nad lihtsalt ära saatma . Selles pole mingit kunsti , kirjutan lehe teisele poolele vajalikud sõnad . Saad hakkama küll . Vähemalt selle mure saan kaelast ära , ülejäänuga pean kuidagi toime tulema . Eks ma teadsin seda ette , kui alustasin . Praegu sain aru , et ma ei kahetse . See , mida kahetsuseks pidasin , on lihtsalt hirm . Ma ei kahetse mitte midagi , võibolla ainult seda , et ... Aga see ei puutu Liidasse , see oli mu oma narrus . Kahetsemata ma siis lähengi , saagu , mis saab . Jumalat ei peta . Hea oli sinuga siin sedaviisi rääkida , peletan oma üksindust eemale . Omi mul ju pealegi pole . Aitäh sulle , küllap kunagi saad ise aru , mille eest . Ole siis tubli laps . Leene . " Vihikulehe teisel küljel oli veel paar rida , arhailiselt ropud lausumissõnad . Nende meeldejätmiseks ei pidanud vaeva nägema , nad olid olemas kohe peale lugemist . Õige mitu suve on mööda läinud . Jalajälgi ei ole senini näinud , loodan , et ei näegi . Kui Leene peale mõtlen , ei tule meelde mitte pime Liida , kes näljas ja pimedana surnuks külmus , või Riimilaht , mis oli verine nagu naiste saladus . Tunnen vaid aukartust selle ees , kuidas ta suutis olla , kes ta oli , ilma et keegi külast sellest aimu oleks saanud . Vägev vaim pidi selleks olema . Samamoodi Liidal . Et ta kordagi abi või armu ei palunud ... Või vanal piiritusekuningal enesel , kelle elujõudu võis paljude aastakümnete tagant tajuda . Nad äratavad vaikset aukartust . Nagu hiiud . Keegi ei tea sellest loost tegelikult kõike . Ka mitte külamoorid , sest on asju , mida nad ei märka . Või ei oska aimata . Või ei taha aimata ? Mere põhja ei näe nii kergesti , aga ta kallastel elatakse aegade algusest saadik ja seda peab oskama . Kes teine siis üldse oskab , kui mitte nemad . Siiski — võib-olla on ka liivalt väikeste jalajälgede otsimine üks tee seda õppida . Äi mina ulada rannahiidsete ülõ mõeta . On kõrra jo üten külan elatüss ja üten paadin nuota vietüss ... Ja polõ mol säänset mõeduriistagi .