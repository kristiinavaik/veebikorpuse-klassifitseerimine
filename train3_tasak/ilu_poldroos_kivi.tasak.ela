kirjak	ilu_poldroos_kivi.tasak.ela	ENN PÕLDROOS Ühel päeval märkasin , et elulugu ei ole mulle enam vajalik , ja ma jätsin ta maha nagu joomisegi . Carlos Castaneda " Tee Ixtlani " Sirutan käe raamaturiiuli klaasuste vahele . Libistan nimetissõrmega piki köiteselgi , kuni riivan SEDA pöidlaseljaga . Haaran tast kolme sõrmega ning püüdes mitte puudutada kapiuksi , tõmban käe tagasi . Pööran rannet ja veeretan kivi peopesale . Kivi mügarikud ei ühti piisavalt peopesa õnarustega , ma kohendan selle asendit väikese sõrme ja pöidlaga . Valkjad sooned kivi mustaval pinnal jätkavad peopesa mustrit , muutes seda aga oluliselt . Elujoon keerdub ümber kivipinna ja kaob silmist . Kivi teisest küljest väljailmuv kriim võib olla selle jätk . Meenutan ennustajaprouat , keda tudengipõlves purjuspäi külastasime . Nüüd võiks ta minu peopesa kirja liita kivi igavikumärkidega . Liigutan kivi , ning joontesõnum , mida ma niigi ei suuda dešifreerida , pakub välja uue saatuseversiooni . Paraku sama hämara . Libistan teise käe keskmise sõrmega üle kivi kiiru . Kivi randmepoolses otsas on kaks selgesti tuntavat mõhna , üks suurem , teine väiksem . Ma ei tea midagi frenoloogiast ja võin vaid kujutleda , milliste vaimuannetega need seostuvad . Puudutan võrdluseks enda kiilas kukalt . Kivi on akumuleerinud raamatute soojust . Kas olete märganud raamatuid ümbritseva õhu liikumatust ? Kui võtta raamat riiulist , tuleb kamakas seda õhku kaasa , see kleepub varrukatele ning katab sind õhukese ühtlase kihiga . Helid läbivad seda kihti ebaühtlaselt , madalad toonid võimenduvad , lõhnad kaotavad tähenduse , sõrmeotste papillaarid ergastuvad . Nüüd on kivi pakitud sellesse õhku , ta ei puudutagi tegelikult peopesa , tema sametine raskus on vahendatud sõnade fluidumist ning tuleneb pigem aastamiljonitest , mida ta on veetnud teadmata peidupaikades . Õõtsutan kätt , et tabada kivi kaalu , kuid ei vaevu sõnastama saadud kogemust raskusühikuteks . Kergitan ennast pisut ja asetan kivi tagasi oma kohale . Kolisin siia majja umbes aasta eest . Minu jalad on muutunud viletsaks , minu tavaline mõttelaiskus oleks nagu hakanud nendesse kogunema . Seetõttu määras korterivaliku suures osas vana logisev lift . Franz Krull , aastast <arv>. Nupule vajutamisele reageerib see mürtsuva paigalhüppega ja hakkab alles seejärel ragisedes korruselt korrusele ronima . Täpselt nii startis pool sajandit tagasi Elmar , tundes tungi kõrguste poole , ees Suure Munamäe kuuskedesse varjunud tipp . Neid kõlavaid sõnu ! Elmar oli täis riputatud plaskusid , binokleid ja fotoaparaate , mis kolisesid tema rangjalgsete sammude taktis . Meie jalge ette veeres rajalt lahtikistud kruusa . Me teised astusime tollel hommikul mõõdukal sammul , heas ringmängustiilis , poisid-tüdrukud käeulatuse kaugusel . Olime ärganud ( kas ikka samal hommikul ? ) kinnikasvava metsajärve ääres . Õhtune lõkkesuits oli asendunud hommikuste uduviirgudega , päike alles rabeles välja männivõradest . Maila seisis paljajalu kaldamudas , vesi nirisemas külmast kokkutõmbuvate varvaste vahelt . Hõikasin ülevee paadisillalt , et ta paati tuleks , kuid ta ei märganud vastata . Hulpiv tuulehoog riivas minu õlga , jälle kord üritas meenuda midagi ähmast , mille meeldetuletamisest olin ammu loobunud . Huvitav , et udu seostub joonistuse selgusega . Uduviirust varjatud Maila puusajoon aimdus nõelterava punktiirina . Nii ka vihm . Praegugi voolab see aknaklaasidel , pannes sirgjooned vonklema . Kohtuvates ja laialiväänduvates joontes aiman vastasmaja aknaümbrise detaile , mida ma polnud märganud selgema ilmaga . Ma üritan tõusta , et tuua köögist vett . Tegelikult ma ei tea , mis minu jalgadega on . Nad on kaotanud lugupidamise minu vastu . Igavlev arst , kes ei vaevunud pilku tõstma , kui tema ajatusse kabinetti astusin , kirjutas välja mingi haisva soga , mille kallasin hulkuva kõutsi rõõmuks Kadrioru prügiurni . Ümbritsevad lilled tundusid järgmisel päeval närtsinutena . Lifti teenindusvalmidusest hoolimata ei käi ma sageli väljas , uut aastatuhandet veedan põhiliselt nelja seina vahel . Kunagistel luitunud aegadel , nähes mõne hotelli vestibüüli peeglis vilksatamas oma nõtket kuju , panin mõttes kirja plusspunkti . Tunnistan , et pilk peatus sellel väheke kauem , kui sobinuks ükskõikse ilmega , mida püüdsin hoolikalt säilitada suunurkades . Ma olin tasemel . See oli aeg , mil üritasin matkida härrasmehelikku hoiakut , mida olin näinud vanadel fotodel kolmekümnendate aastate perekonnaalbumites . Või üldse piltidel , mis kujutasid iseteadva näoga inimesi . Nii vaimustas mind Anthonis van Dycki härrasportreede üleolev kulmukergitus ja ülbevõitu peapööre . Kogusin kinninööritud pappkaante vahele pilte , mida olin harakana siit-sealt kokku krabanud või ümber pildistanud – reprosid suurejoonelistest maalidest , fotosid kinonäitlejatest , pilvelõhkujatest ja uhketest autodest . Oli ju siin maal ajastu , mil kõik oli hangunud . Postkaarti van Dycki Johannes Baptiste Francki portreega kandsin pidevalt rahakoti vahel nagu pruudi pilti . Ma polnudki nii kerge poiss , et piirduda vaid välise järeleahvimisega . Nende tegelaste silmavaates oli paras annus mõistvat persesaatmist ( Johannes Baptiste puhul ) , see tundus kohane tolle kopitanud maailma suhtes , mis mulle oli tookord antud vahtida , või sisemiste värkide leiget paigasolekut ( albumifotode puhul ) , millest mul tegelikult oli rängalt puudu . Niisiis olin kangesti rõõmus , nähes peeglist , et olen suutnud sellesse mängu mingil määral sisse elada . Praegu teeb mulle nalja , kui märkan , et ma pole eriti muutunud . Ma asetan kohvitassi lauale ja mähin ennast hommikumantlisse , alateadvuses aga toksib El Greco maalitud kardinal don Fernando Nińo de Guevera talaari mähitud kuju , silmad prillide taga valmis külvama hirmu ja armu . Edev ma olin ja selleks olen ka jäänud . Mulle meeldib edvistada nimedega , mida tean . Ma tean neid veel umbes paarkümmend . Edevus on hoidnud seda maailma püsti . Kolumbust ei kannustanud kauged maad , vaid kujutelm sellest , kuidas ta tagasitulnuna kõnnib mööda punast vaipa , tõstetud mõõkadega grandide vahelt läbi kuninga väljasirutatud käe poole . Meeldib see meile või mitte , kuid Ameerika avastati seetõttu , et üks avantürist tahtis patseerida väljaõmmeldud kuue ja pitskätistega . Mina ja minu hommikumantel pole selle kõrval üldsegi kõneväärt ! Võib pöörata ära maailma kiiduhõigetest ning kanda närust kuube . Püha Pahnutios põgenes au ja kära ja kiusatuse eest samba otsa . Kuid targu valis ta koha , mis oli tema Jumalale kõige paremini nähtav . Võib olla veel kõvem vend ja loobuda edevusest Jumala ees . Kuid iseenda ees ? Ikka mõtleb inimene välja midagi , mis eraldab teda " nendest kõigist teistest " , ja on selle üle edevalt uhke . Mina igatahes olen . Võib loobuda maailmast ja Jumalast , kuid mitte edevusest . Kui loobud ka edevusest , siis on kõik , lõpp , surm . Võtan laekast väikese käsipeegli . Sellele mahub korraga ainult veerand minu näost , kuid ma tean oma näokuju peast . See on pikk ja kitsas , terava lõuaga , mida stiilipuhtalt rõhutab paljastunud kolp . Küsivalt mudin oma nina . Kunagine uhke kotkanina , mis võttis naistel põlved nõrgaks , on muutumas üha juudilikumaks ning ulatub kokkusurutud põskede vahelt oma tubli kolmandiku kaugemale ette kui varem . Nina on minu au ja uhkus , ma leian , et aeg on talle toonud juurde ainult võimukust . Kogu minu nägu oleks nagu disainitud nina eksponeerimiseks . Ka kortsud otsmikul , mis tavaliselt asuvad inimesel rõhtsalt , on minu näkku joonistatud püstkriipsudena – et rõhutada nina poolt antud suunda . Kusagil otsmiku ülaosas nad kaovad , et anda ruumi luisele pinnale . Veel kõrgemal on luu kaetud vaevumärgatavate udemetega , millesse kukla piirkonnas lisanduvad üksikud pikemad karvad . Kortsud põskedel on samuti rõhtsad . On kasuks , et kõrvad sellise näoovaali puhul ei hoia laiali , vaid asetsevad pea ligi . Aga silmad ! Need on suured ja pruunid , kergelt pungis , tugevate laugudega . Nende pilk pole muutunud , kuigi silmalaud on vajunud kotti . Veelgi enam – tänu sellele on neile lisandunud sügavust ja nukrat maailmamõistmist . Silmad olid peamine trump minu kohtupraksises . Veenev , läbitungiv pilk osutus tihti mõjusamaks loogilistest arutlustest . Väikesest peeglist ei piisa . Ma komberdan esikusse tema suurema suguvenna juurde . Kui ma ennast keppide najal sirgu ajan , olen ikka oma meeter üheksakümmend pikk . Ma olen ikka veel sirge ja luine , paras inglise sõjaväemundrit kandma . Ma jään endaga rahule . Tookord Munamäe vaateplatvormil lähenes Elli mulle selja tagant , põimis käed õlgadele ja surus oma kikkis häbemekingu vastu minu tuharaid . Heitsin kõrvalpilgu Elmari poole ja nägin , kuidas ta kätega vehkides midagi teistele seletas . Nägin sedagi , et Maila seisis üksinda nagu ikka , kaks kätt sirutatud rinnatisele , lubades pilve varjul libiseda üle oma oimude . Udemed tema seljal hakkasid päikesekiirtes sädelema , pilvevari aga tõttas üle puulatvade silmapiiri poole . Pilvede varjud reastusid põldudel ja puulatvadel trepiastmeteks , minek neid mööda tõotas vabanemist . Millest ? Silmad suletud , püüdsin järgida astmete kutset . Elmar oli kahtlemata tubli , me pidasime teda tookord geeniuseks . Ta ei märganud , et bussis Munamäelt tagasi sõites istus Elli minu kõrvale . Elmar ise käis sõbra juurest teise juurde ja keris vestlust nagu malesimultaani . Tookord ei suutnuks meist keegi välja pakkuda asja , mida Elmar poleks teadnud . Me olime tema üle uhked , samas kergelt väsinud tema kõiketeadmisest . Köögis solistab Rosalind . Kujutlen , kuidas vesi nõrgub tema kortsus käsivarsi mööda , koguneb küünarnukkidele ja tilgub sealt põrandale . Rosalind peab oma kohuseks tulla iga paari nädala tagant ja küürida üle minu poolt pestud tassid ja taldrikud . Olen kindel asi tema elukorralduses , nagu kuust kuusse korduv menstruatsioon – juhul , kui see tal veel toimiks . Mina nähtavasti toimin , vaatamata mittetoimivatele jalgadele . Olen leppinud oma saatusega . Olla menstruatsioonitsükli aseaine , see polegi nii paha . Oleksin nagu võrdne võrdsete seas ühte ritta seatud looduse suurte müsteeriumitega . Tavaseisus ju inimene vaid narrib looduse korrapära . Kui Rosalindi külaskäigutsüklites ilmuvad häired , hakkan muretsema ja saadan naaberkorteri poisi teda otsima . Teisalt vaadatuna on Rosalind minu elu juurde kuuluv asi , nagu seep vannitoas või jooneline kivi raamaturiiulil . Ma ei tea , kas looja oma armulisuses on kinkinud asjadele õiguse valida endale peremees . Ei ole mina Rosalindi kutsunud , ta lihtsalt tuli , juhindudes oma käskudest ja keeldudest . Nagu tuleb vanadus , kuuvarjutus , jõuluõhtu ja kõhukrambid . Peremehe asi oleks kord majja lüüa ja valitseda seebitükke , kive ja isehakanud köögitüdrukuid , mida mina aga teha ei viitsi . Rosalind terroriseerib mind , ikka minu heaolu nimel . Ta on võtnud pähe , et see on tema kohus . Lapsepõlves oli mul üksvahe sõber , kes tundide kaupa tammus nutuselt minu akna all ja mangus , et tuleksin välja mängima . See oli tüütu , samas olin talle tänulik , et võisin teda läbi akna klassikaaslastele näidata ja kiidelda oma võimuga tema üle . Ta oli minu varandus . Mingil hetkel kaalutlen , kuidas samal viisil paika panna Rosalindi , kuid millegipärast ma ei tee seda . Ju vist ma ei suuda kujutleda nutust ilmet tema kivisel indiaanipealiku näol . Ilma pisarateta ei pakuks aga asi pinget . Meid oli seitse või kaheksa , ma püüan meenutada , kuidas meie kamp kokku korjus . Polnud me ei kursusekaaslased ega muidu ühe ameti pidajad . Peeter oli minu täditütre poiss , ma tutvusin temaga Pirita rannas , kus ta Inge põlenud õlgu kreemitas . Valgeihulise punapeana oli Inge alati esimene , kelle nahk erkroosaks plahvatas . Tegime Peetriga paar õlut ning osutus , et saame teineteisega rääkida . Juba olin jõudnud märgata , et mitte igaühega pole see võimalik . Elmarit kohtasin mingi ühise tuttava sünnipäeval ja me meeldisime teineteisele kohe . Elli oli tookord vist peavaluga kodus ( või oli see ettekääne ) ja ilmus pilti väikese ajanihkega . Igatahes järgmisel hommikul läksin nende juurde pead parandama . Maila liitus seltskonnaga kuidagi märkamatult , nad olid Elliga sõbrannad , koguni vist lasteaiast saati . Algusest peale kujunes reegel : oma kamba plikadega ei semmitud , jahil käidi eemal , olime vaid kambajõmmid . ( Kuigi noh , ega me nii puritaanlased ka polnud . Lihtsalt ilus on praegu nii mõelda . ) Paeltesse püütud linnukesi kampa eriti ei kutsutud , seda peeti halvaks maitseks . Erandiks olid vaid Elli ja Elmar , kui abielus olemist saab nimetada semmimiseks . Me käsitlesime neid kui oma kamba vapiloomi , ühe ühikuna , ainult et selle käigushoidmisele kulus topeltjagu veini . Ajapikku kujunes nõnda , et tegime kõike koos – panime pidu , käisime , kus käia andis . Tavaliselt istun ma kirjutuslaua taga . Minu ees on leht puhast paberit . Vahel tõstan käe , et kritseldada sinna mõni sõna , kuid harilikult langeb käsi poolel teel . Mul on tekkinud komme asetada sellele lehele kohvitass . Selle köögist kohaletoomine on igavene tegemine , värisevas käes loksub kohv üle ja tassi külgedele ilmuvad pruunid nired . Kui üleloksunud joogiollusest ilmub paberile määrdunud rõngas , viskan lehe ära ja võtan puhta . Minust vasakul ripub seinal musta lakipinda inkrusteeritud vandlist Hiinamaa draakon , ümbritsetud nikerdatud raamist . Minu vastas on aken . Vaade sellest pole liialt igav , kuid õnneks ka mitte ülemäära sündmusterikas . Üle poole nähtavast hõivab tulemüür ning sündmused sellel on vahest kõige vaatamisväärsemad . Värvilaigud krohvipinnal muutuvad sõltuvalt valgusest ja aastaajast . Vahel toimub piiratud värvipudenemisi ning seda tuleb käsitleda juba astme võrra suurema arenguna . Ülejäänud vaatevälja moodustab hoov , kuhu aeg-ajalt ilmuvad tavalised igavad inimesed . Karniisile kolmanda korruse kohal reastuvad kunagised päevad . Olen märganud , et enamik omaaegseid tegemisi koosneb stoppkaadrite reast , millesse vaid harva kiiluvad üksikud sööstliikumised – pilvelaikude jooks rukkipõllul , pidurdava auto vänderdamine . Näib , et nendel ammustel aegadel tegelesime põhiliselt pooside võtmisega – elavad pildid , mida kunagi lavastati koolipidudel . Mälu seab meid seisma maalilistes asendites , et lasta siis eesriidel korraks avaneda ja jälle sulguda . Ma ise istun saalis mõõdukalt aplodeerides ja mõeldes sellele , mida teha pärast seansi lõppemist . Pimeneb . Laualambist langeb seinale minu nina kuninglik vari , nagu nomaadil kõrbetelgis . Tõstan sõõrmete juurde kergelt kõverdatud nimetissõrme , varjust sünnib kenutava kaelaga dinosaurus . Dinosaurused on ilusad loomad . See nuusib ringi , noogutab mulle sõbralikult ja volksab kapi taha . Hiinlasest draakon jääb talle järele vaatama . Niisiis olin peohägus tutvunud Elmariga . Hommikul läksin nende juurde , olles suure vaevaga välja lugenud öösel märkmikusse kritseldatud aadressi . Elmari-Elli uksel oli veeuputuseaegne kõlistamisriistapuu – mustriline metall-lapakas , mida kruttides tekkis nõrk tilin . Minu lapsepõlves tegid sellist häält jalgrattakellad . Ma ei tea , kas pererahval endal oli muude toimetamiste vahel mahti seda märgata . Tollel esimesel külaskäigul pidin käepidet armutult ja kaua keerama , enne kui Elmar välja ilmus – silmad räämas ja puha aluspükste väel , kohtumisrõõmust neegritantsu karates . Ta salvestuski , kaks jalga kõverdunud ja maast lahti . Elli tuli tuppa , käterätik peas , ja tegi järgmises kaadris näo , nagu oleksime ammused tuttavad . Näis , et Elmar oli napi ööveerandiku jooksul minust põhjalikult aru andnud . Ise polnud ma vahepeal koju saanud , olin salakoputusega ühe poe tagauksest pudeli portvein rozovõi'd välja võlunud ja selle siis koos poeprouaga sealsamas esikus ära joonud . Elmar otsis kardina tagant pooliku Vana Tallinnat lauale , lükkas küünarnukiga selle kõrval natuke ruumi vabaks ning hakkas mulle näitama paksu , läbi seitsme kopeeri paljundatud käsikirja . Ma ei saanudki päriselt selgeks , mis asi see oli . Kanaarilind puuris laulis kõrvulukustavalt ning Elmari sõnad kleepusid tihkeks liikumist takistavaks massiks . Millega Elmar tegeles , selles oli raske selgust saada ka hiljem . Ta tõttas alati , mingid raamatud ja käsikirjad portfellis . Ta ei armastanud neid näidata , neil oli mingi keelatuse maik , kuid lükanud portfelli tooli alla , rääkis ta teinekord pikalt ja üksikasjaliselt neutriinodest , maiade püramiididest või aju peidetud ressurssidest . Need aju salapärased ressursid hakkavad välja paistma ilmselt siis , kui pealt on parasjagu kihte maha nühitud . Inimaju pealmine jagu koosneks nagu hunnikusse aetud ajaleheväljalõigetest . Ei maksa käia mütsita väljas , tuul paneb selle pahna lendama ja midagi võib maanduda võõrastes peades . Minul pole mu lenduläinud mõtetest kahju , kuid hale on nende uutest omanikest . Hea on sealjuures see , et siis hakkavadki välja paistma ajju kivistunud dinosauruste skeletid . Dinosaurused on targad loomad , nad kuulevad helisid , mida pole veel tekitatud . Natuke tuld alla ja juba hakkavadki ennast liigutama . Nad ronivad tuba mööda laiali , võtavad kohad sisse riiulitel ja kapipealsetel ning lükkavad ustele ja akendele riivid ette . Siis ei jää muud üle kui käia mööda nende jahtunud jälgi ja sorkida kivinenud ekskrementides . Kui oled hea põllumees , saab siit väärt põlluramm , millest lööb vohama igasugust kummalist värki . Mälestused värvuvad ootamatutesse toonidesse , kaua ringiekselnud hääled jõuavad elukogenenult sinu tuppa ning võtavad kardinapuul reas kohad sisse . Ma ei saa midagi parata , ikka viib mind mingi jõud , nagu joodikut viinapudeli juurde , näppima varjatut . Mõistsin seda siis , kui hakkasin Elmarit unustama ja minu kolba tipust kadusid viimased karvad . Rosalind astub tuppa ja seab mulle rinnale äsjakootud kampsuni esitüki . Ma tean juba , kuhu see viib : ta harutab selle kas osaliselt või täiesti üles ja alustab tööd uuesti . Rosalind vaatab , pea viltu , ühelt , siis teiselt poolt . Ta rapsab tükki venitada , siis asetab uuesti kohale . " Oled jälle paksemaks läinud . Peaksid rohkem liikuma ! " Mina seda küll märganud pole . Kui ma kusagilt olen hakanud kogukamaks muutuma , siis ainult ninast . Ilmselt ei oota ta minult vastust . Meie vestlus toimubki tavaliselt ühepoolsete repliikide korras . Rosalind tarib mu üles ning viib kaenla alt toetades peegli ette . " Ma ei usu , et need laiad triibud sulle sobiks , " ütleb ta uuesti ohates . " Sulle oleks vaja midagi peenemat " , ja ta voldib ühe laia madarapunase triibu paarikordselt kokku . " Ka värv pole see ! Ma ei suuda sind kuidagi tabada . Kui ma sind kodus ette kujutan , oled sa alati hoopis teistsugune , kord sirgem , teinekord aga paksem ja vormitum . Kuigi sa peaksid olema mulle pähe kulunud . " Ju sa oled mind välja mõelnud . Vaata , mind pole olemaski – mõtlen vastata , kuid vaikin . Rosalind korjab lapid kotti kokku , nõiub kusagilt välja ühe teise , kulunuma kaltsu ja hakkab nühkima raamatukapi klaase . Veendunumalt pääsevad kumama ammuste seadusekogude kuldtähelised kaaned . See kuma on salakaval , selles heiastuvad kunagised lootused ja hilisem tuimus . Mis kuradi pärast ma neid alles hoian ? Ma säilitan üldse liiga paljut . Kui mind pikuti lõhki lõigata , vajuks põrandale hunnikute kaupa vanu kaltse , vanatestamentlikke õpetussõnu , pudelikorke ja kirjutamata jäänud kirju . Võtan närviliselt Rosalindi nina alt kivi ja pistan selle kirjutuslaua laekasse , taskulambi kõrvale . Rosalind lohistab kergelt jalgu , kuid mitte nii , nagu seda tavaliselt tehakse – jalg venib mööda põrandat , enne kui õhu alla saab . Rosalindi jalg tõuseb järsult õhku , kuid puudutades põrandat libiseb edasi , nagu leidmata sobivat toetuskohta . Kokku annab see küljelt küljele kõikuva liikumise , mida tasakaalustavad kahele poole laiali hoidvad käed . Rosalind kannab pehmeid susse , seetõttu on tema uisutamine vaevukuuldav . Võiks öelda , et ta ise kõnnib hääletult , kuid iga tema poolt liigutatud ese tekitab häält , selline helideküllus käib mulle närvidele . See takistab mind kuulamast maja hääli . Maja genereerib pidevalt helisid . Kopsude täitmine ja tühjendamine võtab majal ööpäeva . See tsükkel tekitab naginaid , milles talade ja laagide vahendusel osaleb ka minu olmevara . Kirjutuslaud kõditab allarippuva lambijuhtmega põrandat ning paneb selle turtsudes kurku puhastama , laekad vestlevad , taskulamp veereb teise kohta . Kusagil eemal sahiseb liiv uuretes , torud mulksuvad . On hääli , mille suhtes ma ei osanud pikka aega võtta seisukohta . Ma ei teadnud , kas pidada neid majavälisteks võõrhäälteks või maja juurde kuuluvateks . Näiteks sammud . Neid võib tekitada inimene , kes on maja suhtes ükskõikne . Samas osalevad heli tekkimisel ka maja osad – põrandad , trepid , harvemini laed ja seinad . Maja kui tervik mängib kaasa nende helide akustilise iseloomu vormimisel , nagu viiulikorpus annab väärtuse metallkeele võnkumisele . Kuid heli võib tekkida ka väljaspool maja – auto võib tänaval pidurdada , koer haukuda . Ka need hääled jõuavad majas viibijani transformeerununa – parketiliistud toimivad resonaatoritena , sarikad ja veetorud annavad oma värvingu . Hakkasin mõistma , et kujundades helisid muudab maja nad oma kõneks , andes samas nii koera haukumisele kui ka autopidurdusele uue tähenduse . Maja kas nõustub või vaidleb vastu sellele , mis jõuab temani võõrast ja kaugest välisilmast . On helisid , mida maja vahendab entusiastlikult , kuid on ka teisi , mille puhul ta ei suuda varjata skepsist või halvakspanu . Või mida ta püüab vältida . Maja võtab seisukoha , aga see on juba isiksuse tunnus . Olen rahul , et olen avastanud maja . Sunnitud liikumatus on pannud mind kuulatlema , jõu taandumine jalgadest on lisanud tundlikkust kuulmisvõimele . Ma olen nüüd natuke vähem elus kui varem ( jalgade võrra , tuulest laiali puhutud mõtete võrra ) – see tähendab , et ma olen üks jagu rohkem elutu , seega on elutute asjade vestlus saamas mulle omameeste kõneks . Minus hakkab tekkima aimdus , et elutute asjade ütlemised on tunduvalt tuumakamad inimeste omadest . Täna kallas Rosalind klosetipotist alla supi , mille olin eile keetnud . Ta oli kaasa toonud vesist kapsahautist . Mälumislihaste töö on minu jaoks alati olnud eetiline , kui mitte öelda maailmavaateline ettevõtmine . Sobiva lihakäntsaka väljavalimine , prepareerimine ja sellest küllastumine eeldab pühendumist , siin võib jälgida aastatuhandete vanuseid salarituaale . Kogu meie eksistents on õilistunud iidsetes keemisaurudes . Näen selgelt , kuis praetaldriku soustis hulbib põlvkondi ühendav alge , taldrik ise troonib ajastute hämarusse ulatuva püramiidi tipus , ümber kostumas loendamatute inimpõlvede rõõmuröhatused . Katan pea ja ühitun söömalauas kõigi oma eellaste kaunimate eluhetkedega . Selles on midagi religioosset . Mis on selle kõrval tühised seedimishäired ! Söömisrõõm on üks väheseid rõõme , mis on eetiliselt puhas . Palju on veel asju , mida me naudime ja mis ei sünni sealjuures kellegi teise arvel ? Enamik inimlikke rõõme rajaneb sellele , et keegi teine tõmmatakse lohku . Kapsahautis ! Ma ei kuulnud , et Rosalind tuleb , enne kui klõpsatas korteriukse lukk . Tavaliselt jälgin maja välisukse kriukse ja kolkse . Olen märganud , et need on iga siseneja puhul erinevad , see on nagu maja tervitus ( vahel needmine , vahel perssesaatmine ) ning selle järgi võib eksimatult öelda , kes majaelanikest või tavakülalistest sisenes . Ma ei tunne inimesi , kellega jagan sama katust , kuid olen õppinud vahet tegema tunnushelide järgi . Ukse avanemine algab tavaliselt madala helidereaga , mis võib olla rütmiliselt liigendatud pausidega . Siiski on avanemise selles etapis variatsioone vähe ja nad pole eriti olulised . Umbes poole avanemise pealt käändub toon kõrgeks ning sellega algab tõeliselt loominguline osa . See kestab kaks kuni neli sekundit ning siia mahub hulganisti tremoloid ja koloratuurseid keerdkäike . Olenevalt sisenejast võib aimata keel- ja puhkpille , vahel koguni inimhääli . On vanahärra ( millegipärast arvan , et ta on vanahärra ) , kelle ukseliigutamine käsutab kohale sordiiniga trompeti . Teate küll , aastakümneid tagasi armastasid džässmuusikud oma pillidesse toppida selliseid plekktopse . Kuid on ka neid , kelle tarvis arvatakse piisavat kuivast tavakriginast . Ukse avanedes põrkub käepide teinekord vastu seina . Selles kohas on krohv kahjustatud . Auk seinas suureneb pidevalt ning koos sellega teiseneb ka põrkehääl . Siiki toimub krohvi murenemine väga aeglaselt ja võib seetõttu jääda arvesse võtmata . Ukse sulgumine on üldreeglina tunduvalt vaiksem kui avanemine . Näib , justkui oleks uks kulutanud kogu oma jõu ning naaseb algasendisse nagu pärast pikka tööpäeva koju tuikuv voorimehehobune . Siiski lõppeb kõik võiduka ja pateetilise kojujõudmismürtsuga ( mis küll teinekord võib asenduda ettevaatliku köhatusega , millest terav kõrv suudab eraldada asjaliku sulguriklõpsu ) . Uks tähendab alati millegi algust ja millegi lõppu , ta eraldab ühte seisundit teisest . Me ei või kunagi kindlad olla , mis ootab meid aeglaselt avaneva ukse teispoolsuses . Mul pole veenvaid andmeid , kas igaüks , kes lootusrikkalt siseneb ukseavasse , teiselt poolt ka väljub . Uksed valivad inimesi . Võõraste puhul on tunda nende teatavat reserveeritust . Professionaalselt koolitatud uks suhtub erinevalt sisenejatesse ja väljujatesse . Tulijad äratavad umbusku . Kui aga neist saavad lahkujad , ei suuda uks varjata võidukat tooni . Kui Rosalind tuleb , reageerib maja välisuks sellele iga kord erinevalt , nii ei tunne ma tema saabumist kunagi ära . Algul arvasin , et see tuleneb ukse ükskõiksusest , kuid varieeruv lobisemishimu osutus liialt silmatorkavaks . Peagi mõistsin , et põhjuseks on hoopis mingil arusaamatul põhjusel tekkinud ja lugupidamisega segatud omamehehoiak , uks näib lugevat Rosalindi omasuguseks ning püüab talle iga kord öelda midagi uut ja huvitavat . Kui Rosalind siseneb korterisse , on see mulle alati üllatuseks . Munamäe külgedel libisevad varjud kutsuvad mind taas ennast näppima . " Poisid , allaminek ! " hüüdis Elmar . Kõik tammusid veel natuke ja hakkasid siis vaateplatvormi trepi poole venima . Äkki tundsin mustavat viha silmini kerkivat . Ma olin kujutluses hõljunud kõrgel hõrenenud õhus , neelates pikkade sõõmudega ilmamaa ilu . Et pean siit lahkuma , tundus äkki jabur ja ülekohtune . Ma mõtlesin kõigile neile toiminguile , asfaltkõnniteedele ja viltuvajunud postkastidele , millega homme ja ülehomme asendan pilvede ja põldude lõhna . Mul hakkas endast piinavalt kahju . Hetkeks ma vihkasin laiuvaid avarusi , nad jäävad ilutsema ka siis , kui mina olen läinud . Polnud nende asigi , et sellega kuulutasid nad edasielamise võimatust . Kui sõitsime tagasi , istus Elli minu kõrval . Aeg-ajalt üritas keegi meist reipa hüüatusega tõsta ühistoonust , kuid leides järjest vähem toetust , vaikis resigneerunult . Ainult Elmar rändas pinkide vahel oma lõputut rännakut . Elli ümises mingit moodsat laulukest . Teatavatel kõrgustel liitus tema hääl mootori omaga , resoneerudes üheaegselt nii valjuks kui ka vaevukuuldavaks . Kui nad siis uuesti lahknesid , muutusid mõlemad umbisikuliseks , nii ei suutnud ma mõneks viivuks taibata , kumb on kumb . Elli kints minu jala vastas tundus kivise ja raskena , ma püüdsin asjata oma reiega peilida selles veretukset . Mootori sumin rääkis rahunemisest , kuid mind see ei huvitanud . Olen elus kuulnud paljusid hääli , kusjuures enamiku eesmärgiks on olnud eksitada . Mootor oligi petnud . Bussi hääl oli juba mõnda aega olnud veider . Luksumine andis tunnistust agooniast , seekord oli häälel ilmselt tõsi taga . Rattad tõmblesid paar korda ja tardunud mootoriga plekklaip veeres tee äärde . Elli kints muutus äkki nõtkeks , ta väljus bussist vaatama mutreid keeravat vormimütsis bussijuhti . Oli hakanud tibutama vihma . Kraed püsti , kogunesime paarkümmend meetrit eemal troppi . Öeldi vaimukusi , nagu keegi suutis , veinipudel käis ringi . Läbi vihma hakkasid paistma tuled . Kahe käega vehkides hüppasin teele . Auto pidurdas kahele poole jõnksudes ja ma tormasin selle juurde . " Hüppa sisse ! " karjusid kolm punetava näoga selli . Nägin Mailat mööda märga asfalti lähemale jooksmas . Elli käändus kauguses vihmasagarasse . Kiilusime Mailaga laialt naeratava tagaistuja kõrvale . Maila vaatas üle õla ja jälle lõikas minust läbi midagi tuttavat , mis oli peitunud salaastjatest kerkiva auru taha . Auto aknad udutasid , ja et kuidagi näha , nühkis roolija pidevalt varrukaga esiklaasi . Oli palav . Amordid olid ilmselt läbi ja auto õõtsus hullupööra . Tundsin , kuidas sees hakkas keerama . Poisid möirgasid kogu kõrist laulda , Et rahustada tõmblevat sisemust , hakkasin kaasa röökima . Kui laul otsa sai , vaatas Maila mind korraks muigega ja võttis valjul häälel üles uue laulu . Kui aga teised liitusid , sai ta laulutuju otsa . Ega poistelgi sedapuhku laulu kauaks ei jätkunud . Korraks püüdis üks või teine hääle valjuks keerata , kõrri lõid kukehääled ning kõik lagunes tükkideks nagu mälestus eilsest pulmapäevast . Sest sõbra pulmast poisid tulidki . Valgete särkide kraed olid võidunud , näod higised . Tükk aega sõideti vaikides . " See on lõpuks mehe enda asi , aga minule see ei meeldi , " võttis jutu üles roolis istuv voltkael . Ilmselt juba ei tea mitmendat korda . " Plika on meie kõigiga maganud . Sinuga ka ? " " Ja siis ? Kui sa ise kunagi naise võtad , võid ka kindel olla , et noorikul on pikk nimekiri ette näidata . Või ihkad neitsit ? " Kõigile tegi selline võimalus nalja . " Jaagul pole treeneri soont . Temast poleks algkursuse andjat ! " võttis kokku minu kõrval istuv lainägu . " Rahu , rahu ! Kõik on õige , kuid mina neid nimekirja kutte isiklikult tunda ei taha . Mis on toimunud kusagil eemal , pole minu asi . Mees aga tunneb meid kõiki . Mul oli kuradi vastik olla . " Ma tabasin tema hääles krigiseva tooni . Kusagil kurgus hõõgusid sõnad , mida ta ei saanud välja öeldud . Mulle tundus , et peigmehe asemel olles poleks ta ise seda nimekirja uurima hakanud . " Viinavõtmist see sul ei seganud ? " See oli ikka too lainägu . Taas sõideti tükk aega vaikides . Tihedalt minu vastu surutud Maila reiest voogas ühtlast soojust . Kas olete märganud , et enamiku inimeste ihusoe levib närviliste impulssidena ? Maila ei tunnustanud ka seda reeglit . Sulgesin Maila-poolse silma ning püüdsin teda kiigata teisega , kuid ta jäi minu esindusliku nina varju . Pildi puudumine aitab teinekord midagi mõista , kuid sedapuhku polnud sellest abi . Jäin Maila hellitava reiekiirguse mõjul tukkuma . Kui ärkasin , sisenesime juba Tallinna . Kutt minu kõrval jorises midagi vaikselt omaette . Maila ees istuv tüüp oli pööranud ennast seljaga sõidusuunda ja jutustas mingit pikka lugu oma lapsepõlvest . Lahkudes ütles ta mulle : " Sul on kuradi vahva tüdruk ! " Lasen Rosalindil osta endale kohvikeetja ja tuua plastmasskanistriga vett . Ma asetan kannu taburetile endast vasakul . Nüüd saan keeta kohvi , ilma et oleks vaja korterit mööda kolistada . See on värk , millega seoses ma ei taha Rosalindi kamandada . Kohvikeetmine on intiimne tegevus ja kuulub koos mitmete vannitoa salatoimingutega ritta , kus mees ei tohi otsida endale asendajat . Kohvi lõhn ei paikne ruumis ühtlaselt , tema viirud moodustavad ornamente . Võõras võiks neid vaid rikkuda . Kunagi hommikul pärast Elmari ei tea mitmendat sünnipäeva kogunesime logisevate luukidega Kadrioru kohvikusse . Kõnniteedel ja vastasasuvas trammi lõpp-peatuses ajas tuul vahtralehti siia-sinna , madalas lustiruumis aga võistlesid üleköetud ahju ja igapäevase kotletisousti lõhn . Kui juhtusid asukohta vahetades õhu liikuma lööma , tungis sõõrmetesse veel annus klooritatud kemmerguaroomi . Oli eriline ergas seisund , mis saabub siis , kui paaritunnine uni on väsimuse kaotanud , kuid pohmell pole veel pärale jõudnud . Lisakogus alkoholi lõi maheda surina , meeled teravnesid hetkeks äärmuseni ning tagasipöördumine joobesse oli nagu pikalt reisilt kojutulek . Aeg seiskus , Elmar lõpetas juba terve igaviku oma lauset . Siis võttis aeg ennast kokku , tegi jõnksu ja Elmar sai lausega uhkelt valmis . Avaldasime lärmakalt heakskiitu , kuigi jutu algus oli juba meelest läinud . Keegi hüüdis : " Elmar , sa oled prohvet , sa panid nende sõnadega oma saatuse paika " , kuigi hetk hiljem ei suutnud enam seletada , millist saatust Elmar endale kuulutas . Asi tekitas huvi , igaüks pakkus midagi , üks pöörasemat saatuseteed kui teine , nalja sai laialt . " Mees , sul on vähemalt saatus , teistel pole sedagi ! " Elmar muutus järjest süngemaks , lükkas põselihased riivi ja krambid ette . Ta püüdis meenutada , mida ta asja kohta varem oli mõelnud ja öelnud . Mina mäletasin küll . Elmar pistis mässama iga vihje puhul , et kusagil registris on vastuvaidlematult kirja pandud tema edasine elukäik . Olgu parteikongressi otsustes , olgu saatuseraamatutes või papa-mamma vagades soovides . Papa-mammaga oli asi kõige lihtsam , need olid vaiksed kenad inimesed , kord avaldanud soovi poja tuleviku osas , ei julgenud nad selle jutuga enam teist korda välja tulla . Elmar respekteeris oma vanemaid , kuid suhtus nende arvamusse kui kopikapurusse , mida ei tasu eriti hoida . Saatuse ja ettemääratuse võis ta kuradile saata . Parteikongressi saatis ta ka kuradile , ainult et kõrged võimud ei soovinud millegipärast tema korraldust täita . Elmar eelistas sellele mitte mõelda . Saatus tema kujutluses ei tähendanud mitte korda ja ettemääratust , nagu meie , lihtinimesed , arvame , vaid määramatust ja kaost . Hea vana saatus kamandab ju kusagilt kättesaamatust kõrgusest . Kui aga keegi väljaspoolne ja kauge korraldab ja käsib , pole see kunagi usaldusväärne , ei või iial ette teada , kus pauk käib . Elmar tahtis aga ise olla peremees oma majas . Hetkel küll polnud tema mõtlemine enam kuigi järjekindel , kuid ilmselt ta siiski mäletas üksikuid pidepunkte oma kunagistest ütlemistest . " Lähme ennustaja juurde , uurime Elmari saatuse välja ! " hõiskas Elli . Võtsime paar veini reisimoonaks kaasa . Esimese jõime ära Pioneeride pargis , teise veel kusagil . Käevaataja ukse taga oli Elli eeskõnelejaks . Ma ei tea , kust ta seda vesinikblondi prouat tundis . Too oli millestki ilmselt häiritud , kuid manas ette seltskonnadaami näo ja lasi meid uksest sisse . " Noormees , ulatage oma käsi , " lausus ennustaja , Elmari vaim aga tuuritas juba mägede kaugustes . " Madam , te palute minu kätt ? Kahjuks olen ma juba abielus , " pudistas ta . Plaat jäi ühel kohal keerlema , Elmar ei saanud sellest ringist enam välja , ta aina kordas ja kõkutas naeru . Olukorra lahendas Maila , kes tõusis ja salapäraselt naeratades istus ennustaja ette . Maila sirutas käe , algul millegipärast käeseljaga ülespoole , nagu vanasti daam kavalerile suudlemiseks . Siis mõistis ta oma viga ja nähtavale ilmus kergelt roosatav peopesa , vaevumärgatavate sarvestunud mõhnadega sõrmede liitumiskohas . Tema käsi oli kitsas , samas polnud sõrmed liialt pikad . Pikkade sõrmedega on mul olnud kokkupuudet , mul on nendega omad arved . Nad sunnivad mind enda järele jooksma , neist lähtuvad peenikesed nöörid , mis kinnituvad minu randmete külge ja panevad mind tõmblema . Pikkades sõrmedes aimdub erootilise puudutuse lubadus , kuid nad oskavad ka imeelegantselt osutada lahkumiseks uksele . Lühemad sõrmed peatuksid poolel teel ja annaksid veel ühe võimaluse . Ma olen alati tähendusrikkaks pidanud naise randme kuju ja mõõtu . Sellesse oleks nagu kodeeritud kogu tema lugu , kuni intiimorganite mõõtudeni välja . Maila randmed olid usaldusväärselt vormitud , nad olid hõivatud endaksolemisest . Kui Maila trummeldas sõrmeotstega lauaservale , polnud kunagi kuulda küünte kriginat . Ma ei mäleta , mida ennustaja Mailale kuulutas , sellel polnud tähtsust . Kuid läbi alkoholiudu mäletan selgesti Maila ilmet . Oli näha , et ennustamist polnud talle vaja , ta teadis ise kõike juba ammu ja palju paremini . Vahepeal oli Elmar ennast piisavalt kogunud , et asetada käsi eksimatult ennustaja vaatevälja . " Noormees , see on kummaline , ma ei oska seda seletada " ütles daam pärast paariminutilist vaikust . " Teie elu nagu katkeks vahepeal , et jätkuda uuesti kunagi hiljem – siis , kui sellega pole midagi enam peale hakata . " On saabunud öö . Tuli on kustutatud . Sirutan käe teki alt lauale ja puudutan sõrmeotstega kivi . Kivi mäletab eksimatult kunagisi geoloogilisi kataklüsme , need on vajutanud valged jooned tema mustavasse pinda . See on tema kirjapandud lugu , kuid millegipärast seostan seda ka enda looga . Ma pole muidugi nii ülbe , et kujutleda kunagisi maapõuejõudusid ponnistamas , et šifreerida joontesse ühe sandi aastamiljonite pärast teokssaavad toimetamised . Pigem võib arvata , et mingil arusaamatul põhjusel olen võtnud kätte ja käinud oma teed nende joonte järgi , et ma olen kogu elu juhendunud valgetest triipudest , mida küll praegu pimedas ei näe , kuid mida tean peast . Et need on noodid , mille järgi olen mänginud oma vilepillilugu . Miks ka mitte , need armid on ilusad . Me kõik oleme siiruviirulised , meie kivinenud pealispinnas on praod , nendesse on omakorda paakunud hilisemad setted . Võib-olla kivi vaatab mind ja leiab ilu ka minu armides – nagu mina tema joontes . On joon , mida millegipärast pean omaks . Ma süütan lambi ja näen , kuis see kulgeb kõrvuti paljude teistega . On kriime , mis lõikuvad minu joonega liugja nurga all . Mingiks hetkeks nad liituvad ja liiguvad koos edasi , siis tulnuk eraldub taas ja jätkab oma teed muutunud nurga all . Minu joonel on eriline omadus – ta ei katke kunagi . Ta aina keerleb ja keerleb ümber kivi , ikka ringiratast , nõrkemiseni . Ta keerles enne mind ja jääbki keerlema . Hommikul , kui uut särki selga tõmban , jääb minu kongnina ette ja särk ei taha üle pea libiseda . Minu kolp on piisavalt kiilas ja voolujooneline , et mitte takistada rõiva liikumist . Kuid sellest pole küllalt . Tihti saab elus takistuseks see , mis meis on väärtuslikku . Ma olen olnud ninakas . Ma olin tähtis nina . Ma toppisin oma nina igale poole . Ma sain nina pihata . Ma lasin nina longu . Minu hiigelnina suurim väärtus on , et ta pole kunagi olnud nohune . Rosalind on kinni püüdnud hiire . Hiir sabapidi kahe sõrme vahel , tuleb ta mulle seda näitama , teises käes klaas minu jaoks keedetud rohelist teed . Ma ei suuda kohe otsustada , kumma käe pakkumine vastu võtta . Hiir tekitab tõrget , seepärast võtangi selle . Loom on šokis ja ma pean teda surnuks . Küllap minu käesoojusest ( tahaks nii arvata , ei meeldiks mõelda , et põhjuseks võis olla lähedase teeklaasi hingus ) ärkab ta ellu . Kiire liigutus – ja läinud ta ongi , näen teda raamatukapi alla jooksmas . Rosalindi silmad hakkavad pilkuma . Jahikirg oli haihtunud . " Ma ei mõista , ma ei mõista , " pomiseb ta omaette . Jalgu järele lohistades tatsab ta kööki . Hetke pärast tuleb tagasi ning asetab raamaturiiuli ette alustassi piimaga . Tee mulle , piim hiirele . Rosalindil on omamoodi arusaamad maailma asjadest , sinna kuulub ka piima limpsiv hiir . Elmar oli temast rääkinud korduvalt . Ta ütles " professor " , kuid tegi seda erilise rõhuga s-idel , mis tema keeles tähendas , et pärisprofessoriga tegemist küll pole . Ma olin juba ammu soovinud seda tegelast oma silmaga näha . Lõpuks kutsus Elmar mind kaasa . Professor elas vanas kivimajas keset veel vanemaid puumaju . Oli veel puukuure , mis võisid olla kas päris vanad või hoopis äsjased , polnud vahet . See oli kant , mida igal ajastul oli püütud hakata uueks murdma , kuid sellest ettevõtmisest oldi alati ja vääramatult loobutud . Tulemuseks oli kaootiline kogum üksteist põrnitsevaid ehitisi , omamoodi unustatud mänguasjade kast , kuhu kasvav laps on järjepanu ära visanud tüütama hakanud lelud . Tükk aega pärast kella helistamist hakkasid kolisema riivid , uks avanes ettejäetud keti jao . Lühikest kasvu vanamehe nõelteravad hiiresilmad uurisid meid tähelepanelikult . Ilmselt oli Elmar minu tulekust ette teatanud , sest kett ragises rahustunult , uksepilu suurenes veel paarikümne sentimeetri jagu ja me pugesime sisse . Ma ei saanudki selgeks , kui palju olenes korteri labürintlik jaotus seinte paigutusest , kui palju kõikjale topitud raamaturiiulitest . Vanamees tippis kogu aeg kahtlustavalt meie kõrval . Iga kord , kui ma peatusin , et mingit köidet uurida , pobises ta : " Selles pole midagi huvitavat , seda ei maksa vaadata ! " Elmar võttis portfellist kotikese pontšikuid ja andis need vanamehele . Too leebus märgatavalt . " Tead , viimati leidsin siit Schopenhaueri " Elutarkuse " , " sosistas Elmar . Ta näitas mulle oma lugemispaika . Ta oli kemmergusse kombineerinud kokkuklapitava lugemislaua . Parajaks saetud plaadilt võis lugeda suuri punaseid tähti : ELAG <arv> . M PROLET Vineeri saamiseks oli Elmar oma instituudis pihta pannud <arv>. mai rongkäigu jaoks maalitud plakati ja selle siis vanasse kotti pakitult siia tirinud . Istudes prill-laual , oli hea sinna raamatut asetada . Märkasin , et vanamees oli mööda pikka kõikuvat redelit lae alla roninud ning toppis pead raamaturiiuli ja seina vahelisse prakku . " Mida ta teeb ? " sosistasin . " Tal on seal seinas auk . Ta käib õhku hingamas , " vastas Elmar Jäi mõistatuseks , kuidas läbi Stalini aja oli vanamees suutnud säilitada raamatukogu , mille igas kümnendas köites kummitas Siber . Ilmselt oli ta niivõrd hall ja silmatorkamatu , et keegi teda ei märganud . Ma külastasin teda veel üks kord , kaasas pontšikud , ja siis ta jutustas lapselikult itsitades , kuidas ükskord siiski oli tema juurde tuldud . Ta oli ülemuse kõrvaltuppa kutsunud ja sellele paki briljantkaelakeega taskusse poetanud . Rohkem teda ei tülitatud . Hiljem sain teada , et just nendel ränkadel aastatel hakkas tema raamatukogu paisuma . Rekvireeritud raamatuid ei põletatud , need müüdi asjahuvilistele teadaolevates kohtades . Vanamees oli pidev ostja . Tal oli vanu pilte , serviise ja hõbedat , mida ta omakorda rahasaamiseks variisikute kaudu müüs . Rosalind on aastatega kogukust korjanud vaid näpuotsa jao . Nooruses polnud ta ei paks , ei kõhn , võiks öelda , et paras Eesti keskmine . Nüüd on ta külge kasvatanud vaid õhukese kamarakihi ning deformeerunud selle all lihtsalt lopergusemaks . Sellegipoolest punduvad vormid tema pingul riiete all tihketeks , kinninööritud voltideks . Rosalind kannab nimelt lõpuni kleite , mis pärinevad noorusaegadest . Seetõttu ongi tema rõivad alati natuke kitsad . Vormide tihkus annab aga talle erilise voolujoonelisuse . Vaatamata kõikuvale kõnnakule loovib ta täpselt minu kappide ja toolide vahel . Elekter katkeb ja tuba mähkub pimedusse . Näen üle õue võõras aknas taskulampi vilkumas . Rosalind , kes asutab parajasti lahkuma , pöördub tagasi ja läheb kööki . Kuulen , kuidas ta sahtleid mööda kolistab . Hetke pärast , käsi varjuks ees , tuleb ta küünlaga tuppa ja asetab selle minu ette lauale . On nõnda , et küünlavalguse lõikuvatest varjudest vormuvad näojooned teravateks ja otsusekindlateks , märkan aga , et Rosalindi kivine nägu on saanud ootamatult pehmeks ja kõikehõlmavaks . Ta kumab raamatukapi klaasidelt peegelduva küünla taustal rahukuulutava meremärgina , loobudes hetkeks liikumast , et anda eksinutele aega suunavõtmiseks . Ta nagu ehmuks sellest ise , lööb käega ja ruttab minema . Kohale , kus ta seisis , jääb tükiks ajaks tühemik . Alles tasapisi hakkab see täituma varjude ja häältega . Orvades kivvi raiutud võlvide all põleb õlilampe , krobelistele seintele on nendest jäänud tahmased viirud . Lattidest raamil kantakse valgesse mähitud keha , ihuvormid tihkelt kinni nööritud nagu Rosalindil . Kust pagan ma seda mäletan ? Paksude raamatute vahelt kostub litauride kuminat . Maja kõnekooris domineerib lift . Nagu uksegi puhul , võib ka tema tekitatud helides eristada mitmeid pille , ehk ainult orkestri koosseis on tunduvalt avaram . Kui lift sõidab , võib masinamüras ja raudsete liitekohtade naksumises eristada vaevukuuldavaid helisid , mida mina nimetan pasunateks , flöötideks ja simbliteks . Võttis aega , enne kui õppisin neid eristama . Pikka aega ma seda ei hoomanud ( nagu me ei kuule ka vaikseid helisid mööduvate inimeste kõnes ) ning lifti käivitumisega kaasnevad pidevad kolksatused ärritasid mind . Ma tajusin selles vaid agressiivsust . Nägin , kuis tuimestavast metallilärmist ilmuvad seinakalendri akvarellpiltidele õliplekid . Ma püüdsin ründava müra eest põgeneda , kasutades kõiki vahendeid . Peitusin nägemusse kaevult tulevast neiust , paljad jalad astumas kasteheinas . ( Ma olin seda vaid korra näinud , sõites varasel hommikul kõrvalteid mööda Tallinna poole , lükates laiskade roolikeeramistega edasi päralejõudmist . See oli vaid viiv , mil ta astus sirelipõõsa tagant lahtirulluvasse vaatepilti , et saada siis taas maetud ettesööstvast künkast . ) Et liftimürinaga on asjad keerulisemad , märkasin tol ööl , kui olin varavalgeni lugenud . Kui kõlas liftiukse sulgemiskolks ning sellele järgnev releede klõbin , registreerisin automaatselt , et koju on jõudnud preili ülemiselt korruselt ( seda oli mulle öelnud juba välisuks ) . Kui lift liikuma hakkas , tabasin esmalt mingi meloodilise undamise , mis muutis mind valvsaks . See avastus oli üllatav , sest trosside ja hoorataste õlises loomuses oleks vist ennatlik otsida tungi vaimsuse poole . Kuni sain oma kepid pihku ja aluspükste väel komberdatud välisukseni , oli lift piduliku lõpuakordiga oma liikumise lõpetanud . Kostusid kõrgete kontsade kojujõudnud tööinimesesammud , uks kääksatas ja lukk tegi klõpsu . Järgnevatel öödel võitlesin unega , kuni sain selgusele erinevate pillirühmade paiknemises küll keldris , küll katuse all . Edasine kuulamine veenis mind , et tegu polnud pelgalt ilutsemisega ega erinevate sõitjate tunnusmeloodiatega . Mul tekkis kahtlus , et mingid variatsioonid , erinevate pillirühmade esileastumised , seostuvad lifti kasutaja meeleoluga , ka sellega , kuidas on kulgenud tema päev , milline on tervis , ja koguni sellega , kuidas ta on riietatud . Lift kui vana esteet pöörab suurt tähelepanu oma kasutaja välimusele . Nädala pärast tirisin madratsi esikusse ja jätsin välisukse ketiga suletult paokile . Asja toimumispõhimõtted hakkasid selguma alles siis , kui ma ühel ööl poolalasti ja värisevi põlvi trepimademele hiilisin ja kõrva küll siin , küll seal vastu liftišahti vibreeruvaid raudosi surusin . Tundus , et kõik need võrgutrossid ja nurgatalad on häälestatud mingis keerulises helistikus ning teavad täpselt , millal on aeg soleerida või koonduda ansamblisse . Lift meie majas pole peidetud seinte vahele , vaid asub trepikoja keskel , astmestik boana keerlemas ümber pööninguni ulatuva traatidest ja varrastest linnupuuri . Kabiini ukseks on kokkulükatav võre , külgedel on klaasaknad ( kunagine peegelklaas on küll asendatud pesemata tavaklaasiga ) . Kabiinis koha sisse võtnuna näed kõigepealt trepil kõndija terasvõrgust viirutatud jalgu , siis kätt , siis alles silmade ärritunud külgpilku . Aeg-ajalt lõikab möödujat diagonaali pidi pooleks mõni juhuslik möödalibisev tala . Trepil käija on liftis sõitja vastu alati vaenulik ning surub huuled põlastavalt kokku . Kui liigud ise astmetel , näed endast mööda jõnksuvas vaatetoosis nagu monumendi otsast mahakruvitud poolfiguuri , poos tardunud võimalikult elulähedaseks . Sestap panen liftiga sõites alati lipsu ette ja püüan näida massiivsemana kui olen . Lift on hakanud mind painama , ma mõtlen temale pidevalt . Ta teab midagi , ta teeb uduseid vihjeid . Ma ei suuda mõista , kas lift salapäratseb ja naerab minu taipamatuse üle või pole mina suuteline jälgima tema kõnet . Peatunud buss sülitas mu talvisele pimedale metsaservale . Harjumatud silmad suutsid vaevu eraldada puulatvu mustavast taevakummist . Bussi valgustatud vitriin hakkas mu selja taga liikuma , viies vähesed järelejäänud reisijad vastu oma saatusele . Kusagilt pidi alguse saama metsatee ning tõepoolest tabas jalg sissesõidetud rattaroobast . Nõrkeva patareiga taskulamp näitas tühimikku kuuskede vahel , seal võis ollagi läbipääs . Teadsin varasemast , et kuni esimese taluni on minu teejuhiks vasakut kätt jääv lattaed . Lülitasin lambi välja , et lasta silmadel harjuda . Lund oli tulnud palju ja iga paari sammu tagant eksisin sissetallatud rajalt põlveni ulatuvasse pehmesse massi . Lumi peibutas rahunema ja endasse viskuma . Oodaku aga ! Lattaia jälgimisest polnud suurt abi , see sulas kokku mustava metsaservaga ja ma lohutasin ennast mõttega , et teelt kõrvale kaldudes jooksen ma sellele nagunii otsa . Teisel pool teed pidi olema vist kraav . Talu valgustatud aken ilmus kuuseheki tagant varem , kui ma lootsin – raagus puud paistavad kaugele läbi – , võõristavalt mängis raadio hõredalt langevatesse lumehelvestesse , oli mingi tolle ajastu patriootlik massilaul . Nüüd seisis mul ees kõige raskem ülesanne – jupp lagedat heinamaad lummemattunud rajaga . Silmad hakkasid kohanema ja ma takseerisin eemal asuvat metsaäärt . Olin siin käinud kord või kaks , sedagi suvises mälupetvas leitsakus . Siiski mäletasin , et kohas , kus rada suubus uuesti metsa , kasvas suur kask . Võtsin umbes suuna ja hakkasin sumpama , püüdes pingsalt läbi pimeduse silmata kase võra . Tume metsamass hakkas lähenema , kuid kaske polnud . Peatusin . Pöördusin järsult paremale ja hakkasin liikuma piki metsaäärt . Mõne aja pärast näis mets hõrenevat , kuid mida polnud , see oli kask . Keerasin ringi ja hakkasin oma jälgi mööda tagasi minema . Jäljed kaotasin varsti , kuid ilmselt suutsin suunda säilitada , sest mõne aja pärast silmasin taevasse ulatuvat okstepahma . Nagu näitas taskulamp , olid puude varjus säilinud riismed inimese astutud rajast . Taipasin , et on kasulikum taskulamp kustutada ( ei tea , kunas teda rohkem võib vaja minna ) ning juhinduda tee kohale mustavate puude vahele jäävast paarimeetrisest taevatriibust . Nii ma astusin , pea kuklas , püüdes jalgadega läbi pehme lume tajuda tee kõvadust . Ilmselt hakkasid pilved hajuma , sest ma silmasin paari tähte . Ma läksin nende järgi , vaid hetketi kadusid tähed etteulatuvate kuuseokste taha . Kordasin endale : need on tavalised puud , need on tavalised puud , ning korraks jäin seda isegi uskuma . Mustav tühjus võis peita mida iganes . Ma ei tea , palju oli möödunud aega , kui tüvede vahelt vilksatas valgus . Mets taandus ja minu teed takistas lattvärav . Astusin valgustatud akna juurde . Laua taga , ees petrooleumilamp , istus Elmar . Hetk hiljem oli ta juba uksel , otsaesine varjumas madala piida taha . " No tere , " ütles ta , et siis alles mõne hetke pärast kõrvale astuda ja mind sisse lasta . Kaugemal , pliidi ääres nägin Ellit nuge-kahvleid kuivatamas " Nad on nii kaua seisnud ! " " Kus teised on ? " küsisin . " Küllap tulevad . " Sel õhtul ei tulnud enam keegi . Oli järjekordne aastavahetus . <arv>. vist . " Sa oled läbi külmunud , " ütles Elmar ja kallas mulle kandilisse klaasi poolejagu viina . Elli asetas klaasile heeringavõileiva . Pommidega kella osutid lähenesid kaheteistkümnele . Elmar võttis nurgast jahipüssi ja me läksime välja . Ilm oli läinud selgeks , läbi lahtijäänud majaukse kuulsime kumedaid kellalööke . Kui kajas viimane , põrutas Elmar mõlemast rauast kuu suunas . Või natuke mööda , sest kuu jäi taevasse . Elli oli seadnud kaevurakkele klaasid ja pudeli šampanjat . Külmast kangete kätega kohmitsesin pudeli lahti , korgiplaks oli vaid nõrgaks jäljenduseks püssile . " Ilusate aastavahetuste ritta veel üks , " ütles Elli ja peitis nina klaasi . Me tammusime lumes ja jõime vaikides . Toas istusime pliidi ette . Elli lõikas lahti ahjust võetud hane . " Siin elas varem üksik vanapoiss , " alustas Elmar . " Ma sain temaga hästi läbi . Teisi inimesi ei lasknud ta väravast kaugemale , ässitas koerad kallale . Tal oli lakas igavene pakk Vabadussõja-aegseid ajalehti . Ma käisin neid tudeerimas . Vanamehe enda mälu oli nagu raudnael , kuid ega ta tahtnud algul rääkida . Keeras jutu mujale . Kuidagi peilisin välja kirsilikööri , sellega oli mingi pull seotud . Mingid omad erilised mälestused , millised aga , sellest ei tahtnud ta lõpuni juttu teha . Kui aga likööripudel lauale ilmus , siis hakkas ta kõigest muust küll rääkima . Igasugust põnevat värki . Komissarid oleksid lolliks läinud , kui oleksid kuulnud . Kui ta ära suri , jättis ta maja minule . See jahipüss on tema oma . Kusagil pidi tal olema peidetud ka kuulipilduja , kuid ma pole seda leidnud . " Jäin süngeks . Mida kuradit on meil endil meenutada , kui kunagi tulevikus tulevad nolgid meilt kuulipildujat küsima . Värvilised rõngad ronisid mööda ahju , tegid ajus ringi ära , põrkusid ja vahetasid värvi . Elmar ajas rõngad varda otsa ja lükkas tulele küpsema . Tuba oli kord kolmnurkne , kord kuusnurkne . Korraks ronisid toa nurgad taas oma kohale . " Ja millega sina tegeled ? " küsisin Elmarilt . " Ah ei millegagi ! " lõi tema käega . Minulgi oli raskusi ütlemisega , millega tegelen . Ma olin just hakanud huvi tundma oma õpingute vastu – viimasel kursusel , parem hilja kui mitte kunagi . Kuid hetkel ma polnud suuteline meelde tuletama . Midagi küll nagu tuksles kuklas , praegu tundus see eriti tähtis , kuid ma ei suutnud sõnastada , mis see on . Püüdsin ennast kokku võtta ja sellest siiski Elmarile rääkida , kuid ei märganud , kunas ta oli minu juurest lahkunud . Tundsin isegi kergendust , sest alateadlikult mõistsin , et see lugu poleks teda eriti huvitanud . Olime vist veel väljas käinud , sest ma märkasin , et mu kulmud on lumised . Mäletan veel , et Elli laulis . Elmar haaras tema rindadest ja hakkas neid mudima . Ase tehti mulle vanast peremehest jäänud lambanahksele kasukale . Kunagi varem seal Munamäe tipus tõi tuul kaugete rukkipõldude lõhna . Aeg oleks tookord nagu seiskunud igaveseks . Aeg , mis liigub , on mingis mõttes kole asi , ta hakib värvid ja lõhnad juppideks , keerutab nad segamini ning lõpuks haakuvad kõik valesid otsi pidi . Liftikabiin on ammustest aegadest vooderdatud sügavpunase mahagonivineeriga , pind poleeritud peegeldama elegantset lambikuplit . Kuplit enam ei ole , on vaid lahtine lamp . Kabiini tagaseinas asub peegel , mille üks nurk on puruks löödud . Peegli all olnud iste on lahti kangutatud ja ära viidud . Vasakpoolses nurgas on üritatud tuld teha . Seintele on terava esemega kritseldatud sõnu , mida sellisesse kohta tavaliselt kirjutatakse . Korrusenuppude kohal aga püsib nurkadest kinnikruvitud ( vaid üks kruvi on kadunud ) metallplaat , millel seisab kuldsete tähtedega mustal foonil : AS Franz Krull . <arv> . a. See liftikabiin on vist viimane omasuguste seast , mis meie linnas säilunud . Istun oma laua taga ja võtan laekast pudenevate hallide kaantega õblukese brošüüri : " Masinaehitusvabriku aktsiaseltsi " Franz Krull " põhikiri " . Sealt loen : " §<arv> . Masinaehitusvabriku aktsiaseltsi " Franz Krull " eesmärgiks on metallide valamine , igasuguste masinate , masinaosade , ehitus- ja majapidamistarvete ning teiste metallsaaduste valmistamine ja nendega kauplemine Eestis ja välismaal . " Ma leidsin selle trükise pärast Inge surma tema õmblustarvete karbist . Inge isa Anton oli AS Franz Krulli prokurist . Raudse haardega ärijuhina vabastas ta härrasdirektorite kolmiku tüütuimast – vajadusest võtta vastu otsuseid , samas jättis neile magusaima – illusiooni , et nad seda siiski teevad . Oma nimekaardile võis ta lisada " dr. jur . " Direktorid pärinesid seltskonna alustalade hulgast ja selleks olemine jäi ka nende edasiseks ametikohuseks . Asendamatus ja doktorikraad sai onu Antoni seltskondliku tõusu aluseks . Elegantne ja mahedate tumedate silmadega ( see oli ka tema ainus märgatav semiiditunnus ) , liikus ta omasugusena kõrgseltskonnas ja oli suutnud soetada arvestatava varanduse . Kui venelased tulid , sulgus ta kabinetti , avas seina müüritud seifi , ajas hästiistuva ülikonna taskud mingeid karbikesi täis , toppis kõige otsa brauningu , suudles naist ja last ja väljus uksest . Mitte keegi pole teda hiljem näinud . Tädi Manda , Inge alalõpmata hädaldav ema , osutus vapramaks , kui sugulased eeldasid . Ta sai tööle linnavalitsuse tindilõhnast läbiimbunud arhiivi – oli seal edaspidi kõikide võimude ajal – ning pühendus Inge kasvatamisele . Ei tea , kumb neist kumba rohkem toetas ja kasvatas , see oli risttoetamine , nad said sellega hiilgavalt hakkama . Nende kodus pidasid vestlustundi eestiaegsed raamaturiiulid ja nurgalambid , unustatud filmimeloodiaid laulis juugendlühter . See polnud küll enam omaaegne suur härrastekorter , algul pandi nende juurde manuliseks töölisperekond sellestsamast Krulli tehasest , siis õnnestus neil endale vahetada väiksem , kuid omaette korter Lilleküllas . Kõikesuutev onu Anton oli ka minu isal aidanud omandada näputäie Franz Krulli aktsiaid . Pildid ja kaarduvad tekstid olid trükitud isemoodi paberile , selle katsumisel sündis näpuotstes selgrooni leviv surin . Vene ajal neid algul ikka võeti välja ja vaadati , kuni ununesid rändama mööda sahtlipõhju . Viimaks omastasin ma nad oma mängude tarvis . Ükskord koju tulles tabas isa mind naabripoisiga miljonäre mängimas . Närviliselt korjas ta väärtpaberid kokku ja hakkas neid ahju toppima . Kuulsin , kuidas ta ütles emale : " Need on piletid Siberisse . Kui need leitakse , tehakse meid kapitalistideks . " Oli <arv>. aasta . Isa pilku oli koondunud Siinai mägede nukrus . Aktsiate kupongid jäid aga alles , ma lõikasin nad lahti ja kleepisin koolivihikutele . Matemaatikaõpetaja , valge habemega vanahärra , jättis mind peale tunde . Ta seisis tükk aega mõttes akna juures , trummeldades sõrmedega vastu klaasi taga paistvaid raagus puid . Siis ohkas : " Sa pane oma vihikutele õige teised paberid ümber . Nii on ilusam ! " Ta andis mulle sõbraliku müksu õlgade vahele ja saatis koju . Kuulamise aeg on öösiti . Päevane heliruum on saastatud ning helide eristamine raskendatud . Oleks vaja ülipeeni filtreid , et sõeluda välja kõik need loendamatud ja asjasse mittepuutuvad rutiinhelid . See on suur pingutus ja ma olen juba liialt vana , et sundida ennast selleks . Kuid ka korrastatuma helitausta kuulamist tuleb õppida , see pole oskus , mis oleks kaasa antud sündimisel . Tihti ei kuule me ka seepärast , et meie endi keemia kobrutamine summutab kõiksuse peene helikoe . Alles siis , kui inimene suudab saavutada vaikuse ja rahu endas , võib ta kuulda seda , mida Sellel Suurel on talle öelda . Kuulamiseks vajalik sisevaikus võib tulla kahte teed pidi – kas rahunedes või kustudes . Kumba teed olen läinud ? See kinnimässitud kookon lattidest kanderaamil – olen see mina ? <arv> . aasta suvel oli vihma sadanud seitse päeva . Vihm heitis paari nende aastate standardse hallusega . Tallinnas oli juuni , ja lompe ja voolavaid rentsleid katsid suured mullid , mis tähendas , et sadu jääb kestma veel kauaks . Ootasin trammipeatuses . Me pidime siin kohtuma , et minna minu juurde . Trammide uksed avanesid ja sulgusid , neelates ja paisates välja tuiskava vee eest nägu varjavaid inimesi . Minagi hoidsin pead kummargil ning piidlesin tilkuvate kulmude alt sillutisele astuvaid jalgu . Vettinud püksisäärte , kummisäärikute , rasvaselt vett tõukavate vorst-jalgade seas polnud Elli elegantseid pahkluid . Otsustasin oodata veel ühe trammi , siis veel ühe ja viimase , lõpuks ei tea mitu . Elli jäigi tulemata . Olin päev varem istunud Kadrioru räämas kohvikus , kui tundsin endal pilku . Silmi tõstes märkasin kolm lauda eemal Ellit . Ta vaatas mind tõstetud kulmuga , pidades tarbetuks tervitada . Ma tõusin ja läksin tema juurde . Ma ei mäleta , millest me rääkisime , kuid tegime seda nagu jätkates äsjakatkenud juttu . Elli asetas käe minu käele : " Mitte praegu . Homme ! " Homme oligi too õnnetu mullidega vihmapäev . Päev pärast minu solgutamist trammipeatuses Elli helistas ja kekutas : " Kas tõesti lubasin ? Muide , ma ei tule kunagi esimese lubaduse peale . Kunas kohtume ? " Olin kas parasjagu solvunud või ei pakkunud asi piisavalt huvi , igatahes ajasin kaela kangeks – " vabanda , mul on praegu hullusti kiired päevad . Helistan sulle " . Panin toru ära . Pärandina Ingelt on mulle jäänud mitu mahukat perekonnaalbumit – needsamad , mida ma kunagi ammu ihaledes lehitsesin . Olin vapustatud , kui üle hulga aja nägin tädi Manda neiupõlvefotot . Kriimustatud pappkaart , algsele pruunile toonile lisandunud kolmveerandsajandi koltumus . Ta oli silmapaistvalt ilus tüdruk , etteulatuvatest hammastest hoolimata . Peas tollase moe kohane pottkübar , lühikesed juuksed kõrvade kohal keerdus , siidkleitki lühike , vöö puusadel , jalg koketselt üle teise , pilk üheaegselt õrn ja jultunud . Ma ise mäletan Mandat kui hobusehammastega sootut isendit , seljas kurguni kinninööbitud püstkraega must kleit . Laialivalguva prouaelu lõppedes leidis ta oma kutsumuse ranges pedantsuses , mis tegi ta asendamatuks oma kontoris ning aitas väikesele palgale vaatamata säilitada agulikorteris illusiooni kunagisest härrasrahva elulaadist . Pedantsus pole vist ainumäärav selgitus . Aeg-ajalt avas ta oma hinges mingid ventiilid ja klapid , sulges vastukaaluks silmad ja andis voli boheemlikult laiale joonele , millega tegi lõpu oma kuude kaupa kogutud hoiustele ( jättes alles siiski täpselt niipalju , et elada järgmise palgapäevani ) . Siis kutsus ta kokku sõbrannad ja sugulased ja pühitses enda või tütre sünnipäeva . Nagu vanasti ilmus lauale Meisseni portselanist serviis , mis oli muidu riidelappidesse pakituna peidetud diivanikasti . Tädi Manda esemed olid tugevatoimelised . Nad olid endasse imenud endiste aegade jõuvälja ning nende keerulised jutud väänasid vaese nõukogude koolipoisi vooluringi tagurpidi keerlema . Sama tugevatoimeline oli ka mälestus onu Antonist . Temast jäänud foliantide tuhm kaanekuld peibutaski mind elukutse valikul . Kord nädalas neid näha tähendas selget üledoosi . Neid hoiangi senini oma riiulis . Alles hiljuti sain teada , et Manda suur noorusarmastus oli luuletaja Andres Kirsikänd . Vist abielus olleski oli tal paar tagasilangust endisse kirge , mis aga ei viinud tõsiste tagajärgedeni sellel lihtsal põhjusel , et luuletajal hakkas igav . Ma võin poeedist isegi aru saada , sest selle aja fotodel oli Mandake oma sära kaotanud . Manda ise aga võttis oma kohanemist üle pea tõusva argipäevaga ilmselt rahulikult , võimalik , et ta nuttis paar peatäit ja ütles onu Antonile , et pea valutab . Asi võis olla ka selles , et filminäitlejaliku ärimehest Antoni kõrval jäi igerik luuletaja üpris armetuks vennaks . Sügavate silmade poolest oleks just Anton võinud olla poeet . Mis aastal see oligi , kui me läksime ja istusime Elmariga Lindamäel pingile ? Vist mõni eraldumist otsiv paarike oli selle tirinud põõsa taha , murdunud oksal ripnes kampsunist hargnenud roosa lõngajupp . Elmar võttis portfellist oma eestiaegse sõduri välipudeli , sellesama , mis oli kaasas Munamäel . Pudel oli metallist ja toekalt üle tõmmatud sineliriidega , küljes pandlad ja rihmad . Vedelik , mille sinna kallad , muutub kindlasti vanaks heaks vabariigi viinaks , mõtlesin , muud seal sees olla ei saa . Oli aga Moldaavia kolmetärnine . Me ei teeselnudki , et tahame millestki rääkida . Kõik sõbrad olid läinud oma teed . Me jõime nende mälestuseks . Varblased lendasid kohale , kuid mõistes , et meilt pole midagi loota , lahkusid . " Eks katsume päevad lõpuni veeretada , " ütles Elmar . Delikaatselt ei küsinud ta midagi minu kõmiseva seaduseväänajakarjääri kohta . Tema silmis polnud see asi , millest ühel mehel tasuks rääkida . Mõni ime – kogu see värk oli osutunud tunduvalt rutiinsemaks , kui arvasin ja nii pidasin ka ise paremaks vaikida . Olin vist tukkuma jäänud . Käsi , millega ennast meelekohast sügasin , on ikka veel õieli . Selle seljal on pikad mustjasruuged karvad . Mispärast käsi kiila ei lähe ? Langetan käe kolksuga lauale – minu massiivne tukatikullast pitserisõrmus teatab valjuhäälselt enda olemasolust . Tõstan käe ja löön sõrmusega veel kaks korda , nagu oksjonipidaja haamrit . Pakkumine on lõpetatud , vabariigi valgega ja Moldaavia kolmesega on asi ühel pool . Kulla kumisev hääl tõstab hetkeks minu enesekindlust . Lasen valgusel viltu langeda sõrmust ehtivale vapile , sellel pole esmapilgul minuga midagi pistmist . Reljeefselt tõusevad esile palmipuu ja mõõgaga käsi . Mul pole õnnestunud tuvastada suguvõsa , kellele see heraldiline sigrimigri kuulub . Kui aga pole omanikku , võin seda pidada leidvarana enda omaks . Tõepoolest , palm viitab regioonidele , mis minu sisemistel maakaartidel on alati olnud värvitud kõige ilusamate toonidega . Meelitan ennast ka arvamusega , et mõõk on omal kohal . Ma ei armasta kõhelda otsuste vastuvõtmisel , vaid üritan kõik asjad paika panna ühe löögiga . Sõrmuse poleeritud kant lööb helendama , riimudes vaikivate köiteselgadega . Kulla kuma pärineb alati nagu kusagilt mujalt , sellel pole toa konkreetse valguse tunnuseid . See oleks nagu varasemast meelde jäänud ja silma poolt projitseeritud sinna , kus ta ootamatult nähtavale ilmub . Mälestus kullast on meisse istutatud koos ihusoojaga . Kuld on nobe juurduja , ta imeb endasse teda puudutanud inimeste vaimsust , aga küllap ka elujõudu . Vanas kullas on kõike – kõiki kirgi ja lootusi . Selles on sõrmuse kuld ja vanade köidete kuld ühesugused . Peab olema kullast tugevam , et avada ventiilid ja lasta voolata endasse kõik temasse kogunenu . See on ohtlik , kuid sellest võib kasvada ka arvestatav jõud . Hoides oma ihu vastas kulda , kuulutan sõrmuse endised valdajad oma esivanemateks , nendest saab minu suguvõsa , minu au ja uhkus , mis oma pikkuselt , aga ka varjatud pahedelt võiks kuuluda kuulsaimate suguseltside hulka . Mul pole midagi aadliseisuse vastu . Kulla helendus näikse hetkeks valgustavat minu eelmiste elude tegemisi , kuid ma ei viitsi mõelda , milliseid . Paar nädalat pärast viltujooksnud kohtumist nägin juhuslikult Ellit kohvik " Moskva " ees . Sõnagi lausumata võtsime käe alt kinni ja läksime minu poole . Elli tundis minu elamist , ta oli siin palju kordi käinud koos Elmariga . Nüüd heitis ta mulle üle õla iroonilise pilgu ja suundus vannituppa . Hakkasin kohvi keetma , kui kuulsin teda hüüdvat : " Kuhu sa jäid ? " Astusin vanni juurde , ta hakkas märgade kätega lahti päästma minu püksirihma . Irooniast polnud enam jälgegi . Ta tegi jalgadega libedas vannis abituid liigutusi , et mind vastu võtta . Kuid abitud olid need vaid alguses , ta kohanes olukorraga kiiresti . Ma püüdsin edvistada eriskummaliste poosidega , kuid kitsukeses vannis polnud need enamikus kasutatavad . Elli osutus leidlikumaks , tema vormis puusad suutsid ennast pöörata uskumatute nurkade all . Liituvate kehade vahelt väljapritsiv vesi mulksus aina tugevamini , hääl lehvis meie ümber ja täitis meie hingamisteid . Meelde salvestus , kuidas mullitavad veenired voolasid märgadest juustest üle ta laugude ning suutmata maha jahutada põskede õhetust , kogunesid tilkuma rinnanibudele . Elli küünitas keerama kraani , et asendada põrandale pritsinud vett . Ta rääkis pidevalt , need olid enamasti küll üksikud sõnad , mille tähendus oli teada vaid temale ning mis , nagu järgnevatel kordadel mõistsin , kaardistasid tema enda salateekonda . Kui ta jõudis tormilise lõpuni , oli vann suuremalt jaolt tühi . Olin lootnud , et pärast , kuivanult ja mahajahtunult , veedame rahulikult aega . Midagi tuli parandada . Ma polnud endaga rahul , initsiatiivi kaotamine äsjases kahevõitluses oli räsinud minu eneseusaldust ja ma vajasin hingetõmmet , jutuajamist ja kärakat . Kuid ta kuivatas ja riietus kiirustades , lastes mul endale ulatada püksikesi , rinnahoidjaid ja sukki . Lahkudes oli ta muie taas irooniline , siiski vast kraadi võrra leebem . " Kas helistad mulle ? " Muidugi helistasin . Kui me järgmine kord kohtusime , oli ta rahulikum ja pehmem ning mul polnud raske domineerida . Olin enda silmis oma au taastanud ja sellest oleks ehk piisanud . Elli aga istus tugitooli , sirutas oma kahtlemata kaunid jalad välja ja pani sigareti põlema . " Sa soovisid seda juba ammu ? " Ma polnud kindel , kas just soovisin . " Aga sina ? " " Siga ! " Elli hakkas naerma . " Te olite ikka paganama naljakad vennad ! Oma karja seest ei murta !! Teil kõigil käed värisesid . Muide , minul ka . Kas sa mulle konjakit ei paku ? " Elli rüüpas vaevumärgatava loksu . Nii väikene piisk ! " Ainult Elmari käed ei värisenud " lisas ta kortsus kulmul . Ta uuris oma lakk-küünelisi sõrmi , nagu võrdleks neid Elmari kämmaldega . Manasin silme ette : Elmari sõrmed olid lühikesed ja töntsid , kuid haaklesid täpselt , kui ta ussi õngekonksu otsa ajas . Need tõepoolest ei teadnud põhjust värisemiseks . Kujutlesin Elmari pöidlaid liikumas Elli rindadel . Elli silmad olid muutunud naeruseks . Esimest korda meie viimaste kokkusaamiste jooksul , seni oli ta naernud vaid huultega . " Ära nüüd ennast liiga vingeks vennaks ka pea . Ega sa mind kätte saanud veel pole ! " Me tegime pudelile lõpu peale ning läksime uuesti voodisse . Seekord oli mul raske temaga toime tulla . Rosalind istub elutoas raamaturiiuli ees , juustutükid põrandavaibal , ja kõneleb hiirega . Või arvab , et kõneleb – hiirt pole kusagil näha . See kas konutab kapi jala varjus või on kusagil maja lõpututes uuretes . Rosalindi see ei häiri , ta kõneleb hoopis hiirele kuuluva paigaga . Olen vist kuulnud usutunnistusest , mille järgijad ei kõnele Jumalaga , vaid kohaga , kus too tavatseb viibida . Või mõtlesin selle praegu välja ? Võib-olla on Rosalind enne minu tulekut valmis saanud olulise pihtimusega , praegu lükib ta igatahes ritta lihtsakesi meelitussõnu . Kuid võib-olla see ongi pihtimus . Ütlen kõige sisukama sõna , mida suudan , nimelt köhatan . Rosalind vaatab mulle pikalt otsa ja ütleb : " Vaata , kui häbematult suur sa oled ! Suured elukad arvavad millegipärast , et nad on ära teeninud suuremat tähelepanu kui väikesed . " Rosalind tatsab toast välja . Kuulen teda natuke aega köögis kolistamas – häälekamalt kui muidu . Siis klõpsab ukselukk ja läinud ta ongi . Õhtul ilmub hiir kapi tagant nähtavale . Ta ei pööra mulle mingit tähelepanu . Nagu mind poleks olemas . Hetkeks hakkan koguni ise kahtlema enda olemasolus . Kõiksus , milles liigub hiir , on täiuslik ja minul pole seal tõepoolest kohta . Võimalik , et see on vaid mõte minust , mis hulbib siin hommikumantli voltides – mõte , mida mõtleb keegi , kellel pole hiirest aimu . Või mõtleb hiir . Hiir tiirutab ringi , ronib siis lauale ja hakkab nuuskima taldrikul olevaid pirukatükke . Olen rahul , et ta pöörab tähelepanu millelegi , mis kuulub minu juurde . Pirukas , millest olen söönud , pole enam lihtsalt pirukas , mingis mõttes see on osa minust . Näkitsedes seda aktsepteerib ta kaudselt minu olemasolu . Olen saanud selle , mida ihkasin – kaudse tõendi enda materiaalsusest . Tõendid , mida siin-seal annavad kaasinimesed , pole tõsiselt võetavad , sest need tulenevad soovist kas meelitada või siis alandada . Hiir on usaldusväärsem . Püüan olla liikumatu , et mitte teda häirida . Ta seab ennast tardunult lauanurgale ja kuulatleb maja hääli . Ta teeb seda puhkuseta ning on näha , kuidas tema selg pingutub ja lõtvub vastavalt sellele , mida maja ütleb . Pidevalt reageerib ta millelegi , mida mina ei suuda tabada , kuid mis võib olla tähtis . Hiired teavad majast rohkem kui inimesed . Miski äratab tema tähelepanu ja ta sööstab asja uurima . Tõstan oma kivi Ingelt päritud albumilt ja peidan selle laekasse . Pean laual ruumi tegema , et laiad kaaned avanema mahuksid . Hallid kartongist lehed vajuvad kahte laama , minu ette ilmuvad fotod firma asutaja Franz Krulli <arv>. sünniaastapäeva tähistamiselt Seltskondlikus Majas ( ma juba tean , mis kujutab mida ) . Õhtukleidis tädi Manda , käes šampanjaklaas , koos mitme ammu kõduks saanud frakikandjaga . Järgmisel fotol kolm direktorit istumas ampiirtugitoolides , nende ümber seismas ärijuhist onu Anton ja veel paar esinduslikku härrat . Huuled sellel pildil on tahtekindlalt kokku surutud , erinevalt muude piltide rõõmsalt irevil hammastest ja silmadest . Paljud sündmused ja kohad selles pildigaleriis on pikkadel õhtutel saanud mulle lähedaseks ja mõistetavaks , paljudele olen juurde mõelnud oma lood . Aga on ka pilte saladuslike inimkooslustega , mille kogunemispõhjus jääb seitsme pitseri taha . Ma ei saa iial teada , millest olid esile kutsutud elevuspuhangud põskedel , millest räägiti , milleks oli vaja seda hetke fotol igavikustada . Igavikustamine on kahe otsaga asi , see eeldab ka teatepulga vastuvõtjat aegade teises otsas . Ma ei mõista toimunut ega või seega saada tunnistajaks aegade ees . Pulk on kadunud , igavikustamine jääb toimumata . Anton oli innukas pildistaja . Peale albumitesse kleebitud fotode on lehekülgede vahel peotäite kaupa lahtisi pilte , need pudenevad välja , ma tõstan nad üles ning pistan juhuslikesse kohtadesse , luues uusi versioone asjade seostest . Igavik pilgutab silma ega oska enam midagi öelda . Paljudel fotodel on vahelduvate esiplaanitegelaste varjus ikka üks ja sama korduv naisenägu . Nagu oleks teda pidevalt püütud salamisi pildile saada . Noor ilus naine , harilikult riietatud musta . Alati on ta vajunud mingisse raugesse tardumusse , veidi maneerlikusse , kuid igal juhul graatsilisse . Tema silmavaates ja kulmuhoiakus tunnen ära sama üleoleva hoiaku , mida imetlesin van Dycki portreedes . Pilt , mis mulle eriti meeldib , on tehniliselt praak . See on ülikontrastne , vaid valge ja must . Must kleit liitub mustade juustega , vangistades pimestavvalge näoovaali , must kordumas silmade ja suu kolmikus . Pimikueksitus on vorminud näo valge ja musta müsteeriumiks , selliseks , nagu kujunes aimdus sellest naisest õnnestunud , kuid igavamaid fotosid vaadates . On eksootilisi naisi – see sõna pole siiski õige , pigem on need arhetüübid , lapsepõlve pildiraamatute naised , kelle varju siin-seal märkame . Nende veripunaseks värvitud huuled hõõguvad mustava laiguna , koos sügavmustade silmadega moodustub üliintensiivne kolmik , millega võrreldes kõik teised näodetailid lahustuvad pimestavas helenduses . Igaüks on neist unistanud ja püüdnud unustada , kas unes või ilmsi , vahest koguni täiskasvanuna . Kuid vähe on selliseid , kellel on õnnestunud neid kohata . Mööduva liftikabiini kuminas arvan kuulvat Carla Krulli nime . Lift on ammu vaikinud , kuid ma kuulen seda nime üha . Rosalind ei naerata kunagi . Ta tuleb , käib lapiga üle lauast minu nina ees . Ootan , et ta tõmbaks sama lapiga ka üle mu näo , pealae ja kukla . Ilmselt ei võta ta oma tegevust küllalt tõsiselt . Ma pole veel saanud tema jaoks piisavalt reaalseks , see tähendab , lülitunud asjade maailma . Ma pole veel isegi kindel , kuhu ma kuulun . Vaatamata oma edevusele . Rosalind rahmeldab edasi . Täna ta võtab ette aknapesemise . Tõkked on kõrvaldatud ja toored , töötlemata välishääled ummistavad mu toa . Nad mulksuvad lauaplaadilt põrandale , niiske külm tõuseb minu haigeid jalgu pidi ristluudeni . Tundmatud helid hüppavad põrandalt seintele , klammerduvad sinna küüntega ja otsivad pilusid , kuhu edasi tungida . Sellest , kuidas ründavad helid levivad mööda seinu , kui ka sellest , kuidas nad siit-sealt tagasi põrkuvad , võib järeldada ebaühtlust müüride ehituses . Müürid on sama ebaühtlased nagu meie isegi . Mõned haavad ja kahjustused on kinni plommitud , mõned talad ja sambad on kunagi hoidnud kogu ehitust ülal , kuid uute seinte lisandudes on nad kaotanud oma tähenduse . Muutuste käigus võib saabuda hetk , kus oleme kohustatud ütlema , et maja pole enam see maja ja laed ning seinad ei vastuta enam sündmuste eest , mis aegade hämaruses on sellel aadressil toimunud . Ometi leidub kinnimüüritud seinaorvasid , mis hakkavad mõne juhuslikult öeldud sõna puhul kimedalt kaasa vibreerima , on seinatäidiseid , mis meeleheitlikult püüavad summutada mingit kindlat teadet . Maja sisaldab endas palju majasid , kes ebaõnnestunult püüavad üksteist vältida . Avatud aknad panevad maja oigama . Elli tuli minu juurde . Ta viskas käekoti aknalauale ja langes tugitooli nagu minu sülle . " Oled sa viimasel ajal Elmarit kohanud ? Muidugi pole ! Ta ei liigu enam kusagil . " " Eks me kõik ole jäänud paiksemaks . " " Tühja sa oled . " Elli rüüpas brändit , mille olin tema ette tõstnud . " Tema jaoks pole enam midagi muud kui tema katsehiired , kelle sabasid ta mõõdab . Kui sellest midagi tuleks , siis ma vähemalt kannataksin välja . Mäletad , kuidas me kõik ennustasime , et kolmekümne viieselt on tal Nobeli preemia käes ? Praegu on asjad hästi , kui saab tavalise kvartalipreemia . Hallus , hallus . Mäletad , kuidas ta tundis kõige vastu huvi , iga asja kohta oli tal oma arvamus ? Pealegi huvitav arvamus . Praegu ta tuleb koju , vahel ühmab , et mingid reaktiivid on töö juures jälle otsa saanud või et kellelgi seal valutavad hambad – ja kogu lugu ! " Elli vakatas ja hakkas uurima brändiklaasi . Nüüd ma tean , lift on mulle sellest pikkade õhtute jooksul rääkinud . Suure suguseltsi viimane võsu Carla Krull armastas liikuda näitlejate ja kunstnike seltskonnas . Onu Anton tundis teda juba patsidega plikana , nende perekonnad olid mingitpidi seotud . Värvilindiga buršina ronis Anton puu otsa , et tuua alla väikepreili Carla okstesse jäänud pall . Sellest sugenes mingi vandeseltslik kambajõmmisuhe . Carla püüdis igal võimalusel välja libiseda guvernantide valvsa pilgu alt , Anton oli " onu Anton " , kes rääkis igasuguseid põnevaid lugusid ja pakkus vahel sigaretti . Nüüd aga kohtusid nad " Niskamäe naiste " esietendusel . Ja loomulikult sellele järgneval šampanjarohkel banketil . Lapsepõlvest kaevub välja pilt – roheline kolmekümnendate aastate suvi ja palju inimesi , viilkatusega maja valgete aknaraamidega ja päikese kätte tõstetud korvmööbel , taamal mändide ladvad . Ju mingi kokkutulek kellegi tuttava suvilas , vahest Toilas . Toilat mainiti meil kodus sageli . Õuemurule vurab tumepunane lahtine sõiduauto – küllap sport- " Mercedes " , nagu nüüd rekonstrueerin . Maheda puusapöördega astub autost välja mustajuukseline poisipeaga naine , sügavtume naeratus helendaval näol , laseb silmadel voolata üle kohalolijate , tõstab käe , lehvitab ja suundub onu Antoni poole . " Tere , Ruutusoldat ! " Carla oli kui liblikas , kelle puudutusest asjad ei muutu . Või kui , siis rängalt . Rosalind on hakanud sagedamini minu pool käima . Muidu oli ta kiire oma tegemistes , nüüd aga toimetab tasa ja targu . Ta nühib kapiklaase aeglasemalt ja põhjalikumalt kui varem , eelistab teha toite , mis nõuavad pikka moorimist . Nõusid peseb läbi mitme vee ja teeb nende kuivatamisest pika rituaali . Ta kasutab kõiki võimalusi , et lükata edasi hetke , mil tööd on tehtud . Minu toas käib ta harva , kuid ma kuulen tema tegemisi . Mina teen , nagu ei märkakski teda , teesklen kirjutamist . Tegelikult ma ei kirjuta , hoopis joonistan pulkpoisse . Ma ei taha Rosalindi lähedalolekul mõtelda omi mõtteid . Ma ei kahtlusta teda pealtkuulamises , kuid tema kohalolek saadab pidevaid impulsse , mis üritavad sekkuda minu mälestustesse . Rosalindi pikkade päevade tõttu jäävad mul oma mõlgutuste tarvis õhtud ja öötunnid . Ma jään magama hilja , kuid sellest hoolimata olen varsti jälle ärkvel . Ärkamisjärgses pimeduses ei vormi aju valmisasju , vaid jooksutab silme eest läbi seosetuid katkeid . Nende juppide otsad on teravad , nad rebestavad aju õrna ollust . Kõige raskemad on varased hommikud . Nüüd , talvel , jääb veel palju tunde , enne kui hakkab valgenema ja ma saan registreerida vastasmaja seinal toimunud sündmusi . Ma ei taha süüdata tuld , valgustatud tuba ajal , mil pole veel valguse aeg , mõjub hullumeelsena . Öised lambid on sobilikud uksepilust luuramiseks , nii valvatakse surijat või raskelt haiget , kohatu valgus tooks need valvajad imekähku kohale . Ma ei taha ka äratada tähelepanu , olla ainsaks majakaks massiivses pimeduses . Ma kordan jälle ja jälle üle juba mõeldud mõtteid . Nad ei vormu sellest kaunimakujuliseks , kuid nende teravatelt nurkadelt hõõrdub liiva , mis satub mulle silma . Ma uinun uuesti . Toetun liftikabiini mittekõrbenud nurka , mõlemad kepid surutud põlvede vahele , loksun alla postkasti üle vaatama . Liftis sõita on sama mis reisil olla . Mõte hakkab rändama ja külastab ootamatuid kohti , kus ammugi pole viibitud . Liftipuuri terasvõrgus meenub korraga lapsepõlveaegne traatidega munalõikaja , mille abil hommikumantlis ema mulle ühel kaunil päevahakul munavõileibu tegi . Läbitud korrused ampsavad suutäite kaupa värelevat hommikut , munapuru suunurkades . Midagi võllide ägamises toob meelde ammuse öö , mil kuulasin hirmu ja põnevusega isa ja ema toast kostuvat naksumist . Ärgates vältisin pilgutõstmist . Ka nüüd , olles süüvinud öistesse kuulamistesse , tundsin alul südametunnistuse piina ning lifti astudes langetasin silmad . Kuid mulle meenus , et olen täiskasvanu . Öiste häälte keelatus seostub meis kõigis lapsepõlve hirmude ja armudega , need võivad panna südame kloppima , kuid täisikka jõudes on nende hirmuäratavus kustunud , nagu ka vanaema kunagistel käskudel süüa puder lõpuni . Ise teame , mis teeme ! Kes pole kuulanud läbi võõramaa hotellitoa paberõhukese seina üheöönaabrite armuhääli ! Hommikul vara nad lahkuvad ja sa ei kohta neid kohvilauas . Istudki seal ja sööd väikese lusikaga oma mannaputru . Ja nagu vanaema käskis – ei jäta midagi taldrikule . Tegelikult pole mul midagi häbeneda . Minu ja maja vahekord on teine . Minu kriipimised ja kraapimised , sammud ja seedimishääled liituvad maja kõnega , maja võtab need vastu ja kuulutab omaks . Minust on saanud tükk majast , ma osalen kõiges , mis toimub , seetõttu on kõik , mis öeldakse , öeldud ka mulle , ning oleks ülbus sellele mitte tähelepanu pöörata . Kui alla jõuan , kohtan postkasti kallal õiendamas teise korruse tšellomängijat . Tunnen ta ära helikatketest , mis on pudenenud tema riietele . Ta on võtme kaotanud ja kougib sõrmedega pilust ümbrikku . " Ma elan siin ! " naeratab ta vabandavalt . Seejärel , et veelgi veenvamalt tõendada oma kuulumist siseringi , vaatab mulle abitult otsa ning osutab oma tuhvlites jalgadele . Tema pikkade sõrmede vahel hakkab ümbrik postkasti pilust välja venima . Nurgake takerdub kuhugi ja rebeneb . Märkan , et ümbrikul pole aadressi ja et see oli kortsunud ilmselt juba enne väljasikutamist . Tšellomängija laseb kuuldavale korina , ta on ümbriku avanud ja sellest välja tõmmanud niisana rippuva kasutatud kondoomi . Kondoom kukub põrandale , tšellomängija kummardub ja tõstab selle kokkukortsutatud ümbriku abil üles . Ta põgeneb . Minul on postkastis vaid ajaleht ja reklaamipraht . Kunagi ammu , kui olin noor , jooksin alati esimesel võimalusel postkasti kontrollima . Kirjasaamine oli sündmus , see tähendas , et sa oled kellelegi vajalik , ning sellest võis saada uute sündmuste algus . Siis tuli aeg , kus saabunud kirjad vedelesid päevade kaupa lauanurgal , kuni leidsin hetke neid avada . Inimesi , kes tundsid huvi minu vastu , oli liialt palju , nende kurss langes , neid ei saanud võtta enam tõsiselt . Nüüd on siis ring täis , olen hakanud taas varakult postkastil käima . Taas ootan neid , kes soovivad minuga ühendusse astuda , kuigi kirjade kirjutamise kunst on unustatud ja ühendused toimuvad teisel viisil . Kirju tuleb harva , needki , mis postkasti ilmuvad , on tavaliselt arved . Sõnumeid saadab mulle peamiselt mulksuv veetorustik . Ma tean seda suurepäraselt , kuid tunnen ikkagi vajadust mõttetu rituaali järele . Jõuan üles , panen ajalehe lauale ja adun järsku midagi kummastavat . Ma koteerisin alltoimunu rutiinseks argisündmuseks , ütlesin " ahah ! " ja astusin edasi . Parajasti kui ma kemmergus istun , lendab minu aknasse saabas . Sel hetkel ma seda veel ei tea , kuid kuulen mürtsu . Tuppa tagasi tulnud , näen , et lillepott on aknalaualt põrandale puruks kukkunud , kõik kohad mulda täis . Alles seejärel märkan saabast lösutamas oma kirjutuslaual . Konts on paberilehel , kohvirõnga asemel porine kriim . Vettinud pael ripub lõdvalt üle laua ääre . Istun selle kupatuse ette toolile . Loobun juurdlemast põhjuste üle , võimalusi on liialt palju ja mulle ei meeldi näha mõttetut vaeva . Saabas omalt poolt ei pea mingit selgitust vajalikuks . Ma ei taha seda ise puudutada , seepärast lihtsalt istun ja vaatan , küll Rosalind järgmisel korral ära koristab . Mind häirib vaid paratamatus , et ma ei saa kohvitassi harjunud kohale panna . " Ma tõepoolest pean seda veidraks , et me teie poole niisuguse palvega pöördume , " ütleb naine ja loobub igasugustest liigutustest , " kuid minu tütar arvab , et me peame seda tegema . " Tütar istub tema kõrval , pea jonnakalt püsti ja huuled kriipsuks . Minul on saabas ikka veel laual ja ma katan selle ajalehega . " Muidugi sellest kõigest on praegu raske rääkida , " jätkab naine " kuid te peate teadma , et viimased kolm aastat polnud isa enam päriselt tema ise . Ma ei saa just väita , nagu poleks ta meid ära tundnud . Ta ütles , et mis me kiirustame , meie asi on siia maailma ilmuda alles aastate pärast , ei maksa teeselda , et me juba oleme olemas . Isa nimelt kujutles , et ta viibib minevikus , ta elas päev-päevalt uuesti läbi kõike seda , mis oli juhtunud vist nelikümmend aastat tagasi . Ta jutustas igal õhtul , mis tema arvates viimase kahekümne nelja tunni jooksul oli toimunud . Teinekord oli see päris piinlik – ikkagi vana inimene . " " Ema , see oli ju uhke , et inimesele anti võimalus kõik oma elu rõõmud veel üks kord läbi elada ! Ma tean tema sõnade kaudu teist päris palju ! " . Ta vaatab mulle koketselt otsa . Ta on tänapäevatüdruk ega punasta kõige selle pärast , mis ta minust nähtavasti kuulnud on . Ilmselt tunneb ta minu vastu huvi . Ema sõrmed on aga tagasi saanud liikumisvõime , need sebivad käekotti kinni ja lahti . Tütar kiirustab jätkama : " Vanaisa sai väga hästi aru , et ta surema hakkab . Ta ütles päris mitu korda , et ta tahab , et teie tuleksite teda matma . Ma palun teid väga ! " " Muidugi on see naeruväärne ! " ei saanud ema jätta ütlemata . Majas hakkab midagi järjest tugevamini vibreerima . See on naises kobrutav vastumeelsus , mis paneb aknaklaasid põrisema . Maja ühmatab ja väristab nahka – nagu hobune sapsu , peletamaks tüütavat kärbest . Naine ei meeldi majale . Miks ma Joakimit ei mäleta ! Ta oli minu pinginaaber . Suviti tegime pikki jalgrattamatku mööda Eestimaad . Tookord avastasime nii mõnegi elusaladuse . Maja raputab nüüd mindki – mis sa istud ja vaikid ! Ilmselt ta soovib , et ma sekkuksin . Lösutan rampväsinult kušetil . Matusepäeval tulid kaks noormeest mulle järele ja talutasid autosse . Sooviti , et ma kõneleksin . Ega tegelikult ei soovitudki , see oli neile tüütu värk , mis tuli kaelast ära saada . Ainult tütretütar müksas mind julgustavalt õlast . Pärast ütles : " Te olite vahva ! " Vahva oli vist see , et ma ei rääkinudki midagi . Mis ma talle öelda oleksingi saanud , ehk vaid , et kuradi tark poiss oled . Kuid kelle asi see on . Nii ma siis seisin , olin vait , Joakim oli ka vait . Pillimehed hakkasid köhatama ja tõmbasid loo lahti . Saabas on laual kuivanud , porist paberilehel saanud napp liivajälg . Ma ajan saapa plastikkotti ja peidan kirjutuslaua alumisse laekasse . Olen kogu elu olnud mõõdukas pabistaja . Mida ma ka tegema ei hakanud , mõtlesin hoole ja armastusega välja võimalikke perseminekuskeeme . Teistele kaelakukkunud jamad kandsin mõttes üle endale , et oi kui vastik , kui see oleks juhtunud minuga . Millele järgnes meeldiv tõdemus , et kogu see värk läks minust mööda . Ma ei tea , kas ma seda pabistamist sealjuures eriti tõsiselt võtsin . See oli mingi masohhistlik mõttemäng , et ega nüüd pääsu ei ole , küll ma komistan ja saan rängalt haiget , mäng , mille ainuke tulu seisnes adrenaliini tootmises . Kui need õnnetuseskeemid hiljem ei realiseerunud või realiseerusid ainult osaliselt , oli maailm muidugi roosa . Seetõttu võisin suhtuda ellu leplikult – näe , pole hullu , kõik on läinud ju hästi . See skeem ei käivitunud , kui asi oli tõeliselt ohtlik . Siis olin rahu ise . Tulin ükskord – ükskõik kust tulin – hilisel öötunnil kodu poole ja märkasin enda järel jõlkumas kolme tüüpi . Eks ma teadsin , kuidas säärased värgid lõpevad . Peas toimus kõik nagu malemängus , külmalt ja täpselt . Pöörasin ringi ja läksin neile vastu : " Poisid , lähme teeme paar õlut . Oleks midagi rääkida ! " Kui juba õlled ees olid , polnud enam kellelgi meeles , et midagi tuli nagu rääkida . Muide , selgus , et meil oli poistega lihtsalt üks tee . Tappa sain üks teine kord ikkagi . Ka praegu pabistan aeg-ajalt oma kombekohased pabistamised . Ainuke erinevus : ma ei pea enam midagi oluliseks . Katastroofiennustuste konstrueerimine on saanud rutiiniks , paraku ka adrenaliini osas vähem tootlikuks . Mida siis veel rääkida aknasse või postkasti pudenenud tobedustest . Carla Krull pani endale kaarte . Sisse astus Ruutusoldat . " Anton , kallike , kui ilus sinust , et sa tulid ! " Toatüdruk tegi kniksu ja sulges Antoni selja taga ukse . Carla sirutas välja käe , lastes roosade rüüsidega hommikukleidi varrukal langeda õlani . Anton haaras näpuotstest , oleks neid peaaegu suudelnud , kuid puudutas siis huultega Carla meelekohta . " Tere , Carla , tere , Potiemand ! " " Kallis , kui kummaline – mulle meenus äkki , et ma olen sakslane ! " " Sa siis sõidad ? " " Loomulikult on Hitler maitselage tõusik , kuid see on temast siiski kena , et ta meid siit venelaste eest ära kutsub . Ruutusoldat , me elame ju ka edaspidi ühes ja samas maailmas ? " Milline illusioon – mõtles Anton – , pole teada , kas edaspidi üldse on maailma , kus elada . Ja kas ülepea mingi asi saab nüüdsest olla üks ja seesama . Sundamputeerimist sakslaseks elas Carla väga raskelt üle . Tema elu lõppes Dresdeni kokkuvariseva taeva all . Nii kujutlesin seda lugu . Kobar piljardikuule – valged , paar musta . Nad põrkuvad , veerevad laiali , kohtuvad taas . Nad on vetruvkõvad , pidevalt teineteist otsides , teineteise vastu tormates ei liitu nad iialgi üheks – halliks või siiruviiruliseks – , vaid säilitavad oma näo . Nad on loodud risti-rästi veeremiseks , nende kontakthetked on vaid tühine murdosa sekundist . Kes ütles , et mustast ja valgest on vähe , et vaja on veel mingeid pooltoone ? Tunnen onu Antonit liikuvat läheduses . Ta tuleb trepist üles , sõidab liftiga pööninguni , tuleb tagasi . Ta peatub ukse taga , kuid ei lõgista linki . Ta vaatab seda muigel näoga . Ta on mulle alati olnud lähedane , lähedasem kui minu oma viiuldajast isa . Veider – kui nüüd tõsiselt järele mõelda , siis onu tõelist nägu mäletan ma vaevu . Olen ehitanud ta tükkhaaval , köitekaante kuldkirjadest , sugulaste juttudest ja albumifotodest . Ma olen tahtnud olla tema sarnane , kanda samasugust hästiistuvat heledat ülikonda , lootnud , et kõik tunneksid vajadust vaikida , kui ma räägin , olla heatahtlikult üle kõigest ja kõigist . Ma olen tahtnud kiirata . Van Dycki portreedki kandsin taskus seetõttu , et see meenutas onu Antonit . Teatavas mõttes oli Elli ideaalne armuke , tema tundlikkus oli kontsentreerunud tuppe , ta oskas varieerida selle survet , luua tõmmet ja tõuget . See oli viis , kuidas ta kõneles maailmaga . Ilmselt ta teadis seda ja oli sellele uhke . Selles kõnes peitus suurem informatiivsus kui sõnades , mida ta kokku seadis . Ta oli tark naine . Oma õnnetuseks kohtas ta vaid väheseid , kes oskasid lõpuni tema keelt . Või oli see õnn ? Kui Elli kasutas sõnu , siis polnud see enam sama tõsiselt võetav . Juhtus kuidagi enesestmõistetavalt , et me enam ei kohtunud . Carla polnud kunagi mõelnud , mis on tema rahvus , see polnud üldse mõiste , mis oleks võinud kuuluda tema kosmopoliitilisse maailmapilti . Juba lapsena oli ta reisinud palju – kord Berliin , kord Pariis , kord Nizza . Ta õppis tundma ennast kõikjal kodus , kõikjal olid ühed ja samad kenad inimesed . Tema suguvõsa juured pärinesid Holsteinist , ta käis seal , kuid tundis vaid igavust . Vana Franz Krull oli nagu saterkuues gnoom , kelle silmavaatest muutusid asjad rauaks . Sealjuures oli ta gnoomina vaieldamatult pärit paigust , kus majade trepid olid pestud ja toatüdrukutel olid puhtad alusundrukud . Nagu õige rauavaim , kandis ta tüsedat elevandiluust nupuga keppi ja üle kõhu tõmmatud kuldset uuriketti . See ei kohendunudki rauaks . Pea pööramise asemel pöördus ta kogu kehaga , seda võis põhjustada küll raudseks tärgeldatud krae . Olles šeffide poolt saadetud metsikule Venemaale äri ajama , takerdus noor Franz slaavi võrkudesse ja abiellus Nižni Novgorodis sealse äripartneri mustasilmse nõtkesammulise tütrega . Natalia laulis ja mängis klaverit , prantsuse guvernant oli teda lihvinud üpris aadlipreili sarnaseks . Venemaa hakkas vanale Franzile pähe , kuid ta kopsud vajasid siiski saksa õhku . Sestap kolis ta koos noorikuga Eesti kubermangu , kus ümberringi vähemalt kõlas harjumuspärane saksa keel , ning pani siin oma vabriku püsti . Ega vana muid keeli korralikult selgeks ei saanudki . Natalia omandas kiiresti tähtsa daami maneerid , kuid muusikaõhtutel laulis siiski meelsasti venekeelseid mustlasromansse . Slaavilik alge jäi temast suguseltsi hõljuma ning lõi pärast mitmendat põlve Carlas õitsele . Küllap oli selles slaavipärasuses ka tilk laagerdunud tatari verd , siit pärines Carla silmade mandlilõige ja haaremlik pihapainduvus . Äriajamine Peterburi ja Nižniga jättis oma jälje , perekonna uus põlvkond pidas enesestmõistetavaks vene keele oskust . Märkamatult lisandus sinna ka eesti keel . Saksa , vene ja eesti keele põiming oli see pesapunutis , kus kasvas Carla . Sellele kolmnurgale lisandusid veel prantsuse ja inglise keel . Uhkus nõudis , et neid kõiki tuli osata perfektselt . Täna öösel kõnelevad aampalgid . Nad meenutavad hirmuaega , mil ümberringi põlesid majad . Nende sisemusse olid koid uuristanud käike , need olid täidetud kuiva , kergestisüttiva tolmuga . Pikkades koiuuretes oleks tekkinud tõmbus , tuli oleks levinud kiirrongina . Saatuslik hõõgumine säilunuks neis ka siis , kui leegid pealispinnal oleks kustutatud . Kuid kes saanuks kustutada , kellel oleks olnud mahti ! Tärinaga külvati šrapnellikilde vastu plekk-katust , pööningu nurgas värisesid kohvrisse unustatud nukud . Laps , kes oli nendega mänginud , oli kasvanud suureks ja leinas sõttaläinud sõpra . Tulekeeltest valgustatud linn mattus hommiku saabudes pimedusse , maja korstnad vaatasid piinlikkustundega põlenud naabermajade alastijäänud korstnatüvesid . Nii on tõesti olnud . Plekk-katus on vahepeal vahetatud , seepärast ei tea see asjast midagi ega osale jutus . Nagu tihti viimasel ajal , ootan öösel uksesilma juures . Vastu hommikut , nagu tavaliselt , möödub valgustatud liftikabiin ja ma näen mustast siuglevast kleidist ja mustadest juustest vangistatud nägu , siidi sügavmust kordumas silmalaikudes . Kusagilt alt , ilmselt teiselt korruselt , kostub tšellomängu . Hommikul riietun hoolikalt . Hakkan vaevaliselt laskuma trepist , lifti ma ei taha kasutada . Allkorrusel on seinal elanike nimekiri . Saan teada , et tüdruk on Tanja K. Tanja puhul on liftiakordid eriti mahedad ning samas peaaegu kuuldavad isegi tavalise kuulamise puhul . Lift ilmselt eelistab teda teistele majaelanikele . Ma tahan teada , miks . On ilmne , et lifti valikut tuleb tõsiselt võtta . Kogu oma elu olen lugenud ajalehti , isegi siis , kui nendes polnud lugeda midagi peale entusiastlike teadete nõukogude töörahva edusammudest . Kord ammu lugesin : " Tänapäeva teadus ei tähenda ainult lennukaid ideid , vaid ka tohutu hulga katsematerjali läbitöötamist . Et tagada oma teaduskollektiivi edasiliikumine , on nooremteadur Elmar sooritanud aasta algusest <arv> ülikeerukat analüüsi . " See seisis pildi all . Pildil oli Elmar , pilk kaugusesse suunatud , foonil igasugust laboratooriumivärki , peos hiir . Hiire saba rippus abitult , joonistades peene triibu Elmari valgele kitlile . Aasta enne seda olime Elmariga koos ( ma polnud siis veel Ellit magatanud ) . " Sa nagu kuulatleksid kogu aeg midagi , " ütles ta mulle . Me istusime Tamula järve kaldal ja sõime õlle kõrvale vähke . " Rohelise Konna " jämedasääreline Andra ajas kioskist rätikuga kärbseid välja ja nende pininas meenus meie hoovi laudadest prügikast , millel kord lapsena istusin , võileib käes . Ma vehkisin võileivast vaba käega ka söömisest huvitunud putukaid . Kärbeste vahelt loovis pilti täies elusuuruses prullakas kojaeit , kangesti Andra moodi , ja kupatas mu prügikastilt minema . Tegelikult ütles Elmar teisiti : " Sa ei pane üldse tähele , mis ma räägin . " Polnud minu süü , et Elmari sõnad olid äkki vähe huvitavad . Võimalik , et maiade muististega polnud mul enam asja , võimalik ka , et Elmar neist enam ei rääkinud . Või ei pakkunud tema probleemid mulle pinget . Ta kõneles katsehiirtest ja oli mind unustanud , kuni märkas , et ma teda ei kuula . See oli siis , kui meie kamp hakkas lagunema . Meil oli aga puhkus . Me läksime , käed taskus , bussijaama ja istusime esimesele " Ikarusele " . Vähid said söödud , õlled joodud ja äkki polnud meil enam midagi teha . Elmar oli tõepoolest hakanud eralduma , me tegime selle väljasõiduga katse , et ehk ammused ajad korduvad . Elmar oli meie kampa koos hoidnud , nüüd laperdas igaüks ise suunda . Või mõtlesin selle välja siis , kui Elli ihulõhnaseid linu tuba mööda kokku korjasin ? Tulen duši alt . Hiir istub kivil ja vaatab mind oma teraste silmadega . Ta on jõudnud veendumusele minu olemasolus . Samas on ta liigitanud mind tühiste asjade hulka , mida pole tarvis karta . Ükskõikselt jookseb ta läbi minu käeulatusest . Pean siis nüüd käituma , nagu oleksin tõepoolest olemas . Ma lähen peegli juurde , tõmban käega üle orasesse kasvanud lõua ja hakkan habet ajama . Pardel on nüri ja katkub , kuid ma jätkan kangelaslikult oma tegevust . Las hiir mõistatab , mis see on , mida teen . Tädi Manda noorusromansist sain teada alles paari kuu eest . Kirsikännuga olen aga kohtunud , aastat paar enne tema surma , kuigi sellestki on juba möödunud aastakümneid . Omal ajal olevat ta olnud noor sädemeid pilduv vaimupomm . Süütenöör susises küljes , kõik ootasid , kunas see õige kõmakas käib ( kas käis või ei käinud , selles ollakse praegu eri meelt ) . Tema sütikute vettimine langes ajale , mil uus võim hakkas ühiskonnale päitseid pähe ajama . Ta luuletas maast ja rahvast ja sai kõrgesti lugupeetud rahvakirjanikuks , kes istus suurtel riiklikel kokkutulekutel presiidiumis . Kui <arv>. aastal hakati kruvisid lõplikult paika keerama , meenus nendele , kellel kruvikeerajad käes , tema kunagine püssirohulõhnalisus . Sedapidi vaadatuna sai selgeks , et ka tema arusaamad maast ja rahvast eritavad väävlivingu . Ta kaotas kõik oma eesõigused , äramärgistatuna häbenes ennast näidata tänaval . Et aga paari tema luuletust aktsepteeriti jätkuvalt ( need olid ära trükitud algkooli teise klassi lugemikus ) , anti talle meie kuulsa kirjandusklassiku kortermuuseumi direktori kerjusepalgaline koht . Ei suuda meenutada , mis oli põhjus , et teda seal külastasin . Uksel oli kiri : " Külastusteks ja ekskursioonideks registreeruda kolm päeva varem " . Olin seda teinud . Ukse avas hall kuivetunud naisterahvas , sall külmakartlikult õlgadel – sekretär , varahoidja , lapsehoidja , mida iganes . Direktori ainuke alluv . Ta vaatas mind hirmunult , kuid siiski leebus : " Seltsimees direktor võtab teid vastu ! " Kirsikänd istus klassiku nahktugitoolis ning tõstis kiirustades midagi laualt laekasse . Lauapaberile jäi natuke puru ja rasvane laik . Teadsin , et ilma konjakita pole mõtet tema juurde minna . Panin pudeli lauale . Hajameelselt haaras ta sellel kaelast ning asetas lauajala varju . Mõne aja pärast ta siiski ei pidanud vastu , tõi pudeli uuesti nähtavale ja vajutas kellanuppu . Vananev haldjas juba teadis , mida teha , ta tõi klaasid . Ei mäleta , millest rääkisime , kuid jutt oli vist mõnus ja keerles nüketeta . Tubakasuitsune õhk loksus sujuvalt seinast seina ja vastu õhtut pilvede tagant väljunud päike valgustas välja nagu filmivõttel kirjamehe sassis juustest ümbritsetud kiilamineva pealae . Aknast möödalendav kajakas hüüdis : " Tal on head luuletused , tal on head luuletused ! " Ja imelik , kui ma neid pärast lugesin , olidki need head ! Helid konserveeruvad . Mingil hetkel ärkavad vanad helid ellu – kui oskad äratada ja sul on riistapuu ajakonservide avamiseks . Täna avatud purgist väljuvad katkendlikud , võppuvad helid . Tuba täidab hooti vaikne , pehme naer . See naer haarab mind kaenlaalustest , tõstab toolilt ja toetab keset tuba seisma . Imelik – minu põlved ei värise . Minu silmadele asetatakse käed . Onu Anton ? Tunnen teda patsutamas mulle õlale . Järsku taipan – ma olen seda naeru viimastel päevadel kuulnud sageli , see on varjunud lifti salasosinasse . See tähendab , et lift tundis onu Antonit ja tavatseb vaadata maailma tema silmadega . Kostuvad Tanja kontsaastumised , mööda mustvalgeid klaveriklahve , punane liftikabiin resonaatorina võnklemas . Ma ei suuda mõista selle vaatemängu pidulikkust , kõikide kohalolijate viigipüksid on värskelt triigitud . Tegelikult ma eksin , need on Carla sammud Toila suvila verandal . Kõrgel kõiguvad männiladvad , pilvevarjud reastuvad kutsuvaks trepiks . Märkan , et hiir on hakanud minu vastu huvi tundma . Ma pole enam neutraalne , mõttetu objekt , vaid midagi , mis nõuab lahtimõtestamist . Hiir tahab teha oma uurimusi segamatult , ta ei taha ka oma rõhutatud tähelepanuga sundida mind käituma ebaloomulikult . Märkan teda piilumas kapialusest hämarusest . Rosalind toimetab köögis . Millegipärast kraabib ta seina . Pikad ja lühikesed metalsed tõmbed vahelduvad , siis on kuulda sahisevat pühkimishäält . Eile , kui käisin postkasti juures , nägin läbi liftiakna kolmanda korruse seinale joonistatud kriipspoissi . Tagasi tulles oli see jõudnud ronida juba korruse võrra kõrgemale . Ju ta oli siis nüüd jõudnud köögi seinale . Õhtul lahkudes heidab Rosalind üle õla : " Sa hoia ust korralikult lukus . " Olime Mailaga sõitnud Piritale päikest võtma . Merelt puhuv tuul kihutas torkivat liiva , me heitsime pikali sinisetriibulise jäätisekioski varju . Siin oli vaikne ja päike võttis mõnusalt . Leidsin liivast söetüki , tõmbasin seinale juti ja ei tea kuidas ilmusid sinna kaks pulkpoissi . " Need oleme meie sinuga . " Maila vaatas , püüdis paaril korral midagi ütelda , siis tõusis istukile : " Ma küsin nüüd nagu väike patsidega plika : Miks me nii ühesugused oleme ? " " Seda võib parandada . " Ma haarasin söetüki , et joonistada juurde peenis ja vulva . Maila hakkas naerma ja viskas mulle üle pea triibulise käterätiku . Tugevnenud tuulehoog puhus kriipsinimesed seinalt , kui ma käterätist vabanesin , nägin neid hulpimas eemal tuulekeerises . Nad ajasid ennast püsti ja jooksid metsa poole . Ma ei tea , kumb neist ronis täna trepist üles . Ja kumba meist , kas mind või Mailat , see kujutas . Ma ei jõudnud ju joonistada erinevusi . Kuidas oleksingi saanud , tookord ma veel ei teadnud , milline Mailal see värk on . Olen märganud , et Rosalind on poolikut kampsunit juba mitu korda kaasas kandnud , ilma et oleks minu peal seda mõõtnud . Kuulen , et ta võtab selle köögis kotist välja , asetab lauale , silub – ja paneb siis kotti tagasi . Temas on viimasel ajal midagi veidrat . Tihti ta peatub poolelt tegevuselt , jalg sammuks valmis , käsi sirutatud ukselingi poole . Ta mõtleb midagi , siis raputab pead ja viib alustatud liigutuse lõpule . Samas on ta aga muutumas maja osaks . Ta viibib siin üha sagedamini , tema sammud liituvad maja rütmiga , uksed ja aknad käsitlevad tema avamisi-sulgemisi iseenesest mõistetavatena . Aken , kui tahab avaneda , saadab kutse ja Rosalind täidab kuulekalt käsu . Tookord Pirital oli kõik omal kohal – mets siin , meri seal , kus ta olema pidi . Määramatus , mida Elmar kartis kui Vanapagan välku , oli pagendatud valgusaastate taha . On inimesi , kes on juba looduse poolt kaitstud tolle määramatuse vastu keepide ja vihmavarjudega . Juhustetulv , mida nimetame saatuseks , voolab neist üle , märjaks tegemata . Nad sirutavad käe väljapoole vaid selleks , et noppida puu otsast kõige punetavam õun – kuigi Jumal just selle noppimise ära on keelanud . Siis nad elavad , söövad oma õuna ja on tegelikult palju rikkamad kui Jumalale sõnakuulelikud paipojukesed . Nii ma kujutlesin Mailat . Istub kodus , vihmamantel seljas , ja sööb õuna . Kui joonistada nüüd meie kampa kuhugi seisma , siis istub Maila keskel , kuid kõikidest teistest eraldatuna . Tõstan kätega jalga põlvest ja lasen tagasi kukkuda . Sama hästi võiksin hüpatada sohvapatja . Ega mu jalg nüüd nii vedel ka ei ole , kuid kena nii mängida ikka . Pöördun laua poole ja jätkan värvipiltidega kataloogi lehitsemist . Igat sorti ratastoole , käsitsilükatavaid , elektrimootoritega – võimsamaid ja nõrgemaid , elektroonika vastavalt sellele lausa imepärane või hoopis puuduv , vanaaegse kiiktooli puitu imiteerivaid , kroomitud disainiimesid . Paar nädalat tagasi vaatasin õhtul telekat . Näidati , kuidas ühele kuulsale sandile anti pidulikult üle ratastool , ümberringi hulganisti tähtsaid inimesi . Üks nägu tundus äkki tuttav . Oligi : Peeter – Inge kunagine kallim ! Oli ratastoole maaletoova firma asjapulk . Huvitaval kombel vana telefoninumber toimis . Peeter otsis tükk aega märkmikus , et leida vaba õhtupoolik . Ikka olid kas bridžiõhtud , purjetama minek või kohustuslik kodusolemine . Lõpuks ajavalik sõlmus ja Peeter oligi minu ukse taga . Selg rühikas , lai naeratus andmas aimu täiuslikest hammastest ja ammendamatust elujõust . Kartsin , et ta suhtub minu soovi muigega , kuid ta võttis probleemi asjalikult – see tähendab entusiastlikult . Professionaalse täpsusega loetles ta erinevaid mudeleid , nende omadusi , hindu ja järelmaksutingimusi . Minule kui vanale sõbrale lubas ta korraldada eriti soodsa ostu . Me tegime isegi esialgse valiku , kuid ta jättis mulle kataloogi , et ma saaksin veel järele mõelda . Sellega lõpetas Peeter töötegemise ja alustas kohtumise seltskondlikku osa : " Mis Ingest on saanud ? Tore tüdruk oli . Teie suguseltsis vist jäädaksegi üksikuks . " Inget ju polegi enam . Ta muutus iga aastaga üha rohkem oma ema sarnaseks , tema jutud kandusid aega , mil nad elasid emaga kahekesi harmoonilist ja turvalist peiteelu . Kõik varjus ammuste kardinate taha , ta lävis vist ainult paari kunagise kooliõega . Igal neljapäeval käisid nad kordamööda üksteise juures teed joomas . Five o'clock tea – nende lapsepõlves oli täiskasvanutel selline asi . Elu lõpupäevadel sõi Inge vaid nokatäie . Ta muutus järjest väiksemaks ja kartis kukkuda . Mina püsisin siis jalul veel hästi . Võtsin tal kaenla alt kinni ja me läksime poodi . Ta ostis imepisikese killu liha , mõned kartulid , natuke kohupiima . Sellest jätkus vist nädalaks . Eks ta oli juba ema kõrval õppinud olema korraga daam ja kooner . Vanatüdruk , nagu ta oli , polnud ta kunagi mehele süüa teinud ega kujutanud ette , milliseid koguseid tegelikult on sünnis oma makku toppida . Peetriga sai omal ajal kokku puututud kauem kui teiste sõpradega , osalt Inge kaudu . Nende tutvuse tormine faas möödus ruttu , kuid nad jäid headeks sõpradeks , kes käisid läbi . Kuni seegi lugu läbi sai . Peetriga oli mõnus juttu ajada . Millest me õigupoolest rääkisime ? Seegi oli ju ammu . Nüüd siis istun ja lappan kataloogi . Üha rohkem hakkab mind huvitama mudel , mis oskab ka vilet anda . Ma kujutlen , kuidas sõidan ratastooliga Kadriorgu mööda ning õpetan oravaid vile peale enda juurde tulema . Ma usun , et te olete kogenud masendust , kui sõidate võõramaises suurlinnas trammiga kauge eeslinna poole . Majad ja tänavad jätkuvad ja jäävadki jätkuma . See on hulgimüük , kus hooned ja inimesed muutuvad mittemõõdetavaks prügiks . Juba üks paras majatäis on kogus , mis kipub inimväärikust alla kiskuma . Kvartal tõmbab alla maja väärikuse , inimesest pole siis enam juttugi . Suurlinn , kui seda mööda loksuda , tõmbab vee peale kõigele . Huvitaval kombel ei ole seda tunnet metroos . Sa sisened sinna , väljud uuesti ja oled lihtsalt teises situatsioonis . Asi on mahedam ka sõites autoga , kus sinu privaatsus on kaitstud , killukindlate klaaside taga toimuv ei puutu enam sinusse . Tramm aga jätab sind kaitsetuna suurlinna kosmilisse tühjusse , devalveeritud inimene vastaspingil ei mõju enam liigikaaslasena , teda ei saa lüüa ega tappa , käsi lihtsalt tungiks temast läbi kui tühjusest . Ma olen elus kohanud liiga palju inimesi , sõitnud liialt palju trammidega . Ühes trammis oli Peeter vist kontrolöriks . Jälle on saabunud päev , mil Rosalind tavaliselt tuleb . Asetan kataloogi nagu juhuslikult lauale temale nähtavaks . Ise salamisi lootes , et ta vaatab ja ütleb mulle paar kaasatundvat sõna . Ta võtaks kataloogi kätte ja soovitaks , millist kaadervärki tellida . Rosalind aga tuleb , tõstab värvipiltidega trükise üles ja pühib selle alt tolmu . Ta arvab , et näeb mind läbi , ta kujutleb , et ma ei ostaks seda riistapuud ealeski , et olen selleks liialt edev . Just seetõttu otsustan kindlalt osta . Kuigi teinekord kõnnin ka ilma keppideta päris hästi . Ukse taga on kaks tursket meest , nende vahel suur kilesse tõmmatud pakk-kast . " Ratastool . Olete hooldaja ? Kus haige on ? " Pobisen midagi , mis võib kõlada : " Puhkab ! " Mehed tõstavad kasti sisse ja hakkavad seda nagu pruuti lahti riietama . Pruut on aga paljudes eraldi pakitud tükkides , seda tuleb hakata kokku panema . Vahepeal käiakse koguni all autost mingit vajalikku tööriista toomas . Käed kramplikult hoobadel , sõidan nüüd ratastooliga toast kööki ja tagasi , vuristan esikusse ja katsetan , kuidas see väikeses ruumis ümber pöörates väljaulatuvad osad sisse tõmbab . Pööran peldikusse ja proovin , kuidas spetsiaalsed hoovad mind potile tõstavad . Lõbu laialt . Olen ikka omas majas . Öösel ärkan kella kolme paiku . Mul pole tarvis kella vaadata , ma tean aega nagunii . Kell tiksub kusagil eemal ja iga tiks ütleb mulle oma sekundi ja minuti nime . Undamine peas summutab kõik muud hääled . Tasapisi hakkan siiski kuulma . Kausagil valatakse vett ühest anumast teise , seda läigatub põrandale . Kuuldub nätsumist ja tilkumist , nagu oleks väänatud pesu . Ma ei suuda määrata , kas see tuli ülevalt või alt , paremalt või vasakult . Maja on ette võtnud puhastushoogtöö . Ma ise olen surutud pesuastjasse , ma peaksin saama puhtaks , kuid ma tõrgun selle vastu kogu oma hingejõuga . Ma ei taha , et minust pestaks välja kõik , mis elu jooksul minusse sööbinud . Mälestused on nagu tolm ja higi , mis kleepuvad kehapinnale , need sügelevad ja tekitavad kannatusi . Kuid ometi on see saast ainus , mis kallis . Ma ei taha saada puhtaks . Täna võtan asja kätte ja sahistan oma ratastooliga lifti . Selgub , et ma mahun sinna täpselt . Korteriukse sulgemiseks pidin küll ennast püsti ajama . Sedapuhku on lifti helid pidulikumad kui kunagi varem . All peatun hetkeks maja klaasuste taga ja jään vaatama tänaval toimuvat . Inimesed tulevad ja lähevad . Nende kuklad on kanged , nende silmad ei suuda leida kinnitumiseks pidepunkti . Buss peatub , sellest väljub üksteisest kloonitud isendeid . Nad on veelgi ühesugusemad kui need , keda kunagi vihmasajus jälgisin trammist tulemas . Hetke pärast käivitub vastassuunaline laine , sama aines täidab bussi uuesti . Seda nimetatakse vist ainevahetuseks . Ma ei taha olla aineosake , mida aina neelatakse ja välja heidetakse . Pidevalt arvan möödujas ära tundvat indiviidi , kes alles hetk tagasi ukse eest mööda libises . Saan küll aru , et see on petekas , nad on lihtsalt ühesugused . Või on hoopis pandud korduma üks ja sama ajahetk , see on täiesti võimalik , maailm on ammendanud oma kujutlusvõime uute hetkede väljamõtlemisel ja on sunnitud ennast kordama . Ajad on muutunud , kuid härraslikke nägusid , millest kunagi unistasin , pole ikka veel . Rohkem Repini burlakid , kuigi siledalt riides ja deodoranditud . Pöördun ringi , võtan postkastist ajalehe ja sõidan üles . Ma usun , et kui ma maldaksin kaua lamada , siis vajuksin kihiliseks , olen selleks piisavalt püdel . Minust tehtud ristlõige tooks esile triibulise sisemustri , kus küütleksid vahelduva värvi ja laiusega settekihid . Nad moodustuksid erineva raskusega ja erinevat värvi aineosadest , raskemad osakesed vajuvad põhja ( kulda nende seas tõenäoliselt ei ole ) , kuhugi jäävad ulpima suuremad kamakad . Võib-olla seepärast kardangi minna tänavale , ma võiksin liialt sujuvalt voolata kausjasse trammiistmesse . Onu Anton oli ehitatud teisiti . Igal aineosakesel temas oli kindel koht , seda ei saanud paigast loksutada . Ta poleks kunagi tänaval kaotanud oma nägu . Ta ei suutnud sulanduda bussis sõitjatesse ning seetõttu osutuski kriitilisel hetkel äratuntavaks ja kergesti hävitatavaks . Küllap nii ta tabati . Olin vist viiene , kui mu parimaks sõbraks oli Maie . Me olime ühevanused . Ronisime mööda tagaaedade planke , kõõlusime pööningutel ja mängisime vanaema pitslinal Musta Peetrit . Vanaema antud moosivõileibadest jäid valgele niidipunutisele punased plekid . Saime riielda ja jooksime välja . Siis aga istusime vastamisi kitsas pilus puukuuri ja majaseina vahel , jalad ruuminappusest risti , ja lõpetasime võileibade söömist . Nägin tema roosade püksikeste serva vahelt vilksamas salapärast voldikest . Murdsin selja taga kasvavalt sirelilt oksa ning puudutasin teda sealt . Maie vaatas mind suuri silmi , siis puudutas ise ennast samast kohast . Äkki hüppas ta püsti ja jooksis minema . See , kelle jalgevahet ma esmakordselt nägin , oli minust suurem tüdruk . Ta kutsus mind kuuri : " Tule , ma näitan sulle midagi ! " Ma katsusin ettevaatlikult käega . Siis pöördusin ja oli minu kord ära joosta . Kuur oli täis laotud vetruvat kütteturvast , millel pinisesid suured porikärbsed . See hääl on jäänud minu jaoks meenutama pehmet , veel lapselikult pundunud häbet . Ometi ei salvestunud puukuuris nähtu minu arenevates ajukurdudes kuigi tugevasti . See ei suutnud kuidagi olla võistlejaks napile avastusele Maie püksikeste varjust . Lunisin korduvalt , et ta näitaks rohkem , aga ta ei võtnud vedu . Kuid ma kandsin tema saladuse mõttes üle tervele tema kehale . Mitte ainult kehale – ka riietele . Mind erutas tema kael , mida kuklal ehtis sünnimärk , tema viltuhoidvad patsikesed , valged sokid . Maie oli minu esimene lapsepõlvearmastus . See oli <arv>. aastal , kui ühest vanast karbist , kõrvuti emalt säilunud prossidega , leidsin foto Maiest . Tundsin kummalist erutust , hakkasin mõtlema , milline ta oleks võinud olla täiskasvanuna . Võtsin lehe paberit ja hakkasin fotot ümber joonistama , lisades siia-tänna täiskasvanu palgejoonte teravust . Mingil hetkel ma tardusin . Paberilt vaatas mind Maila . Ma ei tea tänaseni , kas oli neis kahes – lapses ja noores naises , kes teineteist tõenäoliselt ei tundnudki – tõepoolest midagi ühist või sundis alateadvus mind vormima joonist Maila näoliseks . Kuutõbisena võtsin telefonitoru : " Tead , ma tunnen ennast idioodina . Tahan kangesti sinuga kohtuda , rohkem kui kunagi varem . " Vaikus . " Minu juures on Omar . Tahad temaga rääkida ? " " Tere , vanapoiss ! " – see oli Omar . Kes kurat on Omar ? Meenus , me olime kohtunud paar kuud tagasi Nordi baaris . Ta oli koos Peetriga . Pärast läksime veel kuhugi edasi . " Me oleme Mailaga sinust sageli rääkinud . Praegu peame plaani , et sõita koos kuhugi kaugele , võib- olla Baikali äärde . Sa ei tea , kui tore tüdruk ta on ! " Jälle öeldakse mulle , et ta on tore tüdruk . Hiire käitumises minu suhtes on toimunud muutus . Ta külastab mind nüüd mitu korda päevas ( vahel küll juhtub , et ma ei näe teda mitme päeva jooksul ) . Ta tuleb ja istub – ma ei tea , kas seda küll saab nimetada istumiseks , jalad ja kõht vastu maad – lauanurgal minust vasakul . Ta keerab saba enda ümber ja vaatab hajameelselt kuhugi kõrvale . Arvan , et ta on õppinud tundma heameelt lähedalolekust . Vahel on ju nii . Te istute kõrvuti ning pole vaja sõnagi rääkida , isegi otsa pole vaja vaadata . Aegruum piirdub teie kahega , see ruum on ühteaegu piiritletud ja tohutult avar . Kord ammu sattusime Mailaga Toomkirikus orelimuusikat kuulama . Ma ei mäleta enam seda muusikat , säilunud on lähedusetunne , kuigi ma seda tookord vist väga oluliseks ei pidanud . Köögilaual on segamini kampsunitükid , kohupiimapakid , kapsapea ja punt sibulapealseid . Liha liiga vähe – muidu oleks see tänuväärt objekt maalimiseks Snydersile . Rosalind tahab koolitada minust taimetoitlast . Pooled päevad on kuulda porgandite ja kapsaste hakkimist . Rosalind ei korda kapsahautisega tehtud viga . Iga koheva gemüüsekuhjatisega on peibutisena kaasas tükike liha , mis küll korrast korda väheneb – vastavalt minu eeldatavale äraharjumisele . Õhtuti , kui Rosalind on läinud , närin ahnelt rasvast suitsuvorsti , mida olen naabrinaisel lasknud poest tuua . Päeval peidan vorsti oma kirjutuslaua laekasse . Nägin Mailat seismas eemal nurgal . Ta oli mind märganud ja rahulikult ootama jäänud . Jõudsin temani ja me mõlemad naeratasime , oskamata öelda sõnagi . Kiuslikult otsis mälu kordumisi , mis ikka ja jälle muudavad elu tobedaks . Olime ju kunagi samamoodi kohtunud Elliga ja hakanud sõnatult minema . Seekord me vähemalt käe alt kinni ei võtnud ja kõndisime kõrvuti , sihiks mitte minu korter . Tee oli pikk ja me õppisime rääkima . Me rääkisime kõigest , kuid mitte sellest , kes me oleme ja kuhu läheme . Maila elas eeslinnas , aiavärav ja kiviplaatidest tee viisid peitsitud puitukseni . Samm üle lävepaku ja kivisillutis jalge all muutus värvitud laudpõrandaks . Maila niuksatas vaikselt ja hüppas mulle kaela . Tükk aega ta ei liigutanud , nagu mitte uskudes seda , mis oli toimunud . Mul ei jätkunud silmi ringivaatamiseks , alles igaviku pärast , järgmisel hommikul sain selleks mahti . Võtsin Maila sülle ja viisin ta trepist üles voodisse . Millegipärast ma teadsin , et see on seal . See jõutükk oli ilmselt üle minu võimete , ootamatul kombel tulin toime . Oli tunne , et ma ei tungi mitte suguorganisse , vaid hoopistükkis südamesse ja ajju . Maila ei rabelenud ega tõmmelnud , kuid tema vähestes liigutustes oli eriline intensiivsus . Me jäime magama teineteise sees , siis ärkasime , rääkisime tuhandest tähtsast asjast ning alustasime uuesti . Üle minu rinnale toetunud pea , hetke pärast tema rütmiliselt õõtsuva õla tagant vaatasin järk-järgult valgenevat aknanelinurka . Hommikul vaatasin elutoas ringi . Ma joonistasin toolidesse õdusalt hommikukohvi joovad kriipsinimesed , jalas sussid ning näppude vahel õunapirukas . Kindlasti oli kusagil ka paari joonega skitseeritud karvane koer . Joonistasin ka ülalt kostva lapsekisa , kuid kustutasin selle kohe . Pildile jäid hommikused teelesaatmised ja õhtused kojutulekud , pikad ilusad päevad . Maila jälgis mind naeratades , sulges käega õrnalt minu suu ja ütles : " Ole vait ! " Lahkudes kummardusin , et tõsta majaesisest kiviktaimlast hanemunasuurune merekivi . Vaatasin selle valkjaid sooni ja pistsin siis taskusse . See on seesama kivi . Kodus lülitasin sisse raadio . Vene tankid olid tunginud Prahasse . Läbi raadiosegajate mürina võis vaevu aimata tšehhide appihüüdeid . Ma ei suutnud kuidagi seostada sünkroonseks selle öö kahte metallihäält : roomikute lõginat ja reformvoodi kriuksu . Minus on alati õudust tekitanud kujutlus aja mitmekihilisusest . Sündmused , millel pole midagi ühist , mis peaksid kuuluma eri universumitesse ja eludesse , mis peaksid olema kantud erinevatesse ajaraamatutesse , osutuvad tuimalt seotuks mingi kokkuleppelise arvuderea kaudu , millega tähistame päevi , tunde ja sekundeid . Paar päeva hiljem Maila helistas : " Ma pean sulle midagi selgitama . Me tegime seda , mida oleksime pidanud ammu tegema . Tõepoolest , see tuli hästi välja , me saime ühe korraga kõik tasa . Või peaaegu kõik . Või vähemalt natukenegi . Praegu on aga hilja , et alustada uuesti seda , mida oleks tulnud teha tookord . Üheks ööks me sinuga kujutlesime ennast sellisteks , nagu olime kunagi . Seda me suutsime . Kuid ega me enam ei ole . Kui me nüüd jätkaksime , oleks see enesepettus ja me saaksime valusalt karistada . " " Kes meid karistaks ? " kähisesin . " Sina mind ja mina sind . " Roomikud olid siiski olnud selle öö dominant . Asetasin külma valgesoonelise kivi pealaele , sinna , kust arvasin neid olevat üle sõitnud . Ohtlikud on need paugud , mida sa ei oska ette arvata . Kunagi ei tea , mis sellest võiks katki minna . Sellest järelduks , et Maila oli ohtlik . Ju ta oligi . Ohtlik on see , kui mõni asi on loomulik . Me võime eeldada mida tahes , kuid mitte loomulikkust . Ja saame tappa . Magan öösel halvasti , kella neljast on uni lõplikult läinud . Majas on kummaliselt vaikne . Kella seitsme paiku keeran televiisori sisse ja hakkan vaatama hommikukava . Loomulikult on see perverssus – lasta varasel hommikutunnil rumalavõitu seltskond oma tuppa ja kuulata juttu , mida ilma elektroonilise vahenduseta eales kuulama ei hakkaks . Äkki aga näen rangisjalgset härrat käbedalt kaadrisse astumas , teda ümbritsevad saatelaevadena kolm noort inimest . Elmar ! Nagu patriarh istub ta oma assistentide kõrval ning kõneleb tagasihoidlikult , kuidas tema avastus võib päästa Kolmanda Maailma . Mingi geneetiline suri-muri . Saatejuht küsib midagi tobedat tema lipsu värvi kohta . Näen , kuidas noored jüngrid jäigastuvad , nad on valmis kohe lahingusse astuma . Elmar naeratab aga lepitavalt ja vastab soravalt . Ta ignoreerib järgmist küsimust ja viib jutu jälle Kolmandale Maailmale . Kui maailmu loendada , siis millisest otsast tuleks õige alustada ? Kunagi oli Elmaril selle kohta oma arvamus . Ta pidas esimesteks ärkavaid ühiskondi , viimaseks jäid manduvad superriigid . See oli tolle aja mood . Tema tookordse arvestuse järgi poleks meie vist mahtunud maailmade loendisse . Ei tea , kas ta leidis oma metsatalus kuulipilduja üles ? Tõusen üles ja liipan kööki kohvi keetma ( olin toas oleva kannu paar korda ümber ajanud , nüüd kolisin selle tööga tagasi kööki ) . Ma ei saa selgust , on see uus Elmar või endine , see tähendab , vahepealne – hiiresaba mõõtja , või ringiga tagasi päris endine , Munamäe tipust . Kui lennata , siis ikka kõrgelt . Pole teda keegi aastakümneid lendamas näinud . Ta võib ju oma kolbides midagi kokku keeta , kuid kuhu retorti ta peidab oma aastakümnete pikkuse lennuvõimetuse ? Kas ta tõesti loodab , et suudab läbi murda kõrgete kabinettide plastkolpade ringkaitsest ? Järsku ta ei looda , kuid ründab ikkagi ? See oleks hea märk . Ma tunnen Elmarit . Ta ronib jooksujalu kuhugi kõrgele ja tahab siis minna edasi , mööda pilvetreppi . Ta ei märka , et tegelikult eksleb ta pimedates käikudes kusagil allpool maapinda . Labürindist läbiroomamine nõuab aga ussina painduvat selgroogu . Jään äkki seisma , kohvitass käes : kurat , mida ma õigupoolest soovin ? Munamäel moodustasid pilvevarjud trepi , mida mööda oleks võinud kuhugi minna . Miks ma ei läinud ? Meie teele juhtub tihti uhkeid treppe . Iga trepi otsas on uks , mille hinged ühtemoodi kriuksuvad , selle taga on tavaliselt lihtsalt üks halvasti koristatud toapugerik . Ma püüan nüüd oma korterit korrastada ning teha inventuuri seal leiduvast tränist . Ma ei tea , mis nõuab suuremat enesesalgamist , kas oma varanatukese ukse taha pühkimine või selle tunnistamine kalliskiviks , mida oled harjunud pidama klaasitükiks . Hetkeks kujutlen pilveastmestiku vahele kiilumas oma hiiglasliku nina varju . On vist tõesti nii , et oleme seda elusamad , mida rohkem oleme suutnud oma kombitsaid laiali ajada . Me kinnitame oma iminapad pilvede ja põlispuude külge , suuname nad teiste inimeste hinge , ajame need teinekord nende taskutessegi . Nagu taskudki , võib kõiksus olla meie kombitsatele avatud või suletud , tema normaalasend on paraku suletud . Me liigume mööda hämaraid , vatiga polsterdatud seintega koridore . Maailm on kummaline asi , ta osutab meile restoranikelnerina teenuseid , ta on professionaalselt lõbus ja vastutulelik ( kui juhtub nii , et ta on hästi koolitatud ) , kuid võib jätta meid ka tundideks istuma ja oma praadi ootama . Kuid olgu ta nii teenindusaldis kui tahes , pärast arve maksmist ta meiega enam ei tegele ja oma koju ta meid ei kutsu . Maailma ja meie vahele jääb lukustatud uks . Tema naise-lastega , ämmade ja täditütardega me naljalt ei tutvu . Tõestan maailmas osalemist sellega , et püüan tuppa paistva õhtupäikese raamatukapi ukseklaasile ja suunan selle üle hoovi vastasmaja aknasse . Kombinee väel ringitammuv prouake tõmbab vihaselt kardina ette . Maailm on meist igaühe jaoks valmis seadnud vitriini , me elame klaaskastides . Aeg-ajalt tuleb keegi väljaspoolne ja asetab käe klaasile . Me paneme oma käe teiselt poolt samale kohale ja arvame , et oleme teda puudutanud . Tuul peksab vahtralehti vastu klaasi ja me arvame tundvat õhu liikumist oma põskedel . Helid , mida tekitame , võimenduvad klaasseintelt ja me arvame , et need ongi maailma hääled . See , mis meie silme ette tõstetakse , on põnev , tükati salapärane ning tingimusteta vaatamisväärne . Samas võib see olla vaid maalitud tagasein , mille ees näitleme oma näidendeid . Tookord ma veel ei tajunud , et maailma eraldab minust kuulikindel ollus , millest vaid harva õnnestub läbi astuda . Me ise seda läbiastumise õnnehetke tavaliselt ei märka , me pole selleks koolitatud . Olles välja pääsenud , ütleme vaid , et " oli hea olla " . On tarvis , et avanemine toimuks pasunate ja simblite saatel , siis me ärkame ja märkame , et midagi on toimunud . Rängalt räsituna sõitsin Muhumaale , panin vähekäidavas rannas telgi püsti ja viskusin siruli . Hulkusin ringi , tegin lõket , magatasin naabruses suvitavat linnapreilit ning sõin räimekonserve . Olin liialt väsinud , et sobitada tutvust kaluritega , linnapreili veel mahtus haardeulatusse . Möödusid päevad , rahulik hingamine hakkas taastuma , varsti võisin juba ustest sisse ja välja käia , teha taludes piima- ja suitsuangerjakaupa . Kolmas nädal lõppes , oli kumisev , tuuline augustiõhtu , pilveräbalad tõttasid üle taeva , siin-seal ilmusid esimesed tähed , et kohe saada kaetud pilvenurgast . Puuladvad vonklesid . Oli hetk , mil päev nagu peatuks kaheldes , et kas ikka muutuda ööks . Läksin kadakate vahel keerlevat rada mööda telgi poole . Ja siis järsku sain ma teadlikuks sellest klaasseinast – sest äkki seda enam polnud . Äkki see kadus ja kõik oli teistsugune . Mingi murdumine oli tajutav peaaegu akustiliselt . Tühja-tähja olmekriginad kadusid ja asendusid häältega , mis tulenesid planeetidevahelisest liikumisest . Olin kui vang , kes hetkelise võlusõnaga oli lasknud müüridel kokku variseda ja kandunud mägede avarusse . Lind ( ma ei tea tema nime , aga ta häälitses ) purustas nokaga oma klaasmulli ja sisenes minu ruumi . Tundus , et tarvitseb mul vaid sirutada käsi välja ja ma puudutan puulatvu . Maailm avanes . Iga asi sai oma sõnulseletamatu tähenduse , igast asjast jooksid minuni nähtamatud niidid , mis liigutasid mind ja millega mina omakorda võisin liigutada neid . Tundsin ennast muutuvat osaks kõiksusest , ma olin sama suur ja see omakorda sama väike kui mina . Peas tuikas ehmatav äratundmine , et kõik on tõepoolest olemas , puuladvad , lind , minu varbad , ämblikuvõrk okstel , mina ise . Hiljem olen paaniliselt näperdanud puulatvu , et veenduda , kas nad on ikka käega katsutavad . Nad pole seda sugugi alati , pigem üpris harva . Maailm on kitsi ennast näitama , tihti avab ta endast vaid mõne tükikese , mõne valguslaigu , mõne heli . Kui püüan nüüd selgeks teha , mis on minu elus olnud väärtuslikku , siis pean meenutama neid hetki . Avaneva maailma harvad sähvatused ongi see , mille nimel on tasunud elada . Õigemini : vaid nendel hetkedel olin ma tõeliselt elus , vaid nendel harvadel kordadel olin ma olemas . See on kibe ülestunnistus . Munamäel oli maailm avatud , puuladvad kauguses olid käeulatuses . Siis korraga kõik kalestus . Ma ei mäleta , kuidas saime alla , kuidas istusime bussi . Avarus oli kaotanud tähenduse , metsatukad , künkad ja talud asusid jäigastunud ja läbitungimatus ruumis . Mälestus on kui punktiir . Hiljem , kui rikkis buss auras vihmasajus ja Maila kingade lirtsudes jooksis peatunud auto poole , suvatses maailm ootamatult taas avaneda . Kõik asus omale kohale ja omandas tähenduse . Millegipärast arvan , et Maila maailm oli pidevalt avatud . Ma ei tahaks enam rääkida eluloost , see on midagi segast ja tühist , seda on liialt palju ja oma toas ma komistan pidevalt selle tükkidele . See on ritta pandud sekeldamiste kirjeldus , see on jutustus kavalatest või rumalatest tegudest , mis tundusid kunagi ülitähtsad , kuid aja möödudes on muutunud tühisteks . Eesmärgikindlus ja tulemuslikkus – sõnad , mida trükitakse eeskuju pakkuva elulookirjelduse kaanele , on minu jaoks kaotanud tähenduse , ma ei tea enam , mis need on . Kuhu on jäänud minu uhked tulemused , melu ajalehtedes ja ümbritsev kadedus ? Kogu see elulugu ? Kui ma nüüd arvan kokku oma elu tulude ja kulude poole , siis märkan , et tulud ei koosne üldsegi mitte saavutustest , milleni olen jõudnud oma elulugu pidi ronides . Tähtsaks on osutunud hoopis need korrad , mil olen sellelt kartsalt maha astunud ja komberdanud ei tea kuhu . Olen olnud korilane , kes oma saagikorvi on korjanud Munamäe pilvevarje ja sülle pudenenud vanu fotosid , lauaserval istuvaid hiiri . Ma ei viitsi enam meenutada erutust intriigist , mis viis mind kokku Elliga . Ja hiljem lahku . Ja Ellit ennast . See kõik on tühi-tähi . ( Mis on temast saanud ? Vist kuulsin , et ta on sõitnud Ühendriikidesse , abiellunud kuulsa professoriga , kes Elmari instituudis loengut käis pidamas , ta on nüüd väärikas proua kusagil LA eeslinnas . Ah jaa , ma sain talt ju paari aasta eest jõulukaardi . Kuid mis mul temast ? ) See-eest kordub taas ja taas vahutavate pritsmete imeline teekond oimukohtadelt pakatavatele rindadele , sealt tilkadena minu sõrmedele . Olgu need siis kelle rinnad tahes . Selle vee olen talletanud , mingisse pudelisse villituna ja ajukäärude vahele pakituna olen seda korterist korterisse kaasas kandnud . Mul on selliseid asju veel hulganisti , nagu Peeter Suurel , kes üle kogu ilma kogus oma Kunstkamerasse igasugust träni . Ühenduslülid nende hetkede vahel ei oma tähendust , üks ei tulene teisest , nende järgnevuses puudub sündmuste põhjuslik seos ja nad ei sõlmu ladusaks jutustuseks . Need seisavad omaette . Ainuke siduv lüli nende vahel olen mina ise . Iga selline kogemus teeb mind rikkamaks ja koolitab mõistma järgmist . Iga järgnev tähthetk on tegelikult eksam , et kas eelmine õppetükk on omandatud . Häda läbikukkujale , tema elu on mõistetud kiduma . Milliseid keerulisi teid mööda astusin Munamäe pilvede alla või pulkpoisse joonistama Pirita randa , kuhu sealt edasi läksin – pole tähtis . Nendesse paikadesse pole võimalik jõuda kavalate ettevalmistustega , nii , nagu liigutakse eluloo rööpmeid mööda aumärkide ja tammepuust mööbliga kabinettide poole . Need tähthetked lihtsalt tulevad , kui nad seda vajalikuks peavad . Ja kui sa neid ootad . Ainuke , mida inimene saab teha , on neid ära tunda , nagu kogenud seenekorjaja suudab märgata puravikku räguses metsaaluses . Näha , ja mitte peale astuda . Osata eraldada tatikatest . Ja üles korjata ja korvi panna . Ma olen olnud korilane , mitte eluloo elaja . Elulugu on jama , ta räägib tühjast auahnusest , mida mu elus on olnud ka üksjagu . Kui veab , siis on sul eluloo asemel su elu kollektsioon , seosetu kogu igasuguseid uhkeid asju . Sa võid siis neid oma elu õhtul kastist välja võtta ja lauale ritta laduda , kord ühes , siis teises järjekorras . Võid neilt pühkida tolmu , kuigi neil on kalduvus mitte tolmuda . Ja iga uue ülevaatusega koged midagi sellist , mida omal ajal unustasid läbi elada . Peidan silme eest kaugemale " Eesti elulood " . See teatmeteos külvab vaid segadust . Saatus ei avaldu mitte peadpööritavas või nurjunud karjääris , vaid selles , milliseid tundeid , lõhnu ja värve on antud sulle elus kogeda . Või pole sulle üldse neid antud , juhtub ka seda , ja ka siis saab elu ära elatud . Kui pole olnud teravaid kokkupuutehetki maailmaga , asuvad nende asemele käsipidi kokkuaheldatud kalendridaatumid , see tähendab elulugu . Kellel juhtub nõnda , seda võib lohutada : sa oled süütu , sa ei tea ega saa eales teada teistsuguse peibutava võimaluse olemasolust . Enamik minu kuldseid hetki kuulus noorusesse . Siis nende rida harvenes ja katkes . Nüüd on nad taas hakanud mind külastama . Ühes õiges kollektsioonis on kindlasti asju , mis eraldatakse ja asetatakse toa keskele postamendile . Oleks mul selline punasest puust alus , paneksin sellele oma kivi koos nõidusliku hommikutunniga , mil ta tasku pistsin . Elmar tuli ükskord minu juurde , oli rohkem purjus kui tavaliselt . Kaasas paksus kampsunis siledaks kammitud noorsand . See tõmbas lontivajunud pükste taskust pudeli konjakit : " Zdrastvuite ! " Tal käivat pea natuke ringi , vaid osaliselt alkoholist . " Kummalised inimesed olete siin , kummaline linn . " Ta võttis samast taskust veel paar ajakirja , oli märkimisväärne , kui palju sinna igasugust nodi mahtus . Ootasin , kunas ta sealt veel jänese välja tõmbab . Jäi tõmbama . Ajakirjades , mida ta näitas , oli trükitud tema jutustusi . " Sõimatakse . Kuid toimetuses oli paar mõistlikku inimest . Avaldati ! " Ta ütles porjadotšnõje ljudi , neid olevat hakanud Moskvas pragude vahelt välja ronima . Ülejäänud on svolotši . " Teil on siin teisiti ! " Tohoh ! Tegelikult ma nii ei öelnud . Olin meelitatud ja pidasin klaasitõstmiste vahel seda loomulikuks , kuidas siis muidu . Siis hakkaski vist kusagilt jäneseid nähtavale tulema . Ta tuli ja kadus . Aeg-ajalt oli temast midagi kuulda . Kesktelevisioonis etendati õel paroodia ennast Läänele maha müünud grafomaanidest . " Pegasuses " muutus ta jutuaineks , Moskvas ilmus raamat , mis küll põhjustas toimetaja lahtilaskmise ja avaldamiskeelu . Ometi trükiti kimp tema jutte " Loomingu Raamatukogus " ja Draamateatris mängiti tema näidendit . " Ameerika Hääles " hakati kõnelema temast kui ühest ajastu suurkujust . Paar aastat hiljem ühel päeval astusin parajasti välja Tartu maantee petrooleumipoest , kui temaga kokku põrkasin . " Jälle Tallinnas ? " – " A kakže ! " Hiljem sõitis ta Ameerikasse . Tema kohta hakati ütlema " dissident " . Petrooleumipoes oli müüjaks tuttav tüdruk , kellele minu tookordsed punased juuksed meeldisid . Temalt kuulsin , et tinakat ostsid kahte moodi tegelased . Sinise näoga pätid võtsid pudelhaaval , nad kallasid sinna soola sisse ja raputasid , kuni kõik see pask , mürk ja värv , kalestus ja helvestena põhja vajus . Peale jäi puhas piiritus . Peenemad härrad ( ikka vist seltsimehed tookord ) ostsid kastide kaupa ja lasid kogu partii destilleerimisaparaadist läbi . Siinpool ja sealpool kooruva värviga kriuksuvat poeust . Ühel pool natuke kosutavat juttu petrooleumitüdrukuga , teisel pool kohtumine kuulsusega . Kumb oli olulisem ? Mõlemad on salvestunud võrdselt , kusjuures moskvalane salvestus eeskätt selle tõttu , et teadsin , ta on kuulsus . Projekteerin petrooleumiplika vastasmaja tule- müürile , nagu lahtilõikamiseks laboratooriumilauale . Enne kui skalpelli pihku saan , muutub ta Mailaks , siseneb vihmasattu ja jookseb maanteel peatunud auto poole . Olen kohanud veel ühte kirjameest . Ma pole tema teoseid lugenud , ühte alustasin , sedagi pärast kohtumist , kuid jätsin pooleli . Oli augusti lõpp , suvi võttis viimast , kuigi suvitajad olid kõik juba lahkunud . Istusime Võsu rannas pingil , pudel starkat käeulatuses . Me rääkisime kirjandusest , elust ja ei tea millest kõigest . Millest täpselt , ei mäleta seegikord – ja polegi tähtis . Kuid mäletan kasvavat teineteisemõistmist , mis paisus maailmamõistmiseks . Kõik omandas tähenduse , loojuv päike , tüünelt loksuv meri , kajakate kisa . Väikluse maailm sulgus karpi , eraldus ülejäänud universumist ja ujus kaugusse . See tunne , see elamus on jäänud minus püsima ja kuulub minu elu plusspunktide ritta . Maailm kõneleb meiega loendamatutes keeltes . Elmarile inimeste , minule hetkede keeles . Ka inimesed tõlgin hetkedeks , unustan nimed , kuid märgin üles pilvede asendi . Kust küll Elmar kõik need oma tuttavad võttis ? Küllap ka tema kollektsioneeris , kui mitte hetki , siis inimesi . Isevärki inimesed nagu kleepusid ise tema külge . Küllap avaldus selles tema saatus , mida ennustajaproua ei suutnud märgata . Tema elukollektsioon oleks nagu kast tinasõduritega . Ta võib need välja võtta ja mitut moodi marssima panna . Kõik ajalehed on täis kirjutisi Elmari avastusest . Kasutatakse sõnu : " väike Eesti teel suurde maailma " , " meie omad Pasteurid " . Miks just Pasteurid ? Vihjatakse võimalikule Nobeli preemiale . Tegelikult ei meeldi ma endale üldse . Ma ei salli enam peegleid ega soovi näha ennast peegeldumas vastutulijate silmades . Logistan liftiga alumisele korrusele , ikka postkasti vaatama . Liftiust avades tunnen suitsu ja kõrbenud värvi lõhna . Altkorruse tšellomängija postkasti on keegi paberit täis toppinud ja siis põlema süüdanud . Põrandal lirtsub kustutusvesi ja vedelevad kõrbenud kirjapaberi tükid . Minu postkastis on topeltmõõtu ümbrik , pungil paberit täis . Servgi natuke rebenenud . Elmarilt . Tagasi oma laua taga , rebin ümbriku lahti , kuid ei hakka pabereid sealt välja võtma . Nagu vanasti , torkan paberipaki käest ära laualaekasse . Seal on mul mitmesuguseid asju . Alati , kui laeka avan , hüüavad nad mulle tervitusi . Sedapuhku viivitan kinnilükkamisega . Olen jõudnud märgata isa hõbeuuri tuhmilt läikivat kapslit . Isa oleks mind hulluks pidanud . Huvitav , mida oleks öelnud onu Anton ? Vaatan graveeritud kellakapslit ühelt ja teiselt poolt . Ühel küljel on isa käänuline monogramm , teisel roosiõied . Võttes käsile mingi mõtte , olen hakanud ka seda peos veeretama , vaatlema ühest , siis teisest küljest , ilma et tekiks tahtmist seda käest ära panna ja käsile võtta midagi mõistlikumat . Mõte muutub käehigist libedaks . Nagu uurikapsel . Nagu peos hoitud kivi . Nagu Munamägi . Nagu minu paistes jalatallad . Olles kord juba pistetud tuhvlitesse ja seatud vaatleja seisusse , ei soovi nad enam haakuda põrandavaibaga – nagu ka isa uur on ammu kaotanud huvi aja näitamise vastu . Tšellomängija jutustas kõrbenud postkasti juures mulle anekdoodi . Täna hommikul , kui ärkasin , nali meenus , ma naersin omaette , siis aga avastasin , et ei mäleta sellest midagi . See tegi veel rohkem nalja . Kohvi juures püüdsin lugu rekonstrueerida , kuid tulemus oli ebaveenev . Ometi kirgastus eilne naljatunne üha toredamaks ning ma asetasin selle kuklasisesele riiulile , kuhu tavatsen tõsta igasuguseid nipsasju . Mis parata , see on asjade tavaline käik . Kui meenutame midagi , siis konstrueerime hoopis uue loo . See ei kattu olnuga . Ainus , milles võime kindlad olla , on meid valdav tunne , mingi aroom , mis äkki kohinal voolab aknast sisse . Harilikult on see salvestunud autentselt . Uus mälluehitatu on vaid tingmärk , vaid kellavärgiga sütik , et kunagist süütesegu taas plahvatama panna . Lifti teraspuuri eilsed mustavad varjud valgel trepikojaseinal , korteriuks , mille keegi loll oli värvinud punaseks , tõid meelde murule veereva tumepunase auto , millest koorus samasugune mustast ümbritsetud helendus . Kuid ikkagi oli kogu see värk nihestunud . Eilseid trepikoja varje kujundas enda järgi kunagine mälestus , see ise on aga samuti väändunud , rõhutamaks midagi määravat , mingit erilist fluidumit , millesse olin kunagi mähkunud ja mis oli siis olulisem kuivadest faktidest . Sellised mälestused sõlmuvad ja moodustavad võrgu , millest me ei suuda enam välja rabeleda . Kainelt mõeldes ja arvestades tookordset moepilti , ei tundu usutav , et Carla kandis juunikuus musta . Mustad olid juuksed , mille kleepuv tihkus voolas minu silmis üle tema nõtkete puusade ja reite ( kas olidki juuksed mustad ? ) . Võimalik , et kaasa aitas meenutus musta rõivastatud Kuningannast , kes mulle lasteraamatu piltidel tunduvalt rohkem meeldis kui Lumivalgeke . Võimalik , et hoopis siit sai kõik alguse . Üha rohkem olen hakanud mõistma , et moonutused mälupildis toovad esile just kunagiste sündmuste tõelise olemuse . Ilmselt on mälu tänu oma lünkadele targem , kui me arvame . Tema jõud peitub kalduvuses deformeerida . Ainult moondunud mälestus on tõene . Kuidas ka ei oleks , mind jälitab juba pikemat aega musta ja valge teineteise peituv jada . Ma ei tea miks , aga klaveriklahvid mõjuvad mulle erootiliselt . Ma olin kõik selle aastakümneteks unustanud . Puberteedieas külastas Carla sageli minu unenägusid . Näen Carlat ja Tanjat käsikäes astumas tuppa . Raamaturiiuli kõrgemad korrused on mulle kättesaamatud . Seal asuv tarkus on välja lülitatud minu tarbimisringist . Ülevalt kolmanda riiulini ma siiski hädapärast ulatun . Tõmban sealt välja paksu köite ning asetan lauale . Otsin välja klantspaberile trükitud taoistlikku yin'i ja yang'i tähistava ringkujundi . Tühja mul hiinlaste salatarkusest , mind huvitab praegu graafiline kujund , mis kattub silme ees viirastuva naisenäoga . Või mis naisenägu ! Nägu , mida olen ikka ja jälle näinud varisenud krohvil ja kohvitasside põhjas . Muidugi oli see Elmar , kes mulle esmakordselt seda musta ja valge embumist näitas . See oli ajal , kui sellised teadmised kuulusid kui mitte keelatute , siis vähemalt ebasoovitavate hulka . Mäletan täpselt , me olime elektrirongis ja sõitsime Pääskülla . Väljas sadas gripihaiget Eestimaa vihma ning perroonil jalutasid õlekarva olendid . Ta võttis portfellist mingi käsikirja – siis neid poolkeelatud tekste liikus – ja hakkas mulle seda refereerima . Selles ringmärgis on tugev noorusaastate lõhn , võib- olla seda tahtsingi nüüd nuusutada . Ei tea , mis mõlkus meeles hiinlastel , kui nad oma põhisümbolisse peitsid naisenäo ? Või mõlgub meeles minul , et seda sealt otsin ? See nägu on mind aeg-ajalt külastanud – ainult temale teada oleva ajagraafiku alusel . Ta on tulnud alati just siis , kui olen hakanud teda unustama . Sulen raamatu . Taoismi kõiksust haarava sümboli ülekandmine naisele on lapsik ning ma heidan selle kõrvale . Kuid ikkagi , minu arusaama Õhtumaa naisest on miksitud hiinlaste mõlemad sugualged , mehe ja naise , taeva ja maa printsiip . Ehk ka hiinlased mõtlesid sellele , ega nad muidu poleks niisugust pilti joonistanud ! Elevandiluust Hiina draakon seinal kriiksatab , nagu tahaks mulle pähe kukkuda . See jutt talle ei meeldi . Panen raamatu ära . Tahan luua endale omad sümbolid ja tunnen õõva , kui mingi valmis märk minu kujutlustega kattub . Maailmas on palju toredaid tarkusi , mida kena lambivalgel uurida . Kuid mõte , et võiksin neist juhinduda , on naeruväärne . Rosalind on muutunud hooletuks . Selja tagant õla juurest on ta kleidi õmblus rebenenud . Ta käib juba mitu päeva niiviisi . Ta pole küll kunagi olnud pedant , kõiki tema toimetusi on saatnud vana hea talupojahoiak – kõike tuleb teha niipalju , et oleks paras . Nüüd on aga asjad paigast ära , õmblus on hargnenud , kuid ukselinki nühib ta pool tundi . Samas aga jäävad porised jäljed esikus pühkimata . Rosalind vaatleb neid ja mõtleb . Mõtlemisega on asjad üldse isevärki , see on kõikidest võimalikest tegevustest kõige mõnusam . Milleks muuks veel elada ? Kuid mõtlemises on ka lõks . Mõeldes Munamäest ma väljun tookordsest ajast ja ruumist ja , istunud tugitooli , vaatan kõike kõrvalt . Ma pole enam osaline , vaid kiretu kohtunik . Ma kaotan seose sellega , millest tahan kinni haarata . Kas ikka tahan ? Võib-olla selleks ma mõtlengi , et lõpuks ometi vabaneda . Et lõigata lahti , rebida katki pitsitav ümbris – nagu Rosalindi kleit – , hüpata välja liikuvast bussist , anda puulatvadele iseseisev elu ja viia nad tagasi sinna , kuhu nad kuuluvad . Mitte liiga kaugele , et ikka vahel külas käia . Ma mõtlen selleks , et saada õigus unustada . Mõtted on peenikesed vennad . Mõnigi kord tähendab mõnusalt voolav mõte lihtsalt seda , et ei viitsi enam kaasa teha . Ma ei tea , kas ma soovingi enam istuda Elmariga Harjumäel . Ma meenutan vaidlusi sõpradega , kordan üle ja lihvin kunagisi väiteid , tundes rahuldust teadmisest , et need tormised ja lõppkokkuvõttes tüütavad õhtud ei kordu enam iial . Eile õhtul istusin ja mõtlesin , kas minna magama või mitte . Nõks oli aga selles , et ma ei viitsinud aset ära teha . Mõtlesin ka igasugustest maailmavärkidest – ikka ainult seepärast , et mul puudub õnneks igasugune võimalus nendesse sekkuda . Asjade üle , mida on võimalik muuta , loobume tavaliselt mõtlemast . Mõtlemine on üks laiskuse avaldumisviise . Ma peaksin kiitma laiskust , kui see poleks nii väga eneseõigustuse moodi . Lausa piinav on mõelda , et ma pole seda alati olnud ! Hämardub . Ma joonistan kohvirõngastatud paberile pulkpoisse . Need hüppavad rõngast teise , võtavad käest kinni ja turnivad laualambi kupli äärel . Nad lasevad ennast rippu ja õõtsuvad õhuvoolus . Toa õhk pole kunagi rahulik , need on uitama pääsenud mõtted , mis panevad paberilehti laualt põrandale liuglema . Olen olnud vist sama lihavaene nagu need joonolendid . Kuulsin tšellomängijat majast lahkumas ( teda peabki välisuks vajalikuks austada sordiiniga trompetiga ) . Tšello hääled jäid aga majas kõlama ja sumbusid alles poolteist tundi hiljem . Tõstan käe , et juukseid kammida , kuid meenub , et pealagi on juba ammugi kiilas . Uksekell heliseb ja ma lähen avama . Trepikojas seisab lontkõrvadega noormees . Hetkeks tundub , et ta ei suuda piisavalt koordineerida oma käte ja jalgade tegevust . " Vabandage , ma oleksin soovinud – ee – minu nimi on Valdur – Ülikool – ma kuulsin , et teie valduses on luuletaja Kirsikännu kirjavahetus . Ma kirjutan oma magistritööd – mul oleks väga vaja – kas te lubaksite mul sellega tutvuda ? " Kust kurat ta seda teab ? Tülpinult pööran selja ja kutsun ta käeviipega endale järgnema . Võtan kapist kausta – olin just asetanud oma kivi sellele – ja ulatan lontkõrvale . Peldikusse ma teda lugema siiski ei saada , nagu omal ajal Professor saatis Elmari . Parem lähen sinna ise . Võtan ajalehed ja suundun hoopis kööki . Asetan kohvitassi ajalehtedele ja jään mõtlema . Kunagistel päevadel , mis praegu tunduvad Homerose-aegsetena , oli Kirsikänd olnud Inge ema , minu tädi kavaler . Tädi teadis täpselt , kuidas kohvitassi näpu vahel hoida ja millist jooki millisesse kristallklaasi kallata . Tema tassidest rõngaid laudlinale ei jäänud . Inge oli ema kirjavahetuse hoolega alles hoidnud , kirjad eraldi , punase siidilindiga kokku seotud postkaardid eraldi . Ma pole nendest kellelegi rääkinud . Poisi kõrvad on tõmbunud pea ligi . " Teil on ülimalt huvitav raamatukogu . Kas ma võiksin seda mõnikord lähemalt uurida ? " Ohkan omaette . Oleksid sa , vend , näinud ühte teist raamatukogu . Kuulsin , et see olevat pärast omaniku surma kilokaupa maha müüdud . Niisiis , ring on täis ja mul jääb üle veel lae alla auk raiuda ja seal hingamas käia . Varsti tuleb Rosalind , ta on hakanud veelgi sagedamini käima , õigemini , ta on kogu aeg siin . Kui ta ei tee muud , siis istub lihtsalt köögis akna all , aeg-ajalt üle ukse minu tuppa vaadates . Ta arvab , et peab mul pidevalt silma peal hoidma . Täna on ta kuidagi eriliselt kõhevil . Ei jõua veel ringigi vaadata , kui juba küsib : " Sul on täna käinud külaline ? " Ei tea , kust ta selle poisi mulle ettelükkamiseks välja koukis ? Et ma ikka ei kaotaks kontakti maailmaga ! Küllap on ta käinud minu kappe sorimas . Ma olin tookord just väljunud keemilise puhastuse uksest , kui põrkasin kokku punetava näo ja pleekinud juustega mehega . Ta pidurdus osava pöördega , jalad tegid kriuksu , ja jäi paariks sekundiks mulle otsa jõllitama . " Kurat , ma tunnen sind . Me võtsime su auto peale , koos tüdrukuga . " Ta vaatas mulle kontrollimiseks veel kord otsa . " Jah , õige ! " Läksime ja tõstsime endale nurga taga ette paar õlut . " Tead , ma sain nagu serviti . Sinu tüdruk nagu keevitas ennast mulle silmade ette , mitte ei saanud enam lahti . Lõpuks võtsin endale naiseks just sama nägu tüdruku . Läksin sellega rängalt alt ! Nüüd olen tänu Jumalale lahutatud . " Pidi ta mulle seda päeva jälle meelde tuletama ja pidi see kohtumine praegu uuesti meenuma ! Minu elus on siiski olnud elulugu , see oli kunagi ammu . Ükskord ütles ennustaja : " Hoidu aja eest , mil tulevik saab minevikuks ! " Siis elulugu seiskub . Sellest on aastakümneid , kui see juhtus , kui midagi katkes . Piisab vaid , kui öelda , et sellel oli mingi seos kahte liiki metallilõgina ja ühe telefonikõnega . Mul oli elulugu , mis jäi elamata . Äkki tundsin igatsust millegi järele , mida olin kramplikult püüdnud endast välja juurida . Järsku ei tähenda elulugu mitte alati käsipidi kokku aheldatud päevi ? Jälle uksekell heliseb . Minu korterist on saanud läbisõiduhoov . Olen muutunud kahtlustavaks – ajalehtedes kirjutatakse igasugust jälkust , postkastid süttivad – , sestap surun ennast uksesilma vastu . Trepikoja hämaruses seisab Elmar ja kõigutab ennast aeglaselt varvastelt kandadele . Ta on jäänud vanemaks , juuksed on hõrenenud , kuid nina on endiselt terav . Ta silmad on pilukil , ümbritsetud kortsudest , ta uurib ainiti minu uksematti . Püüan leida veel midagi olulist . Tal on käes kilekott . Mõneks ajaks pööran tähelepanu rõivastele . Püksid pole just päris värskelt triigitud , kuid seda polnud nad ka meie nooruses . Vahepealsetel aastatel oli ta küll alati nagu nõelasilmast tulnud , või oli ta ennast telesaadeteks üles mukkinud , mine tea . Lõpuks avan ukse . " No kas jõudsid mind põhjalikult läbi uurida ? " küsib Elmar tere asemel . Nohisen midagi , hoidun semulikult müksamast vastu õlga ning kutsun ta sisse . Elmar võtab kotist " Black Label'i " ja asetab lauale . " Kus su klaasid on ? " Tahan minna tooma , kuid Elmar lööb käega : " Ole paigal ! Ma ise lähen ja otsin . " Elmar tuleb tagasi kahe kohvitassiga . Ta kallab tassid täis , kummutab ühe poolikuks ja ütleb : " Nüüd võib ka istuda ! " Tema silmad löövad naeruseks . " Ütle , kumb ajavahemik tundub pikem : kas meie esimesest kohtumisest kuni Lindamäel konjakivõtmiseni – mäletad ? Või siis sellest korrast tänaseni ? Vahepeal me suurt ei kohtunud , kui mitte arvesse võtta juhuslikke tänaval vastamisijooksmisi . " Kaalun nagu kahte kivi peopesal hüpatades . " Esimene pool tundub pikem . Alles see oli . " " Pihtas ! Esimene kestis tervelt kaheksa aastat , teine aga ainult kolmkümmend viis . " " Ma siiski pidasin sul silma peal . " " Mina sinul mitte . Mul oli muudki teha . " " Geenid ? " " Ma arvasin ka nõnda . Tegelikult , nagu välja tuli , hoopis kõik , mis nende ümber kilksus-kolksus . " Mul pole mingit aimu , mis seal kolksus . Tegelikult mind see ei huvita . Võtsin lõpuks ka oma tassi kätte ja rüüpasin pisut pealt . Ma pole ammu kärakat proovinud . Minu kainest peast mõtete kilksumine-kolksumine on mulle raskelt meeldima hakanud , ma ei taha , et seal hakkaks midagi teistmoodi häälitsema . Tõstsin kivi laualt ja asetasin selle laekasse . Pole tal vaja pealt vaadata . " Kas mäletad Munamäge ? See on kummaline , kuidas tookord oli kõik probleemivaba . Veider , et nüüd , kus kõiksugu hädad on mulle lõpprängalt kaela sadanud , tunnen endas äkki samasugust vabadust . " Probleemivaba Munamägi ? Kõik minu peavalud saavad alguse sealt . Elmar vaikib pikalt . " Õigemini oli see mingi nullpunkt , " targutab ta edasi . " Selle ümber võinuks ehitada koordinaatvõrgustiku , kui oleks taibanud . Võtta mõni juhuslik mulje ja ehitada sellele reegel – ja see poleks halvem maailmakirjeldus kui ükskõik mis muu . " No jah , tuul puhus kust tahtis , pumpas meid igasuguseid mõttejuppe täis . Pärast tuli aga alla tulla ja juhuslikud mõttekillud tegid veel kaua haiget . Paraku on reeglid kõige juhuslikumad asjad . " Ma praegu mõtlen , millisest nullpunktist ma oma elu tegelikult alustasin . " Huvitav , kas mina olen seda üldse alustanud ? Elmar laseb edasi . Tal on tekst ette valmistatud . Usun , et ta oli sellele mõelnud aastaid . " Kas tead , mis oli tookord teisiti ? Tookord oli sõprus see , mis ruulis , mida teha ja ette võtta . Me tegime kõike koos , me kohandasime oma huvid ja oma tegemised üksteise järgi . Siis saime vanemaks ja targemaks ning asi läks pahupidi . Me mõtlesime välja , mida me kangesti tahame teha , ja valisime sõbrad juba selle alusel . Igaks ettevõtmiseks omad sõbrad , igaüks neist oli natuke sõber vastavalt oma rollile , universaalsõpru polnud enam vaja . Viga oli selles , et need midagi teha tahtmised olid üpris toorelt välja mõeldud , enne , kui me õigupoolest taipasime , mida nad tähendavad . Siis aga juhtus , et me saime kõvadeks tegijateks ning sellistena püsimine ei vajanud enam sõbrateenet . Vahest lipitsejateenet . Ega polnud ka endal enam vaja mõelda , milleks kõike seda üldse vaja on . Ise aga olime vajalikud paljudele , need siis püüdsid olla meie sõbrad . Sõpru nagu raba . Siis aga vajusid kõik need kirjud suled seljast ja äkki ei sõpru ega midagi . " " Kas igatsed neid sulgi tagasi ? " Veider kujutleda Elmarit sulelisena – ei tea , mis lind ta oleks ? Aga ta ei kuule mind . " Me usume pimesi , et elu on valikute tegemine . See on jama , meile pole kunagi kätte antud piisavalt lähteandmeid . Meid endid valitakse – ikka selle nõksu abil , milline andmetepakett meist kellelegi valiku tegemiseks pihku pistetakse . Sellega on ju kõik ette määratud . Ja meie arvame , et teeme omad otsused ise ja sõltumatult ! Alatasa tugineme oma otsustes puudulikele või koguni valedele eeldustele ja me võime vaid imestada , et teinekord märki tabame . " Elmar vaikis ja rüüpas kortsuskulmul kohvitassist . " Selles ongi see põrgulõks . Ja ometi – elada valikuid tehes on ainus väärt elustiil . Kõik ongi ainult stiili küsimus , selles peitub elu väärtus . Amorfsus , valikutest loobumine on persseminek – mitte sellepärast , et mingid kahel- davad tulemused jäävad saavutamata , vaid lihtsalt et see pole ilus – näed , tuleb välja , et ma olen esteet ! Minu stiil oli vale . Kas tead , viimase kahekümne aasta jooksul ei tulnud mul kunagi mainida nime Schopenhauer . " " Kas tulidki Schopenhauerist rääkima ? " Kõik on hetkeks nagu kunagi , ainult Elmaril pole kaenla all paksu portfelli masinakirjas paljundatud tekstidega . " Vaata , ma loobusin valikutest ja lasin otse edasi . Muide , minu avastus kõrbes põhja . Ma aimasin seda ette juba ammu . " Kõik see jutt valikukohustusest on väga tark , ainult et ma oleksin võinud tõestada lausa vastupidist . Mis ei tähenda küll midagi . Mul pole põhjust pidada oma tõde paremaks tema omast . Ühes on tal õigus – kõik on tõepoolest stiili küsimus . Elmari häda on see , et mingil hetkel ei suutnud ta oma stiilile truuks jääda . Aga mina ? Suurema osa elust olin ma lihtsalt stiilitu , ja see on juba tõeline patt . Alles nüüd olen hakanud oma stiili kujundama . Võtan kivi uuesti laekast välja ja hõõrun seda vastu kuuerevääri , nagu tahaksin ennast täita sedaviisi sündiva elektriga . Elmaril on kahtlemata õigus , kuid ma ise poleks nõnda taibanud rääkida . Ma lihtsalt pole ammu mõelnud sellele , mis toimus ajal , mil maailm sulgus , nendel aastakümnetel , mille kohta ma praegu ei oska öelda , mida ma tõeliselt tegin . Eks elasin järjepanu päevast päeva . Elasin elulugu . Ainult et siis juhtus maailma avanemist väga harva . Näen , et Elmar tahab rääkida , ega sega vahele . Kuid ta keerab jutu hoopis mujale : " Tõtt-öelda kandsite te mu maha . Tead , viimasel ajal , kui midagi hakkas hargnema , mõtlesin , et olen ringiga tagasi Munamäe ajas . Et ma tegin ära selle , milleks ma tookord valmistusin . Kui nüüd kõik kihva läks , avastasin , et tegelikult olen ikka seesama igav pedant kes aastakümneid . Eks seepärast asi nässu keeraski . Alles praegu ma tunnen , et olen vabanenud . Ma lähen vist tagasi oma metsatallu . Ma keeran ukse lukku nagu vanaperemees omal ajal ja pole tähtis , mis ma teen , kuid midagi ma teen . " Ta tahab ikka midagi teha . Ta usub , et selles on pääsemine . Nüüd kallasin mina tassid täis : " Kuulipilduja terviseks . Ehk leiad selle nüüd üles . " See on muidugi maitsetus , ma ei tea , mis mul vahetevahel hakkab . Pudel saab kuivaks ja jutt hakkab soikuma . Elmar on välja öelnud laused , mis tal oli minule ütlemi- seks ette valmis mõelnud . Uusi ta välja mõelda ei viitsi , järsku pole tal enam midagi lisada . Lõpuks ta tõuseb . Kui uks sulgub , võtan laekast Elmari postisaadetise . Ma polnud sõnagagi öelnud , et sain selle kätte . Paksust ümbrikust pudeneb masinakirjas lehti , kirjamärkidega napilt täidetud lehepindadel vaheldumas lühemad ja pikemad read . Luuletused ? Lausa uskumatu ! Oli ka kaaskiri , natuke teistmoodi paberil ja käsitsi kirjutatud : " Tead , kõik need aastad , kui oli väga sitt , vaidlesin mõttes sinuga . Kui ma aga sinuga ei sõimelnud , siis kirjutasin luuletusi . Mõelda vaid – see on tõsi , nagu kooliplika ! Praegu tuli tuju , et mõni vanadest kärssadest neid loeks . Mitte nostalgia , mitte et olge nüüd toredad poisid ja mõistke mind , mul ju nii sügav hing ! Minu hing teisse ei puutu , pealegi pole nendel ridadel niinimetatud hingega midagi pistmist . Mul on lihtsalt vaja teada , et need tekstid asuvad veel mõnes ruumipunktis peale minu lauasahtli . Teatavasti sirtsutavad loomad puutüvedele , et märgistada oma territooriumit . Ma olen oma areaali kaotanud . Luuletamine on tegelikult paberile sirtsutamine , ruumi loomine iseendale . Neid lehti sinule sitavankale saates lasen lihtsalt veidi suuremas kaares – otsejoones sinu postkasti . " Kurat , ma pole tõepoolest mitte millestki aru saanud , Elmar ei ole kunagi oma stiili kaotanud . Ta ajas mulle lihtsalt pada . Ma oleksin tahtnud teda tagasi kutsuda , aga kus sa enam ! Lugesin : " Harjasin kuubedelt koredat toredust . Hõlmadel kurdus tosinkond oletust ununend õhtute jahedast olekust . " Ma pole kindel , et Elmar ei tea midagi minust ja Ellist . Võimalik , et ta lihtsalt kavaldab . Kampsun on valmis . Rosalind viskab selle minu ette lauale : " Pane selga ! " ja loovib uksest välja . Nüüd on ta läinud ja ma istun , kampsun seljas , oma toolis . Ma olen vajunud sügavale polstrisse , lõug on lauaga tasa . Aknad puhuvad tõepoolest läbi . Varem ma ei pööranud sellele tähelepanu . Ma tunnen kerget puhangut kuklal , sellele vastandub mõnusalt tiirlev soojus ümber selja ja rinna ( kukla taga peab olema mõni teine puhuja , see ei saa olla tuul aknast ) . Ometi loob kampsun turvalisuse tunde . Pean tunnistama , et turvalisus on olnud minu siht , olen konstrueerinud endale olemisviisi , mis peaks mind tõhusalt kaitsema tuuletõmbuse eest . Kuid mida maksab see turvalisus , kui piisab Elmari närvilisest käetõukest , et see hakkaks ohtlikult mõranema ? Elmar elab tõestatavate faktide maailmas . Mina olen aga alati uskunud , et ühed õiged faktid pole kunagi tõestatavad . Nüüd hakkan aga aimama , et kramplik usk tõe mitmevalentsusesse – see on tegelikult ettekääne . Ma klammerdusin oma teooriahakatiste külge , et saada elus pidepunkti , samas aga eitades igasuguste pidepunktide vajalikkust . Tegelikult mõtlen kogu aeg välja süsteeme , millel pole mingit tähendust . Ma olen ehitanud enda ümber maja , ma mõtlen välja lugusid . Mul pole ju mingit aimu , kes oli see punasest autost rohelisele õuemurule astunud naine – naine , keda ma nägin vaid hetkeks , kuid kes on saatnud mind läbi elu . Ma ei tea , mis oli tegelikult tema nimi , kas ta oli üldse seotud perekond Krulliga ( onu Antoniga tal vist siiski mingi seos oli – või olen välja mõelnud sellegi ? ) . Mida tean ma tegelikult Antonist ? Mida aga teab Elmar minust ? Kas Carla minu teadvuses on vähem reaalne kui mina ise Elmari mõtetes ? Elmaril igatahes niisugustes asjades kahtlusi pole . Ärkan häälte peale . Seekord ei targuta maja oma elutõdedest , hääled seostuvad millegi hetkel toimuvaga . Kuulen lööke uksele , siis uksevineeri purunemist ja piida raginat . Määran eksimatult helide suuna , nad kostavad Tanja K. korterist . Taban kahtesid matsuvaid samme , ühed ketsides , teised nahktaldadega . Paar poolihääli öeldud karedat lauset põrisevad toolipõhjadel ja diivanivedrudes , kuni mattuvad plaksatavatesse löökidesse . Haaran telefoni järele , kuid käsi peatub poolel teel . Asetan toru tagasi . Kuidas saan seletada , et tean täpselt , mis toimub mitu korrust kõrgemal ? Minu jutt tunduks kahtlane ning ma sattuksin kirja võimaliku kaasosalisena . Hiilin ukse juurde . Kolina vältimiseks olen kepid jätnud voodi juurde . See on kindlasti liigne ettevaatus , need tüübid oma eeslikõrvadega ei suudaks nagunii välja peilida minu liikumist . Surun ennast vastu vaatesilma . Kostub terav klirin , liftikabiini lambipirn lüüakse puruks . Minust sõidavad mööda kaks mustavat siluetti . Lift pabistab ega ütle nende kohta midagi . Alt kostab tšellomängu . Istun laua taha ja mudin oma kivi . Ma ei julge tuld süüdata , seetõttu ei näe , millised kivi jooned on pööratud minu poole . Tüki aja pärast käändub küsivalt välisuks . Kiired kontsasammud ( ma pole neid varem kuulnud ) klõbisevad lifti poole . See käivitub rutaka sõnaohtrusega , kuid erutusele vaatamata suudab täita oma kohust . Mööduvad minutid , siis hakkab väljast kostma sireeni helisid , alul kaugelt , kuni katkevad koos pidurikriginaga maja ees . Olen jälle uksesilma juures , näen ristlevate taskulambikiirte valguses mööda sõitmas punases vormirõivas parameedikuid . Palju neid oligi ? Tükk aega ebamääraseid sahinaid , tammumist , ampulliklirinat , sulguvate riistakohvrite klõpse , siis hakatakse kummisäärikute matsudes trepist alla tulema . Näen oma uksest mööda libisemas kanderaami . Seon lipsu ette , panen tumeda ülikonna selga . Teistsugust ülikonda mul lihtsalt pole . Kapis seismisest on varrukale sööbinud tolmuplekid , revääridel on peidust välja ilmunud kunagised soustijäljed . Lähen vanni- tuppa ja töötlen neid niiske käterätikuga . Saab natuke parem . Surun mõlemad kepid tugevamini pihku . Takso juba ootab . Taksojuht lõpetab termosest kohvi rüüpamise ja võileivasöömise . Ta pakib söömata jäänud võileiva koos termosega portfelli ning pühib lõualt puru : " Nii et haiglasse , papi ? Lilled kaasas ? ... Kapitaalselt vale ! Sinusugune ei peaks sinna ei tea kellele lilli viima . Sa peaksid ise seal pidžaama väel siruli olema ja laskma lilli endale ümber ikebanaks sättida ... Või pole sul kedagi , kes sätiks ? Parem ongi ! Üksinda on okei . Teistest inimestest on ainult tüli . Vaata neid , kes seal tänava äärt mööda kõnnivad ! Kuhu nad kõlbavad ? ... Ma ütlesin talle , et ära jama , aga kus sa ! Kõige hullem , et mõni ei saa üldse aru , mis talle öeldakse ... aga mina räägin lausa ingli keeli ... tema aga ütleb – mis sa haugud ! No milles siis koer süüdi on ! Koer on inimesest iga kell parem ... Kuhu me pidime sõitma ? Ah haiglasse ! ... Kas sa üldse tead , miks sa sinna lähed ? Küllap oled kunagi kellelegi lilled andmata jätnud , nüüd tormad kohale , et mitte enam hiljaks jääda ... Tead , ma hakkasin kirjutama raamatut . Sa ei kujuta ette , mida kõike võib taksojuhina näha ! Ma vaatan talle otsa ja kohe on näha , mis vend ta on . Jälle üks punkt kirjas , jälle tolgus , kes ei kõlba kuhugi ! ... Ja siis nad räägivad igasuguseid asju . Oleks veel minuga , aga omavahel . Mis asja neil rääkida on ! Vahest aga kuuleb siiski põnevat värki . Üks rääkis , et tahab ennast ära tappa . Ma viigu ta raudteeülesõidukohale . Rääkis , et pilved muudkui lähevad ja lähevad , aga tema muudkui istub ja istub . Oli vist seal veel midagi . Kui kohale jõudsime , oli tal tuju üle läinud . Vihma sadas , ei tahtnud vist ennast märjaks teha . Ma küsisin talt tagasiviimise eest topelt hinna ... No kuhu sa ronid ? Vanamutt võiks parem kodus istuda kui autode vahel kakerdada . Neid kuradeid on tõesti liiga palju ! ... Nagunii keegi ei märka , kui üks puudu jääb . Loe neid nii- või teistpidi , ikka õiget arvu kätte ei saa ... Vahepeal vedasin ühte litsi ringi . Ta tõi oma kunded minu autosse . Mina ütlesin , viis minutit , siis olgu asi kombes , mina ootama ei hakka , või väänan kolmekordse tariifi ... Ma ei tea , miks ma sulle seda kõike räägin , aga see eilne lugu ajas mind tõesti vihaseks ! Pole minu asi igasuguseid asju kuulda ! " Taksojuht tõmbab suu lukku ega paota seda kuni päralejõudmiseni . Nii ta ei öelnudki , mis eilne lugu see oli . Küllap temagi kuulutas tervele maailmale kõike , aga mitte seda , mida tegelikult oleks tahtnud rääkida . Nagu Elmargi . Ma pole kunagi varem märganud , et inimesed puistaksid mulle südant . Kui nüüd just viimane jutt Elmariga välja arvata . See praegune on siis teine ja sellega võib tähistada uue kombe algust . Maailm on kõvasti muutunud . Elmar oli tark , kui ta ütles , mis tal öelda oli , luulekeeli . Luuletusi ei võta keegi tõsiselt . Kõik need jutud väsitavad . Ma olen oma elus hakanud rangelt jälgima muljedieeti , ma luban endale näha ja kuulda vaid rangelt doseeritud kogustes . Uut ainest võib minu päevas olla parasjagu nii palju , kui jõuan läbi närida ja ära seedida , liigne inf tekitab kõhulahtisust . Tänane taksojuht on igal juhul üle normi . Ma olen hakanud vältima kohtumisi inimestega seepärast , et mõtlen liialt palju , ma ei jõua oma mõtlemistega kuidagi lõpule ega taha mõttekäiku uute asjadega häirida . Äkki jään keppide najal seisma ja keeran näo vingu , ma taipan , et olen tegelikult samasugune – tahan näha , kuid mitte olla seotud . Et mitte seotud olla , selleks on vaid üks nõks – tuleb kõike vaadata vaid põgusalt . Esmakordselt tajun , et nii toimides pole ma näinud tegelikult midagi . Et päriselt näha , tuleb vaadata ligidalt ja pikalt , jätta endale aega nii vaatamiseks kui ka mõtlemiseks . Ilmselt tähendab see seda , et tuleb olla ka ise vaadeldav . Olla vaadeldav on aga mulle olnud kõige raskem . Pidev vaateväljast väljarabelemine on mind ilma jätnud vaatlemisvõimalustest . Nii on minu elu vaid kogum muljeid juhuslikest taksosõitudest . Kastitäis klaasikilde , millega pole midagi peale hakata . Kuid siiski – kuradi ilusaid klaasikilde ! Haiglal on midagi ühist kirikuga , mõlemas kaotavad inimesed oma identiteedi . Vestibüüli läikimalöödud kivipõrandal liigub peegeldusi , üks neist läheneb minule , kandes enda kohal inimesekujulist varju . Varjul on käsi , ta sirutab selle minule : " Tere ! Näe , ka sina oled siin . Mis teha – vanadus , vanadus ! " Vaatan talle pikalt otsa , võtan küünarnukist kinni ja viin seina äärde istuma : " Kes kurat sina oled ? " Viirastustega tuleb asjad klaariks teha , muidu nad jäävadki kummitama . " Kas sa Oskarit ei mäleta ? " Oskariks nimetatu väljub korraga haigla lummusest ja muutub katkiste hammastega vibalikuks vanahärraks . " Tegelikult olite te kõik parajad tõhud . Mina ka ! " Tal on lõbus , väga lõbus . Oskar siis Oskar . Tõepoolest oli meil kambas kunagi Oskar . Selline naer pole aga haiglas vist siiski kohane , mõtlen . Ma kuulen kauguses oma maja katust Oskari naerust kaasa vibreerimas . Maja vist teab Oskarist rohkem kui mina . " Eks see noorus ole üks tühikargamise aeg . Kas mäletad seda laaberdamist Munamäel ? Vähemalt sai kõvasti nikutud ! Nüüd oled sinagi oma kargamise lõpetanud ! " Oskar tonksab varbaga minu keppi , tema põsed on löönud läikima ning ta on jõudnud materialiseerumise kõrgpunkti . Ma ei oska talle seletada , millega olen kõik need aastakümned tegelenud . Tema on olnud maamõõtja , seisnud kahe jalaga kindlalt Eestimaa kamaral . Ta on oma elutöö teinud ning keegi ei saa talle näpuga näidata . Võtab veel praegugi vahel mõne tööotsa ette , ega pensist ära ei ela . Igatahes pole tal tarvidust oma väljakujunenud elustandardit madaldada . Naine on tal surnud , nüüd teeb iga suve mõne reisu Euroopasse . Ta pilgutas silma – noh , kas nüüd just iga kord üksinda ! See on kummaline , et mõtlen kogu aeg oma elu esimesele poolele , koguni esimesele veerandile . Vahepealset nagu poleks ollagi , olen ellu ärganud alles nüüd . Aga ka sellesse esimesse olen targu kujundanud lüngad . Ühte sellisesse olen pistnud Oskari , võib-olla ka kõik selle , mida tema mäletab . Nüüd hüppas ta sellest tühemikust vupsti välja , nagu kloun karbist ( oli kunagi selline mänguasi ) , mis on kahtlemata häbematus . Mul pole mingit tahtmist tema pärast hakata ümber tegema oma hoolega ülesehitatud mälestustest loobumiste maja . Kui kõlavalt väljenduda , siis nooruses olin ka mina maamõõtja – ikka pilkude ja sammudega . Edaspidi ma lihtsalt kirjutasin ümber teiste mõõdetud numbreid . Oskariga oli vist vastupidi , tookord jälgis ta meie poolt mahapandud mõõdulinte , jooksis kõikjal kaasas , kulistas veini ja viskas vaimukusi . Kuni sai meheks . Nüüd siis mõõdab mind . Oskar pöördub , astub kahe vanaeide vahelt läbi ja lahustub valguses . Lähen piki haiglakoridori . On kuulda aparaatide surinat , naksumist , summutatud hüüatusi , akende avamist ja sulgemist . Midagi lohistatakse teise paika . Kuid need helid märgistavad vaid mingite tegevuste välist kesta – enamasti needki arusaamatud . Nende sahinate tõeline olemus jääb minu eest varjatuks , kusjuures kõige ebamäärasemad on inimtekkelised häälitsused – kõik need summutatud naerukõõksatused , ebamääraselt veenvad sosinad , inimliku häälekõla kaotanud ägamised . See on maailm , mis elab oma varjatud elu ning keeldub laskmast mind oma siseringi . Väga kena temast . Pilku tõstmata ( nagu ükskord varem ka minu arst ) osutab valveõde avatud uksega palatile . Sealt kostab kilkamist ja jutuvada . Kipsis ja kipsita tüdrukute siristamine katkeb hetkeks , kuid vallandub siis uuesti . Võin rahulikult olukorda uurida . Tanja on nähtavasti see kinniplaasterdatud näoga , kuna ülejäänud seitse on kindlalt teist nägu ja kogu . Lähen ja asetan lilled tema lauale . Tanja ei tea , kes ma olen , kuid ei näita üles mingit üllatust . Alati võib ju olla , et sa oled inimesega kohtunud . " Sadisj ! " Istun ja vangutan pead : " Ai-ai-ai ! " " No jah , juhtub ! Elus tuleb kõigeks valmis olla . " Ta ei tea , kelle poolt ma olen , kas lööja või löödav . " Küll paraneb varsti ära . Arst küll ütles , et silmalaule võib jääda väike arm . Nad võiksid teinekord ikka vaadata , kuhu löövad . Aga äkki saan rikkaks ja teen plastilise operatsiooni . " " Kas sa siis pole rikas ? " " Mis ma siis siin teen ? " " Kustkohast sa pärit oled ? " " Valgevenest . Vanemad ja õde on seal . Ma saadan neile iga kuu raha . See kuu jäävad küll ilma . " Näen tema särgikaeluses väikest draakonikujulist amuletti rippumas kassikullast keti otsas . Ta vaatas mulle kavalalt otsa : " Kui järgmine kord tuled , too mahla ! " No jah , kui ma tulen . Lahkudes kuulen , kuidas palati teisest otsast küsitakse : " Klient štoli ? " Rosalind pole minu juures käinud juba nädalaid . Läbi katkendliku une kuulen selgelt , et midagi naksub . Maja vestleb endaga , tehes ette variserliku näo , et räägib omaette , et jutt pole mõeldud kellegi teise kõrvadele . Ma näen tema edevuse läbi – ta eeldab , et ma kuulan pealt . Tal on mulle öelda midagi hirmutavat . Seekord ma mõistan sõnumit vaid osaliselt . Maja on erutunud ja manitseb mind tähelepanelikkusele . Naksumine võimendub ja hakkab kõrvus vasardama . Saabas trambib mööda sahtlipõhja . Ma olen unine ega suuda keskenduda järelemõtlemiseks . Maja vaikib solvunult ja ma jään magama . Olen öö läbi voodis rähelnud , lina on keerdus ümber kaela , padi kleepub . Pööran ennast istukile ning otsin palja jalaga tuhvleid . Parem ja vasak lähevad vahetusse ning ma pean päkkadega sebima , et leida õiged . Ajan ennast selja naksudes ( äkki oli see sama ragin , mida ma öösel kuulsin ? ) püsti ning hakkan seinale toetudes ukse poole liikuma . Juustutükid on ikka veel raamaturiiuli ees vaibal . Selg kühmus , näkitseb hiir nende kallal . Võtan laualt kivi ja viskan . Takso toob mind maja juurde , kus Rosalind on elanud . Kui kunagi ammu-ammu siin käisin , siis õitsesid sirelid . Lahkusin tookord viirastuslikul pöördehetkel päeva hakus , kui tänaval kohtuvad viimased joodikud ja esimesed tööleminejad , endal kehas rauge mälestus ühest teisest kehast . Kohmitsev vanamutt avab ukse ja taandub kombekalt . Toa keskel on toolidel kirst . Rosalind pole kahvatum , kui ta oli päriselt olles . Vahest sõrmed on pikemad ning laienevate otstega , need on rinnal risti . Varjates seljaga vaadet uksest , libistan kiire liigutusega kangestunud hiire pitslina serva alla . Kaalun hämmeldunult käes oma raudotsaga keppi . Ma ei vaja seda enam . Nagunii ei tule enam keegi minu eest hoolitsema . Kunas see oli , kui ma hakkasin Mailat kutsuma Rosalindiks ?