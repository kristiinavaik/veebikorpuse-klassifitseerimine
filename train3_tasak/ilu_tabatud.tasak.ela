kirjak	ilu_tabatud.tasak.ela	IRA LEMBER Meeri paotas magamistoa ust ja sisenes . " Sa polegi veel magama läinud ? " imestas ta . Ootasin sind . Tahtsin sulle vaeva eest aitäh öelda ! " Mees tõusis toolilt ja suudles naist põsele . Hommikukuub oli tal juba seljas . " Järgmist juubelit enam ei tule , " ütles ta väsinult . " Seitsmekümneni ma vastu ei pea . " " Küll sa juba pead ! " oli Meeri veendunud . Ehkki teadis , et lood mehe tervisega pole kaugeltki hiilgavad , kinnitas ometi : " Oled terve kui purikas . " " Nagu jääpurikas , " parandas Georg . " Sa vaata , kui kõhnaks ma olen jäänud , sulan kokku ! " " Pole sul häda midagi . Pealegi on su minia arst , näed ju küll , kuidas ta sinu eest hoolitseb . . . Ega sul ometi halb ei ole ? " " Ei . Mind ainult ärritas pisut , et Alla oma Eugeniga kohale ilmus . Kas sa kutsusid neid ? " " Miks sa nii arvad ? Eelmisel aastal , oma pärisjuubelil olid sa ju haige , siis meil külalisi polnud . Kõik teadsid , et tänane sünnipäev oli juubelipeo asemel . " " Seda ma mõtlesingi . Kes siis juubelile kutsumata tuleb ! " Mehe hääles kajas pahameel . " Ära nüüd , Georg ! Olekski imelik , kui Greta pere on kohal ja Allat pole ! Pealegi on ta minu õde , palju meil siis neid sugulasi enam siia jäänud on ! " püüdis Meeri asja siluda . " Tõid veel pealegi kalli kingituse . " " Jah . Kristallist tuhatoosi , kuigi teavad , et meie majas ei suitsetata ! Lisaks on tal halb mälu , see on sama tuhatoos , mille me Eugenile kord enne sõda kinkisime ! Ja üldse - tulla Eugeniga ! Ise nad ju koos ei ela , aga külla tulevad nagu tõeline abielupaar , justnagu mina seda ei teaks ! Tüüpiline Alla ! " Meeri ei vastanud . Ta vahetas vaikides kleidi hommikumantli vastu ja istus tualettpeegli ette . " Ära väsitas , " ohkas ta . " Kui hea , et mul ikka Helve olemas on . Aitas lauda koristada ja nõusid pesta . " Tema hääles oli soojust ning Georgi süda oli rahul , et müürid , mis aastaid ema ja tütart olid eraldanud , on lõpuks kokku varisenud . " Kas siis Ulvi ei aidanudki ? " " Tal oli tegemist . Poiss virises juba ammu . Ma siis ütlesin , et pole vaja , Hillar oli tema eest . " Georg sirutas toolil istudes jalad ettepoole . " Kas lähme magama ? Terve lauasistumise aeg ootasin ma ainult , et saaks lõpuks oma tuppa ! " " Ma arvasin , et sulle meeldib seltskond , " imestas Meeri . " Oli ju küll tore õhtu ! " " Oli küll , " nõustus Georg . " Aga ikkagi . . . " ta viivitas pisut ja kinnitas : " . . . aga sinuga koos siin , selles toas , on mul rahulikum . " Eks muidugi , mõtles Meeri . Minuga on sul loomulikult rahulikum . Mina püüan sind mitte väsitada nagu Ulvi oma liigse tähelepanuga seda teeb . Mina püüan sind mitte muretsema panna , nagu sa Helve elule kaasa elades päevast päeva teed , ja mina püüan mitte tähele panna su väikesi veidrusi , mis teinekord otse jahmatama panevad . See oli Georgi äärmuseni ulatuv kokkuhoiumeel , et mitte öelda koonerdamine . Poeski käies kaalus ta enne mitu korda , kas mitte kusagilt sama kaupa odavamalt ei saa , kuigi oli teada , et riiklikud hinnad nii toidu- kui tööstuskaupadele olid kõigis kauplustes ühesugused . Isegi trammipileti eest kolme kopikat välja anda pidas ta paljuks ning käis meelsamini jala . Jah , Georg oli tõepoolest üleliia kokkuhoidlik . Nähtavasti jäi see komme talle külge Siberipäevadest , mil igat leivaraasu tuli arvestada , või mille muuga seda seletada võis . Ainult teatripiletite ning raamatute ostmiseks polnud tal kahju raha välja anda . Siiski käisid nad teatris harva , heal juhul ehk kord kuus või veelgi harvem , rohkem käidi kinos . Georg oli talle ükskord rääkinud , et lapsena oli ta endale tõotanud külastada täiskasvanuks saades kõiki teatrietendusi , vaadata ära kõik kinofilmid ning lugeda läbi kõik ilmunud raamatud . Nüüd luges Georg küll palju , ka oli Hillaril mahukas isiklik raamatukogu , mida ta sai kasutada ning vähemalt selles osas Georgil suurt elule võlgu jäämist polnud karta . Samuti muretses ta saksakeelset tehnilist kirjandust , tema kui endise sapööri huvi uuenduste vastu tehnikavaldkonnas püsis . Jah , illusioonid ja plaanid - kellel meist neid pole olnud , ohkas Meeri sisemiselt . Ning jälle pidi ta mõtlema , et tänu taevale , oli Georg elule kahel korral tagasi antud . Kõigepealt Siberist ja hiljem operatsioonile järgnenud lootusetust seisundist . Ja kuigi haigus ei lubanud Georgil teinekord jalutamagi minna , püüdis Meeri talle sisendada optimismi , kannatades vaikides ära kõik mehe haigusega kaasnevad kapriisid . Eks ole ju see meeletu kokkuhoidmise tuhingi omamoodi haigus , arvas Meeri siis ja võpatas . Sest Georg , nagu aimates naise mõtete kulgu , küsis korraga : " Ega sa ometi seda tühja konjakipudelit ära ei visanud ? Ei ? No Jumal tänatud - ikkagi ligi paarkümmend kopikat ! " Ta tõusis ja küsis nüüd juba teist korda : " Kas lähme magama ? Ma käin vannitoas ära , tee sa , ole hea , seniks voodi üles . " Georg peatus vannitoa ukse ees , mõtles aga samas ümber ja astus köögi suunas . Seal võttis ta sahvrist süldikausi ja tõstis lauale . Ta tahtis seda just sööma hakata , niisama otse kausist , kui kuulis tasast sahinat . Georg pööras ruttu pea ja nägi , kuidas Ulvi , hommikumantli hõlmu koomale tõmmates nagu kass end uksevahelt sisse libistas . " Ma arvasin kohe , et sa siin oled , " sosistas ta . " Oota , ma annan sulle taldriku ! Tahad ehk tükikese seapraadi ? Ma võin sulle kartuleid ja kapsaid ka soojendada . Tahad ? " Ning Ulvi asetas taldriku Georgi ette lauale . " Aitäh , pole vaja , " oli Georg hoolitsusest meelitatud . " Ma võtan niisama , mõne suutäie . " " Hea küll . Ongi parem , ega õhtune söömine kasuks ei tule . Ma vaatan sulle siis muud . " Ulvi saledad sõrmed astasid osavalt ja ruttu Georgi ette lauale singi ja lõhe lõiked . " Kohe ma toon sulle tüki silmu ka , ma tean , see maitseb sulle ! " Ja enne kui Georg sai midagi vastata , oli söögilaud hõrgutusi täis . " Palun ! Nüüd ma tegin küll oma sõnadele vastupidiselt , aga täna oled sa sünnipäevalaps ja hiline söömine olgu sulle andestatud . " Ulvi suu tõmbus madonnalikule naeratusele . Korraga tundis Georg naisekäe puudutust oma õlal . " Taevakene , Georg , kas sa ka tead , et su pealagi hakkab hõredaks minema ? " sosistas Ulvi jahmunult . Minia tähelepanek ei meeldinud Georgile . " Eks ole ka juba aeg , mul ju aastaid parasjagu turjal . " " On küll , " nõustus Ulvi ja istudes mehe kõrvale jätkas : " Mäletad , Georg , kui ma Emeljanovskis sinu juurde tulin ja sa mulle öömaja otsisid ? Mäletad ? Ma ei oleks siis osanud aimatagi , et me kord Eestis ühe katuse all elama hakkame , et minust saab sinu poja naine . " Georg noogutas . " Hillaril vedas . " Talle meenus kohe haletsusväärne aukuvajunud silmadega tütarlaps , kes kaugele Põhja-Venemaale arreteeritud Eesti ohvitseride juurde oma isast teateid saama oli tulnud . Kui palju erines tänane Ulvi tookordsest , mõtles Georg . Praegune Ulvi on noor daam , tema tuhmunud silmad on omandanud uue läike , peahoiak energiline , olek optimistlik . Ja mis peaasi - tal on arstidiplom taskus - kõigi kiuste suutis ta kodumaale naastes oma unistused täita . Tubli naine . " Kuidas sa oma kingitustega ka rahule jäid ? " küsis Ulvi nüüd ja silus Georgi hommikukuue varrukat . " Saime selle otse baasist . " Georg ei hakanud oma imestust avaldama , ta teadis niigi , et Ulvi arvukate patsientide hulgas leidus nii mõnigi , kellel oli ligipääs defitsiitsetele kaupadele . " Meeldib ? " kordas Ulvi küsimust . " Jaa , muidugi ! Te poleks tohtinud nii palju kulutada ! " " Ära räägi nii ! See on tühiasi võrreldes sellega , mida sa mu isa mälestuseks tegid , " muutus Ulvi tõsiseks , oma kätt endiselt Georgi hommikukuue varrukal hoides . Korraga kuulsid nad köhatust ukselt . " Naine kadus toast ära , " ütles Hillar tehtud reipusega . " Arvasin kohe , et kus ta mujal on , kui siin . Teil mõlemal läks korraga kõht tühjaks või ? " Ulvi tajus tema hääles meelehärmi ja pidas paremaks mitte vastata . " Ja minul ka , " lisas samas Hillari kõrvale ilmunud Helve muiates . " Kas hakkame uuesti pidu pidama ? " " Sina , mu tütar ! Sa ei magagi veel ! " imestas Georg . " Ma tulin Rolandile piima soojendama , " selgitas Helve . " Teate ju küll teda , kui uni ei tule , siis tahab midagi sooja juua , hullem kui laps ! Ma vist jään teile ette ? " " Ei , ei ! " Ulvi tõusis . Ja alles nüüd võttis ta käe Georgi varrukalt ning ta silmad muutusid kuidagi tühjaks . " Aeg on tõesti magama minna ! Puhka hästi , Georg ! Ja sina , Helve , samuti ! Lähme , Hillar ! " Isa ja tütar jäid omavahele . " Sa olid täna emale suureks abiks , ta kiitis sind ! " märkis Georg . " Hea laps . " " Kuidas siis muidu ! Oleme ju üks suur pere , teisiti poleks see mõeldavgi . Vähemalt niigi palju on sellest kooselamisest kasu . " Helve asetas kruusi piimaga tulele , põimis käed selja tagant isale ümber kaela ja surus oma põse vastu tema põske . Tavaliselt pelgas Helve oma tundeid avalikult näidata , oma emotsioonid hoidis ta endale . Seepärast imestas ta isegi , kuuldas oma suust vaiksel häälel väljaöeldud sõnu : " Sa mu armas isake ! " Ja tunnetades isa meeleliigutust , lisas ruttu : " Mine sa pealegi puhkama , ma panen toidu ise kappi . " Kui Georg magamistuppa tagasi tuli , oli Meeri juba teki all . " Kus sa nii kaua olid ? " imestas Meeri . " Ise olid nii väsinud , et . . . " " Käisin sahvri kallal , " naeris Georg . " Ma ei tea , mis see on , aga äkki tuli niisugune isu peale . . . , täpselt nagu oleks külast koju tulnud ! " " Enne magamaminekut pole hea palju süüa , ei tule und , " teadis Meeri . " Ulvi noomis mind ka . " " Ulvi ? ! Mis teda siis veel kööki ajas ? " " Ma vist kolistasin liiga kõvasti . Mis parata , nende tuba asub ju kõrval , eks ta tuli vaatama ja pani üht-teist lauale , " andis Georg aru ja märkas kohe väikest kurdu naise otsaees . Olnuks parem Ulvit mitte nimetada , taipas Georg samas . Ta oli juba mõnda aega tähele pannud , et Meerile minia eriti ei meeldinud . Ent välja ta seda kunagi ei öelnud . Meeri oli tõepoolest pisut häiritud . Rohkem ehk Georgi kui enda pärast . Vaene mees , mõtles Meeri , kuidas ta küll sellele tormijooksule vastu peab ? Aga Georg vaatas asjale ilmselt teisiti , ta ei pannud kunagi pahaks oma minia otse narruseni ulatuvat hoolitsust ning nähtavasti oli selle eest tänulikki . Kiivustundest pööras Meeri näo seina poole ja sulges silmad . Siis tundis ta suurt väsimust , isegi mõtelda ei suutnud enam . . . Magus rammestus haaras ta üleni endasse - pidupäeva ettevalmistamine ning pärastine lauakoristamine olid oma jälje jätnud . Georg puges vaikselt Meeri kõrvale . Hea meelega oleks ta veel naisega veidi juttu ajanud , aga ei tihanud - homme oli ju tööpäev . Äratuskellagi oli Meeri helisema pannud , uneaeg kippus lühikeseks jääma . Aga mõtted ei lasknud unel veel tulla . Georg mõtles , et vaatamata kõigele on saatus teda õnnistanud , on andnud talle lapsed ja lapselapsed , on andnud talle tagasi naise - ainsa , keda ta läbi oma elu on armastanud . . . Georg ei maganud veel , kui tundis vaikset küünarnuki tõuget oma küljel . Juba ta teadiski , mida see märguanne tähendama pidi . Ilmselt oli Georg jälle norsatanud ega lasknud naisel magama jääda . Meeri oli väga erk , tema vajas rahu vähemalt une tulekuni . Eks puhaku , mõtles Georg naise rahulikku hingamist kuulatades . " Jäigi magama , " nentis Georg hetke pärast . Ta nägi , kuidas Meeri kaelasooned tekiserva all tukslesid . Georg puudutas ettevaatlikult naise õlga , valge ihu oli ikka veel sama pehme kui vanasti . Mis nõiaväel see sellisena küll aastaid püsida on suutnud ? Tema , Georg , oli enda arvates juba ammugi nagu mänd , mille koor oli sügistormidest kannatada saanud . Ent oli ta ju ka naisest kümme aastat vanem . Ning kohendades naise tekki , tundis Georg , kuidas mõte sellele , mida ta kartis , veel nüüdki , kuuekümne aastaselt , ta südame kiiremini tuksuma pani . Seistes selle võõra ja eemaletõukava mehe ees , tundis Greta end kooliplikana , kes on pahateoga hakkama saanud ja nüüd direktori palge ette kutsutud aru andma . Jah , ükskord kauges minevikus seisiski ta pahategijana direktori kui piksejumala ees . Ka siis oli kevad . Ja Greta koos oma sõbratariga ei läinud pärast võimlemise tundi kooli tagasi , vaid hoopis randa luikede saabumist vaatama . See oli erakordne ning ülev pilt olnud , mis tänapäevani veel silme ees püsis , samuti kui luigetiibade eriline krudin kõrvades kumises . Kuid matemaatika õpetaja ei võtnud nende vabandusi vastu . Tema oli kindel , et tüdrukud luusisid rannas vaid sellepärast , et ei tahtnud keerulistest logarütmidest kontrolltööd teha . Ja seepärast pididki nad kordamööda direktori ees pattu kahetsema ning piinlikkust tundma . Kuid toonane looduse ülev vaatepilt ületas piinlikkuse ja häbi . Nüüd , palju aastaid hiljem , ei tundnud Greta piinlikkust seista patukahetsejana selle külma mehe ees , nüüd tundis Greta pigem trotsi . Kas tollel mehel , kes kõlbaks vanuselt talle koguni pojaks , pole endal piinlik , et laseb teda kui kooliplikat püsti seista . . . Miks ta üldse siia tuli ? Greta tundis oma sisemuses kogu aeg , et see kõik on asjatu . Ent tema ülemuse Volli arvamuse kohaselt võis siseminister tema taotluse rahuldada . Ja ka Meeri teadis koguni kahte kaastöötajat , kes algul samuti OVIR-idest eitava vastuse said , kuid kellele minister hiljem siiski oli loa andnud . Kuigi Greta oli juba harjunud mõttega , et tal ei lubata oma tütart külastada , võttis ta kummatigi kuulda teiste soovitusi ning registreeris end siseministri vastuvõtule . Ta oli oodanud seda päeva kolm nädalat , nüüd aga pidi leppima ministri asetäitjaga , kes praegu sirvis toimikut enda ees . Nagu tummahammas - mõtles Greta pahaselt . Ja kohe , nagu Greta mõtte peale , ütles mees : " Istuge . " " Lõpuks ometi , " tahtnuks Greta lausuda , kuid hoidis keelt hammaste taga , ja istus . " Mis te siis minult soovite ? " küsis mees lakooniliselt ja vaatas ise Gretast mööda . Inimesel , kes teisega rääkides talle otsa ei vaata , pole südametunnistus puhas , nii oli Greta isa kunagi öelnud ja Greta koges seda ka ise oma elatud elu jooksul . " Soovin oma tütart külastada , kes Chicagos elab , " vastas Greta ja mõtles , et kas ministri asetäitja seda siis tema toimikust välja pole lugenud . Ta lisas : " Ma pole oma tütart nelikümmend aastat näinud . " " Teile öeldi ju ära , nagu ma toimikust näen . " " Ja sellepärast tulingi teie palvele , et te vaataksite mu avalduse veelkord läbi ! " " Kas tütar on abielus ? " " Jah . Ja tal on kaks last ka , keda ma nii väga näha tahaksin . " " Millal teie tütar siit ära sõitis ? " " Neljakümne neljanda aasta sügisel . " " Miks ta seda tegi ? " " Küllap kartis . Meid ju saadeti neljakümnendal aastal asumisele . " " Tähendab , teie tütar jättis vabatahtlikult oma kodumaa maha . Kas see on nii ? " " Küllap on , jah . Tal ei jäänud muud üle . " Ministri asetäitja vaikis jälle . Greta vaatas pingsalt talle otsa . Kas ehk vilgub siiski mõni lootussäde ? Lõpuks ütles mees kuivalt : " Kui te tahate oma tütart näha , kirjutage talle ja kutsuge Eesti NSV-sse ! Tema kohus oleks esimesena oma ema vaatama tulla . Tema oli see , kes vabatahtlikult oma kodumaa maha jättis . " Greta ei osanud kohe midagi vastata . Siis kogus ta end ja ütles : " Tütar kutsub mind sinna , et saaksin ka tema peret näha ja pealegi elab mu õde samuti Chicagos . " " Las tütar tuleb esimesena teid vaatama , " kordas ministri asetäitja , " siis on ehk meil ka võimalik teid kunagi sinna lubada . " " Niiet praegu te ei aita mind , ei luba . . . " " Ei . Tehke nii , nagu ütlesin . " Ministri asetäitja tõusis püsti . Sellega oli audients lõppenud . Kui Greta mõne aja pärast hiigelsammaste vahelt tänavale astus , hingas ta täie sõõmuga kevadõhku , otsekui oleks tal mitmetunnise ootamise ja närveerimise ajal õhupuudus olnud . Või oli ehk vahepeal siit äike üle käinud ja õhku puhastanud ? Sinna paksude müüride vahele ei olnud küll müristamist kuulda . Tuleb jälle üks alandav käik unustada ja samuti unustada unistus näha oma keskmist tütart Lainet ja tema peret . Ka Ollit , Bernit . . . Greta heitis pilgu randmekellale . Armas aeg , varsti pool seitse . Nüüd oli vaja kiirustada , sest Pisi-Greta tuleb enne seitset lasteaiast ära tuua . Tavaliselt tegi seda Lehti ise . Kuid täna pidi tal raamatukogus mingi üritus olema ja Greta lubas lapsele järele minna . Kindlasti ootas Pisi-Grete juba . Greta püüdis pühkida äsjase käigu ebameeldivused oma mälust . Ta mõtles nüüd oma armsale tütretütrele . Pisi-Greta - niimoodi hüüdsid nad last , et mitte vanaemaga segi ajada . Greta oli äärmiselt üllatunud olnud , kui Lehti talle teatas , et paneb lapse nimeks " Greta " . Kuid selle tähendust hoomates liigutas see teda küll , ent ta ei näidanud seda välja - kuna oli juba õppinud tütre kombel oma tundeid enesele hoidma . Aga kui Lehti kord rääkis , et sünnitanuks ta poja , kandnuks see kindlasti Antoni nime , siis küll võttis Greta tütre käe oma pihku ja pigistas kõvasti . Ja olles seda teinud , ruttas ta teise tuppa , et Lehti ei märkaks tema silmis pisaraid . Greta armastas väga oma väikest tütretütart . Tal oli aga kahju , et laps pidi isata üles kasvama . Kuid niiviisi oli Lehti otsustanud . Olles oma esimesest ebaõnnestunud abielust siiani pettunud , ei tahtnud ta enam uusi sidemeid luua . Greta ei teadnud , kes on tema tütretütre isa . Lehti ei rääkinud kunagi sellest mehest ja Greta ei söandanud pärida . Ainult õde Alla tundis selle vastu otse ebatervet huvi ja püüdis igasuguste kavalate küsimustega Gretalt seda välja peilida . Ta ei suutnud uskuda , et Greta pole kunagi Pisi-Greta isa näinud . Alla arvas ja kartis , et ainult tema eest varjatakse seda saladust . Ometi peaks tal juba moraalne õigus olema seda teada saada . Oli ju tema olnud mitu aastat Pisi-Greta hoidjaks . Kui Lehti pärast sünnituspuhkust tööle pidi minema , tahtis ta tütre lastesõime panna . Kuid sellega ei olnud vanaema sugugi nõus . Ta kartis , et lastesõimes tuleb lapsel juba beebina kõik lastehaigused läbi põdeda ja kas on seda muret vaja . Nii hakkas Lehti lapsehoidjat otsima . Päris võõrast inimest ei julgenud aga võtta . Lehti kolleeg oli saanud oma beebile ühe pealtnäha kena naisterahva ja esialgu läks kõik hästi . Ent siis hakanud laps igal ööl nutma ega tahtnud enam üldse magada . Lõpuks sai ema jälile , et hoidja andis lapsele päeval rahustavat teed ja kussutas ta magama , et ise lapsest rahu saaks . Polnud siis ime , et lapse öösiti üleval oli . Ja kuna ustavat lapsehoitjat ei olnud ikka veel leitud , tuli Greta mõttele paluda Alla ajutiselt lapse juurde . Oli ju Alla pensionile saadetud ning parajasti vaba . Alla nõustus otsekohe , tema armastas väikseid lapsi väga . Pealegi oli see tema pensionile ka lisasissetulekuks . Nii jäigi Alla Pisi-Greta hoidjaks , seni kuni tüdruk juba lasteaeda pandi . Greta jõudis lasteaeda ja kohe jooksis Pisi-Greta talle vastu . Vanaema haaras lapse oma sülle ja mõtles tänutundega : " Milline õnn , et see laps on siin , minu käte vahel . Kui arvatakse , et Laine lapsi mul näha pole õigust , siis sellega tuleb lihtsalt leppida . " Seni huvitavalt kulgenud kohtumine kirjanikuga kippus pikale venima . Kirjanik rääkis üllatavlt vabalt , kuis ta eelmine raamat oli Glavliti poolt ära keelatud , kuid avaldas siiski lootust , et kunagi muutub olukord normaalsemaks ja raamat antakse välja . Nüüd oli kord küsimuste esitamiseks . Kõik need olid aga nii trafaretsed , et Lehtil oli päris piinlik kuulata . Ja mõeldes : kui midagi asjalikku pole küsida , olgu parem vait , vaatas ta kirjaniku poole . Nende pilgud kohtusid ning Lehti tabas muige mehe suunurkades . Ta hoomas , et kirjanikul olid vist temaga ühesugused mõtted . Kuna raamatukogu juhataja oli haigeks jäänud , vastutas Lehti tänase ürituse läbiviimise eest . Nüüd leidis ta , et on aeg otsad kokku viia ning tõustes püsti , ütles : " Tundub , et enam küsimusi ei ole ja ütleme kirjanik Vargele palju tänu selle huvitava kohtumise eest ! " Seejärel ulatas ta mehele kimbu tulpe , mille too tänukummardusega vastu võttis . Samas meenus Lehtile , et ta oli lilli ostes unustanud tšeki võtmata ja nüüd tuleb need veel omast taskust kinni maksta . Koosviibijad hakkasid pikkamööda lahkuma . Mõni veel palus kirjanikult autogrammi . Siis läks Lehti koos kirjanikuga direktori kabinetti , kuhu viimane oma üleriided jätnud oli . " Aitäh teile veelkord ! " ütles Lehti ja ulatas mehele käe . Mees ei rutanud veel lahkumisega . " Kas te rohkem ei tahagi mind näha ? " päris ta ehk veidi jultunult , silmis mingi poisilik ülemeelikus . " Kuidas , palun ? Ahsoo , muidugi , hea meelega võime mõni teinegi kord kohtumise korraldada . " " Ma pidasin silmas tänast õhtut . Kuidas me nüüd siis niiviisi kohvi joomata lahku lähme ! " " Oi , ma pean tõepoolest vabandama , et ma kohvi ei pakkunud . Aga teate , mina korraldan sellist asja esimest korda , sellepärast ei tulnud lihtsalt selle peale , " rääkis Lehti ja mõtles ise , et küll võib üks mees ikka pretensioonikas olla . " Ma ei mõelnud seda nii ! " naeris mees . " Andke mulle andeks . Tahtsin teid ise kohvikusse paluda , kui teil minu vastu midagi just ei ole . " Lehti vaatas meest veidi üllatunult ja tahtis kähku vastata , et tal pole täna lihtsalt aega ja kõik . Kuid mõtles samas ümber ja ütles eneselegi ootamatult kelmikalt : " Miks ka mitte , lähme ! " Varsti istusidki nad vastamisi väikese laua ääres inimestest sumisevas kohvikus . Keelpillikvartett alustas peagi meeleolumuusikaga . Lehti tundis end hästi ja tõdes peagi , et Vallo Varge üksnes ei kirjuta huvitavalt , vaid oskab ka huvitavalt vestelda ja on ka ise päris huvitav meesterahvas . Sama avameelselt nagu ta oli oma raamatute tekkest ja saatusest jutustanud , kõneles ta nüüd oma elust . Kui mitu tassi kohvi ja ka väike liköörikarahvin oli tühjaks joodud , teadis Lehti , et Vallo Varge oli seitse aastat Siberis olnud , kuna oli jõudnud nädal aega saksa sõjaväe mundrit kanda . Teadis , et mees oli juba koolipõlves unistanud ajakirjaniku ametist . Kuid tema kirjutised ja põhitõed ei sobinud kuidagi ajastu raamidesse ning tal tuli ajakirjanikuleivast ajutiselt loobuda . Siis hakkaski Vallo Varge noorsooraamatuid kirjutama - väle sulg olla tal juba koolipõlves ilmnenud . Ja kõik oli üllatavalt libedalt läinud , kuni eelmise raamatuni , millega ta tsensorile silma hakkas ja kes siitpeale talle karikaid kodarasse loopis . Kuid Vallo Varge oli äärmiselt optimistlik ja väitis , et mida rohkem tsensoritega tegemist , seda rohkem ta raamatuid loetakse . Ta oli lahutatud , kuna naine olevat leidnud , et temast ei ole enam karjääri tegijat . Kahjuks pole tal lapsi , neid naine ei tahtnud , lapsed pidavat jälle naist karjääriredelil segama . Vallo vaatas naeratades Lehtile otse silma ja see tegi Lehtit veidi ujedaks . Et seda varjata , küsis ta kohmakalt : " Ja kas sellised kirjanduslikud kohtumised rahuldavad teid ? ! " " Kas just rahuldavad , seda ehk mitte . Aga . . . " " Miks te siis võtate nii palju kutseid vastu ! Ma olen lehest lugenud , et käite üsna sageli lugejatega kohtumas . " " Selleks on mitu põhjust . Esiteks on see ju mulle lisasissetulek . Kümme rubla ühe tunni lobisemise eest , polegi paha , või mis teie arvate ? " Lehti vaatas meest veidi üllatunult . " Ah siis raha pärast . " " Loomulikult . Raha on ju tarvis , et ära elada . Raamatu eest , kui see üldse läbi läheb , saan ehk alles aasta lõpuks honorari . Aga ma tahtsin veel seda öelda , et mõnikord on niisugune üritus ka huvitav , saab uusi mõtteid , laadib mind veidike kah , nagu akut . Ja et ma täna lubasin raamatukokku tulla , olen täitsa õnnelik , niiviisi sain ju teiega tuttavaks . " Ta vaatas veidi peiarlikult Lehtile otsa . " Ja raiskasite nüüd kohe oma kümme rubla ära ! " naeris ka Lehti . " Aga nüüd peaksime küll minema hakkama . " " Ei veel . Mina rääkisin teile oma elust siin nagu elav ankeetleht , aga teist ei tea ma veel mitte midagi . " " Ma arvan , et teate küll . Teie viimane raamat oligi nagu minu elust maha kirjutatud . Kui ma seda lugesin , siis mõtlesin ise , et kas keegi oli ehk teile minu elu ümber jutustanud . " Nüüd oli Vallo kord imestada . " Ei , " ütles ta , " minu raamat oli puhas fantaasia ja tegelased välja mõeldud . Kuid kokkusattumisi on elus lõpmatult palju . " " See on küll imelik juhus , et te just minu eluloo oskasite välja mõelda . " " Elu ju koosnebki pea ainult juhustest . " " Nüüd pean ma küll koju minema , " ütles Lehti . " Enne tuleb meil järgmine kohtumine kindlaks määrata ! " Ja seda nad ka tegid . Vallo saatis Lehti koju . Ja Lehti ruttas trepist üles , naeratus huulil ning kirjanikule kingitud lilled pihus . Aastad on kiired kaduma , mis siis veel kuudest ja päevadest rääkida , mõtles Georg . Aga näe , elujõu on nad mulle tagasi andnud . Või on see ehk tõepoolest Pärnu mereõhk , nagu Meeri talle selgeks teha püüdis ? Oli ta ju tänu Meerile sanatooriumisse pääsemise nimel tegutsema hakanud . Ja nüüd olid nad siis siin , see tähendab - Georg sanatooriumis , Meeri aga oma lapsepõlvekodus . Ent raviprotseduuridest vabadel aegadel liikusid nad ikka koos . Praegugi istusid nad kahekesi soojal rannaliival suure päevavarju all - arst oli keelanud Georgil päikesevannide võtmise . Supelda aga tohtis ta nii palju kui soovis . Georg armastas merd sama palju kui Meerigi , kelle lapsepõlve suvedes ei puudunud päevagi , mil päike ja merevesi poleks oma soojust ja mõnusat jahedust temaga jaganud . Nüüd hoidus Meeri päikesest ning pidas sõprust ainult mereveega . Selle jaapanlastelt õpitud elutarkuse oli ta vanemaks saades omaks võtnud . Georg aga oli optimistlik : " Veidike päikest ei teeks sulle paha . Muudab sind veel kaunimaks , süda on sul ju terve ! " " Rumalus , " pomises Meeri , hoidudes ütlemast , et päike toob kortsud välja . Kuid päikest täielikult vältida oli võimatu , tänavalgi liikudes tuli sellest kiirtekullast paratamatult osa saada . Ta tõusis . " Ma lähen kastan ennast . Või tahad sa enne minna ? " " Mine pealegi . " Georg silmitses naist , kelle kaela kumerus sulas ühte heleda trikooga ning pidi teda ikka ja jälle imetlema . Naine astus kiirete sammudega merele lähemale , tõstis peopesadega jahedat merevett näole ja käsivartele ning liikus pikkamööda sinetavas vees edasi . Meri vedas ta kaasa ning Georg , tõustes isegi püsti , pani käe kaitseks silmade ette , et mitte kaotada seda endaarust kaunist vaatepilti . Ta nägi , kuidas vesi silus Meeri keha ja juukseid ning tundis sellest vaatepildist ilmselt samasuurt rõõmu kui merevoogudes pikkamööda ikka kaugemale ja kaugemale ujuv nainegi . Korraga hakkas Georg muretsema - kuhu see Meeri nüüd ometigi ujuda mõtleb ? Ja kohe valgus kergendusilme ta näole - naine tegi pöörde ja laskis end lainetel kalda poole tagasi kanda . Kui Meeri veest välja tuli , viipas Georg talle . " Kuidas oli ? " hõikas ta juba eemalt ning astus naisele vastu . " Ei tohi nii kaugele minna , ega sa enam plikake ole ! " Meeri naeris , plikatunne oli tal tõepoolest sees . Ta võttis ujumismütsi peast ning piserdas sellest merevett Georgi poole . Siis surus ta kätega trikoo külgedelt allavalguvat merevett liivale ja lubas lahkelt : " Ma jään riideid valvama . Sinu kord . " Ise aga mõtles , et rumal komme see kordamööda vees käimine . Enamus paare käivad koos , keegi ei pelga midagi ja keegi ei hooligi teiste varanatukest võtma . Kas tuleb aastatega ka selle ettevaatuse pisikuga Georgi juures leppida ? Küllap vist . Georg suples kaua ja mõnuga . Pärnu mere vastu ei saa miski , mõtles ta . Meelde tulid ammumöödunud nooruseajad , mil ta veel noore ohvitserina koos Meeriga tema vanemate pool suvitades pikki päevi mere ääres veetnud oli , õhtuti aga ohvitseride kasiinos tantsimas sai käidud . Meeri oli siis veel noor , oo kui noor ja kui kaunis . Ning Georg tundis , kuidas Meerile mõtlemine temas vanu mälestusi esile kutsus . Miks tuli talle just nüüd meelde Paul , tema õnnetu vend ? Ja Georgi silme ees vilksatas Pauli hulljulge sukeldumine , kui ta kord kaugemale ujus - rannavetes päästeoperatsioonil ringisõitva mootorpaadi tulekut ei märganud . " Ettevaatust ! Paadi keerised võivad sind kaasa viia ! " oli Georg läbi laintemühina vennale karjunud . Paul ei kuulnud . Siis oli Georg kogu jõudu kokku võttes lähemale kroolinud , vennal turjast haaranud ning ohtlikust piirkonnast eemale tirinud . Miks ei osanud ta hiljem venda kõigist ohtudest kõrvale hoida ? Ehk oleks siis Paul veel elanud ? Tookord aga järgnes Paulilt tänu asemel ainult pahameelepurse . Tal lihtsalt puudus ohutunnetus . Ja veel meenus Georgile , kuidas Paul , tollal alles viieteistkümne aastane poisike , veel samal õhtul ära kadus . Hommikul aga oli ise jutustanud , kuidas ta kasiino juures kõndides sealt väljunud kahte meest võidetud rahasummat lugemas oli näinud . Ka tema tahtis seejärel kaardimängus oma õnne proovida , teda aga ei lastud sisse . Siitpeale muutuski mängukirg Pauli haiguseks ning aastate möödudes sai temast mängupõrgu sagedane külastaja ja kaotaja . . . Mis küll temas Meerile meeldida võis ? Ah , eemale sünged mõtted ! Georg neelas suhuvalgunud soolase merevee alla ja puristas vastumeelselt . Siis hakkas ta ranna poole tagasi ujuma . " Kahju , et mamma enam ei ela , " ütles Georg , kui nad läbi pargi kodu poole sammusid . Meeri noogutas ja haaras mehel käevangust . " Ega sa ennast ära ei väsitanud ? " " Ei . Õnneks on hommikused protseduurid läbi . Ma saadan sind koju . " " Ja mina mõtlesin just sama teha sinu puhul , " naeris Meeri ning jäi korraga seisma . " Sa vaata , kes sealt tulevad ! " Ta osutas jahmunult käega ettepoole . Nad ei uskunud oma silmi . Ka neid oli märgatud . Naerusuine Ulvi astus kiirete sammudega otse neile vastu , nii et Hillaril , kes poega süles kandis , oli võimatu oma naisega sammu pidada . Ulvi silmist säras tõeline meeleliigutus . " Tere , tere ! " Ta võttis Georgi ümbert kinni , haaras siis mehe käed oma pihku ja hoidis neid tükk aega , kuni Hillar ta kõrval köhatas . Siis alles märkas Ulvi ämma teretada . " Me tulime hommikuse bussiga , " seletas ta õhinaga ja kinnitas : " Ma ju lubasin tulla ja tulingi ! Võtsin vaba päeva ja sain Hillari ka nõusse . Eks temalegi kulub see väike puhkus ära . " " Ma olen tegelikult komandeeringus , " täpsustas Hillar . " Üks pretensioon on vaja kohapeal läbi vaadata ! " " Kui tore ! " Meeri kaelustas poega ja pojapoega korraga . Georgi silmad aga nägid nüüd ainult Reneed , kes isa sülest maha ronides otse vanaisa käte vahele lendas . " Missugune üllatus ! " " Istume veidi siin pargis , " tegi Ulvi kohe ettepaneku . " Kuidas su tervis on ? " Teisi polnud tema jaoks enam olemas , oli ainult Georg . " Tervis tuleb mühinaga , kõik on korras ! " " Tõesti või ? Sa ei näe just selle järgi välja . . . Aga ma olen rõõmus , kui see nii on , " ütles Ulvi kuidagi laulvalt , heitis siis Hillarile piinleva pilgu ja ohkas : " Me oleme kohutavalt mures . Sa arvesta , Georg , et ma tajun juba eemalt , kui sul raske on . Ütle mulle , kas kõik on tõesti korras ? " " On küll , " vastas Meeri mehe eest . " Näe , pink . Istume ! " Rohetavate põõsaste varjus kõrgete pärnade all asetsev pink oli vaba ja otsekui ootas neid . Hillar viskas spordikoti pingile ja andis isale-emale käega istumiseks märku . " Oi ! " kilkas korraga väike Renee ja tatsas üle muru lippavat oravat püüdma . Väle loomake ei andnud ligi , krabinal ronis ta mööda iidse pärna tüve ülespoole ja kadus puulehtede vahele . Pettunud poisike ronis tagasi vanaisa sülle . " Kui kauaks te jääte ? " tahtis Meeri teada . " Homme sõidame tagasi . Öö mõtlesime vanaema kodus veeta , " vastas Hiller . " Muidugi kui sul midagi selle vastu ei ole . " " See on tore . Isa läheb nüüd puhkama . Kas te söönud olete ? " " Ei . Ei ole , " ütles Ulvi ruttu . " Ma mõtlesin , et teen teile välja . Mul oli eile palgapäev . Muide , ma olen nüüd raviosakonna juhataja ! " Või nii , mõtles Meeri ning imestas , et neis väljaöeldud sõnades puudus üleolek . Selle poolest meeldis Ulvi talle , ta oli läbinisti aus ning mõjus sellisena vahel ehk liigagi ebaloomulikuna , rohkem vast siiski naiivsena . Aga kes teab , ehk oli see minia naiselik kavalus , mis teised tema ümber relvituks muutis . " Kuidas siis jääb ? Kas pakkumine võetakse vastu ? " Georg ohkas sisemiselt . Temal oli oma päevaplaan , ka söögiajad olid määratud . " Mina pean vist teist lahkuma , " ta vaatas uuri . " Minu söögiaeg algab varsti . " " Ei tule kõne allagi ! " ägestus Ulvi . " Sinuta ei lähe me kuhugi ! Ühe söögikorra võid sa ju sanatooriumis vahele ka jätta , ma arvan ! " Ta haaras Georgil käsivarrest , et teda pingilt üles aidata . " Küll ma saan , " noogutas Georg piinlikustundega ning mõistis , et tuleb vist nõustuda . Ta vaatas küsivalt Meerile otsa . Selles vaates tabas aga Ulvi ilmselt midagi enda jaoks . " Tore ! " Ulvi haaras Georgil käest . " Mul on hea meel . Meil oli kodus sinuta nii kohutavalt igav ! " Ta pöördus Hillari poole . " Eks ole , Hillar , kui isa kodus pole , on maja tühi ja kõle ! " Hillar noogutas , heitis siis emale vabandava pilgu ja pomises : " Ka emata oli igav , " ning naeratas kohmetult . Meeri taipas poja tundeid , võttis Reneel käest ja hakkas koos Hillariga edasi liikuma . Ulvi ja Georg nende järel . " Oota , ma võtan poisi sülle , " otsustas Hillar , " tal on käimisega veel veidi raskusi . Aga koju jätta ka ei saanud , Helvel niigi tegemist . Pealegi arvasime , et see rõõmustab teid ! " " Sa kuulsid , Georg , mis Hillar ütles ? Me võtsime poisi ainult sinu pärast kaasa , Renee ju tunneb igatsust vanaisa järele , nagu me kõik ! " kuulis Meeri Ulvit lausumas ning kujutles ette Georgi nägu seda kuuldes . " Kuidas Helvel ja Rolandil läheb ? " küsis nüüd Georg . " Kuidas Rolandi tervis on ? " Nüüd hakkas Ulvi pikalt seletama Rolandi haigusest , märkides , kui läbikuuldavad on seinad ja mida nad kõike kahjuks seetõttu kuulma ja taluma peavad . . . Ja nii nad siis astusid rannakohviku poole , rahulike ja rahututena , rõõmsatena ja südamevärinaga , igal peas ja suus omad mõtted ja sõnad . Suur suvi oli alanud . Greta armastas ikka veel pühapäevahommikuid . Juba see teadmine , et pole vaja tööle minna , andis päevale rõõmsa rütmi . Töö ei olnud Gretale vastumeelne , ei , talle meeldis kaupluses riidekangaid lapata ja ostjatele nõu anda . Ja see , et ta töötab oma õemehe endises äris , see andis talle isegi mingil määral enesekindlust juurde . Viimasel ajal hakkas müügile tulema huvitavamat ja moodsamat riiet , mida oli lausa lust inimestele näidata ja müüa . Kuid muret tegid Gretale jalad , mis päevast päeva püstiseismisest õhtuks väsisid ja viimasel ajal suisa valutama kippusid . Ega ta seda küll kellelegi ei rääkinud ega hädaldanud , oh ei , see polnuks Gretale üldse omane . Ega ennast uuesti nooreks mõelda ei saa . Kuuskümmend kaks pole enam kolmkümmend kaks , sellega tuli lihtsalt harjuda . Hea vähemalt , et töökoht ikka olemas , tänu muidugi kaupluse juhatajale Vollile , kes tema tööga alati rahule jäi . Praegusel ajal olid paljud tema vanuses inimesed pensionile saadetud , et noortele töökohti vabaks teha . Jah , pühapäevahommikud olid erilised veel sellepärast , et ainult sel päeval oli aega tütre ning tütretütrega korralikult kaetud laua ääres istuda ja pruukosti võtta . Ühises lauas istumine liidab perekonda - mõtles Greta ning meenutas kuldset aega , varsti veerandsada aastat tagasi , mil ta igal hommikul oma perega : Antoni ja kolme tütrega , koos istus . Nüüd on jäänud tema lähedusse ainult noorim lastest ja tema tütreke . Lehti pidi täna lapsega välja minema . Pisi-Greta oli juba ilusas roosas kleidis , jalas valged tuttidega põlvikud . Nii tuli ta end vanaemale näitama . " Kuhu te siis emmega lähete ? " päris Greta . " Emme ei ütle . See on üllatus . Vanaema , tule sina ka ! " kutsus laps . " Vanaema ei saa , tädi Alla pidi siia tulema , " seletas Greta ja muigas mõtte juures , kui ta ütleks tütrele , et tuleb nendega lihtsalt kaasa . Lehti tuligi teisest toast ja küsis heatujuliselt : " Kas hakkame minema , Pisi-Greta ! " " Oi , kui kenaks sa end tegid ! " kiitis Greta tütart . " See seelik näeb imetore välja ! Millest ta küll nii kohev seisab ? " Lehti kergitas oma valgeruutu rohelist seelikut ja näitas tärgeldatud alusseelikut : " Niisuguse nipiga ! " " Imeasi . Ja ilus ka . Ma mäletan , et minu mammal oli ammuvanasti niisugune seelik ja meie naersime , kui seda tema kapis nägime . Nii et kõik vanad moed tulevad tagasi . " " Ju vist . Mu õmbleja soovitas ja ma ei kahetse , et lasin teha . Aga ma mõtlesin hulk aega , kas panna valge pluus või samasugune roheline . Mis sa arvad ? " Greta oli meeldivalt üllatunud , et tütar arutleb täna temaga isegi moest ja ruttas kinnitama : " Valge sobib sulle imehästi . Ainult ehk liiga läbipaistev materjal , aga mis sest , las su pitsid paista ! " Lehti oli just viimasel ajal hakanud rohkem oma riietele tähelepanu pöörama . Ja see meeldis Gretale . Ju oli tütres taas üks murrang toimunud naiselikkuse poole . Ja ema märkas , et tütar oli ka kaunimaks muutunud . " Hakkame siis minema , tirtsu ! " ütles Lehti ja tõmbas valged nailonkindad kätte . Oli küll imesoe päev , kuid viimase aja mood nõudis ikkagi kleidi juurde ka kindaid . " Meie lähme ! " hüüdis Pisi-Greta ja pidi lausa hüppama . " Aidaa , vanaemake ! " " Aidaa , mu kullake ! " Greta läks aknast vaatama . Sealt nad läksid , talle kõige lähedasemad inimesed . Lehti oma rohe-ruudulise seeliku ja valgete kingadega , tema kõrval roosa tüdruk , pisikesed patsid lapsega võidu hüplemas . Nagu kaks ilusat nukku - mõtles Greta . Ja siis tuli valusähvatus minevikust . Ta oli kunagi ammu täpselt samuti oma vanemat tütart aknast imetlenud - ja rohkem ta teda enam ei näinudki . Mis küll Luulest saanud on ? Kakskümmend aastat ei mingit elumärki ega teadet . Kõik järelpärimised põrkavad kui herned vastu seina tagasi . Kuid emasüda keeldus kõige halvemat omaks võtmast , väike lootussäde hõõgus ikka veel tuha all . Aga pühapäeval ei maksa muremõtteid heietada . Greta istus laua taha ja hakkas oma keskmisele tütrele Lainele kirja kirjutama . See oli ju peaaegu sama hea , kui räägiks temaga . Nagu iga kirja lõppu , kirjutas ta nüüdki , otsekui loitsides : " Loodame , et ükskord ikkagi kokku saame ! " Greta ei jõudnud veel ümbrikule aadressi kirjutada , kui uksekell helises . Ta ruttas avama . Ukse taga seisis Alla ja ulatas talle kimbu kannikesi . " Aitäh ! Küll lõhnavad hästi ! " Greta peitis nina lilledesse . " Võta heaks . Tore sind jälle näha ! " " Tule , võta palun istet ! Joome kohvi ka ! " " Ei , suur aitäh . Jõin hommikul juba kaks suurt kruusitäit . Siis tuli Guido , pakkusin talle ka ja jõin ise kah . Nüüd süda puperdab , nii nagu enne peigmehega kohtama minemist ! " " Vaata , kui hea mälu sul on ! " naeris Greta ja arvas tõsinedes : " Sul võib vererõhk kõrge olla , siis hakkab kohvist puperdama ! Mine kontrollima ! " Alla lõi käega . " Ah , hakka arstide vahet käima ja nii jäägi haigeks . Ära pane tähele , kõik läheb mööda ! " Ja ta laulis : " Es geth alles vorümer , es geth alles vorbei ! " , kuid vakatas taas ja teatas : " Ma tõin laenu tagasi . Kas oli ikka viiskümmend rubla ? " " Oli küll . Kust sa nii kähku said ? " " Mul kukkus üks tööots sülle . Isegi magavale kassile võib hiir suhu joosta , " rääkis Alla ja pani kaks rahatähte lauale . " Aitüma sulle . " " Pole tänu väärt . Mis koht see on ? " " Kutsuti üht näiteringi juhatama . Päris huvitav endalgi jälle teatrit teha ja natuke makstakse kah . " " Siis on tore . " " Kuule , Gretake , mul tuli just praegu midagi meelde . Kas sa lepiks esialgu ikka kahekümne viie rublaga , ma toon ülejäänu järgmisel nädalal ! " " Muidugi , kui sul vaja on . " Alla võttis laualt teise kahekümneviielise tagasi . " Ühel minu endisel kolleegil on täna sünnipäev ja mind kutsuti ka . Mõtlesin enne , et ei lähe , aga just praegu tuli tahtmine minna . Mis sina arvad ? " " Loomulikult mine ! Näed vanu sõpru ja üldse tore vaheldus ! " õhutas Greta . " No ma arvan ise samuti . Ainult , Gretake , mul tekib selle minekuga uus probleem . " " Mis see on ? " muutus Greta valvsaks . " Mul ei ole midagi selga panna ! " " Kuidas nii ? Eks pane see suvekostüüm , mis Olli saatis ! " " Sellega on tänase ilmaga liiga kuum ja umbne . " " Pane siis oma valge pluus ja seelik . Sul on ometi niivõrd ilus nailonpluus ! " soovitas Greta edasi , sest aimas juba , millega see teema lõpeb . " See on liiga rindade ümber . Olen vist veidi priskemaks läinud . Eelmine kord , kui mul see pluus seljas oli , siis kukkus üks vana kolleeg mind lausa krabama . " " Alla , pea meeles , et oled juba üle viiekümne . " " Mina pean meeles küll , aga mehed mitte . Hansi ka ütles , et ma pole üldse muutunud . " " Ära lobise nii palju . Ja räägi otse ! " " Sa võiksid mulle oma helesinise pitspluusi laenata ! Ma luban , et ei tilguta likööri peale . Toon hommepäev tagasi . " Gretale ei meeldinud just oma riideid laenata . Ta teadis ka , et siis peab jälle tükk aega ootama , enne kui oma riidehilpu taas näeb . Kuid ära ka ei tahtnud öelda . Alla oli ikkagi tema õde ja mõne aasta eest talle lahkelt oma kodu pakkunud . " Eks sa siis võta , aga too vähemalt ülehomseks tagasi . " " Kindla peale , ära mitte kahtlegi . Sina oled ikka mu kõige parem õde ! " " Pole tarvis mett mokale määrida , saad mu pluusi ilma selletagi ! " " Tean , tean . Hakkan siis minema , tahan endale veel soengu ka pähe teha . Las siis vaatavad suud ammuli kui kena Alla veel välja näeb . Aga enne , Greta , räägi oma uudiseid ! " " Mul polegi uudiseid . Pole ammu Ameerikast kirjagi saanud ! " " Ma ei pidanud Ameerika uudised silmas . Ma sain ise Ollilt kirja ja ta kurtis , et Berni tervis läheb lausa käest ära ! " " Jah , kahjuks küll . " " Aga sina räägi Lehti uudiseid ! " " Mis mul Lehtist rääkida on ? " küsis Greta veidi kärsitult , ta imestas , et Alla ikka veel ei tüdine sellest alalisest uurimisest . " Lehti kavalerist ! " " Tal pole kavaleri ! " " Kuidas ei ole ! Ma ise nägin , oma silmaga ! " " Kus ? " " Umbes nädalapäevad tagasi . Oota , see oli sama päev , kui sinu juures poes käisin ja raha laenasin . " " Kus sa siis Lehtit nägid ? Ta pole sõnagi sellest öelnud ! " " Ma läksin seekord Moskva kohvikust läbi , kui sinu juurest tulin . Mõtlesin , et võtan mõne saiakese Enele . Ja siis tuligi Lehti koos kavaleriga ukse peal vastu . Lehti oli nii õhetav ja elevil , et lust kohe vaadata ! " Lehti on tõepoolest viimasel ajal otsekui uuesti õitsema löönud , mõtles Greta . Sinna see koer maetud on . Ka ilusate riiete vastu on tal liiga järsku huvi tärganud . " Sa siis tõesti ei tea ? " uuris Alla . " Ei . " " Ma vaatasin seda meesterahvast kohe tõsise pilguga . Pole vigagi , sõbraliku näoga ja heledate juustega . Aga Pisi-Greta sarnane muidu küll ei ole , ainult ehk juuste poolest . Ma arvan , et see pole sama mees . Aga Lehtist on ta küll kõvasti sissevõetud ! " " Kust sina seda tead ? " " Ma ju nägin ! Mul on näitleja silm , olen eluaeg tüüpe jälginud , et oskaksin neid vajaduse korral kehastada . Ja ma ütlen sulle , Greta , see mees on Lehtisse armunud ! " " Seda sa ka oskasid vaadata ? " " Muidugi . Kui nad uksest välja läksid , siis haaras mees kohe Lehtil käealt kinni ja pigistas oma vastu . Just nii tegi vanasti minuga Hansi . Kahju , et me seekord Hansiga väljas ei käinud , oleks tahtnud teada , kas ta käitub ikka samamoodi . Aga ma usun küll . Ta vaatas mind nii armunud pilguga . " " Kes nüüd , kas see mees , kes Lehtiga koos oli , või Hansi ? " " Ära narri mind , saad aru küll ! Tore on ikka armunud olla ! Kas sa mäletad seda veel ? " " Jäta oma lobisemine , ütle parem , kas Lehti ei näinud siis sind ? " " Nägi ikka . Lehti ütles mulle nii armsasti : tere , tädi Alla ! Ja küsis veel , et kas lähen kohvikusse . Aga mis ma muidu siis kohviku ust kulutasin . Seda ma muidugi ei ütelnud , ütlesin hoopis , et tahtsin värskeid saiu osta . Ja siis Lehti naeratas nii kenasti ja too mees naeratas kaasa . Ma nägin siis , et tal on ilusad terved hambad , justkui pärlid kohe ! " " Kas pimesool oli alles või välja opereeritud ? " röökis vanem õde . " Seda küsi oma tütre käest , küllap on armi või mittearmi juba näinud ! " polnud ka Alla suu peale kukkunud . " Päris huvitav oleks teada , et mis ametimees ta ka on ? Võib-olla töötab samuti raamatukogus ? Järsku on direktor ? " " Direktor on naisterahvas . Aga ma soovitan sul seda kõike Lehti enda käest küsida , mine tea , ehk sulle räägibki , " ütles Greta . Teda häiris , et õde kui klatšimoor tema tütre käimistest kõneleb . Aga teiselt poolt oli ka huvitav sellest teada saada . Kuid nagu neil tütrega juba tavaks saanud , otsustas ta mitte midagi selle kohta öelda ega pärida . Kuid õhtu lahendas küsimuse iseenesest . Pisi-Greta tormas päevitunud põskedega tuppa ja seletas vanaemale peaaegu ühe hingetõmbega : " Me käisime loomaaias ! Seal olid ahvid ! Me andsime neile kaalikat süüa , kaalikaid müüdi ahvimaja ees ! Üks ahv tegi mulle nägusid , see pole ilus , ega ! Ja kole suure küüruga kameelon oli seal ! " " Kaamel ikka , " parandas Lehti , kelle nägu oli samuti päikest saanud . " Ja tead , vanaema , onu Vallo tõstis mind kõrgele ja mina sain kameeloni-kaameli selga katsuda . Ta elab muidu kõrbes , onu Vallo teab . Vanaema , kas sa oled teda näinud ? " " Kas onu Vallot või kaamelit ? " küsis Greta muigamisi . " Kaamelit muidugi ! " " Olen küll . " " Eks ta on armas ! " " On jah . Minu meelest on kõik loomad armsad . " " Onu Vallo ostis mulle jäätist ja ma pillasin pool jäätist tema pükste peale , aga ma ei saanud riielda ! " " Muidugi mitte . See juhtus sul ju kogemata . " " Tead , vanaema , kui ma ära väsisin , siis võttis onu Vallo mind selga . Sina võiks teinekord mind kah seljas kanda ! " " Sa oled minu jaoks liiga raske ! " " Onu Vallo ütles ka , et raske tüdruk nagu jahukott , aga tema kannaks mind alati , " rääkis Pisi-Greta ja sellele järgnes pikk haigutus . " Sul oleks nüüd küll aeg magama minna , tänane päev oli väsitav , " ütles Lehti . " Ehk tahad midagi süüa ? " " Ei , me sõime kohvikus ! " teatas Pisi-Greta . " Võib kohe magama minna . " Kui laps juba omas voodis , väike käsi põse all , magas , tuli Lehti kööki . Ta oli kahara seeliku juba hommikumantli vastu vahetanud . " Kas soovid teed ? " küsis Greta . " Jah , palun kalla . " Mõne aja pärast ütles tütar : " Nüüd tahad kindlasti ka Vallost kuulda ? Kas arvan õieti ? " Ema noogutas : " Tahaks küll . " " Ta on kirjanik . Tema nimi on Vallo Varge , sa vist oled tema romaani " Elu koorem " lugenud ? " " Jaa , see oli huvitav raamat . Ja kus te tutvusite ? " " Ta käis meil lugejatega kohtumas . Samal päeval kui sina siseministri juures vastuvõtul olid . Ja imelik küll , ta on hakanud mulle meeldima ! " " Ja mis edasi saab ? " " Eks aeg näita . Aga ma tunnen üle hulga aja , et elu on hiiglama põnev ! " Greta oli rahul . Pikk samm oli astutud teineteise poole . Ja esimese sammu tegi ju tütar . Veel õhtul voodiski mõtles ema Lehtis toimunud muudatusele . Pisi-Greta isaga käies ei rääkinud ta sellest sõnagi emale . Nüüd aga paistis , et tütar tahtis oma armunud olekut välja näidata . Olli sarnasest külmast naisest , nagu Lehti abielunaisena oli olnud , polnud kübetki järele jäänud . Täna kõneles temaga naine , kes sarnanes rohkem talle endale ja ka Meerile , kui nad veel noored olid . Greta tuli trammilt maha ja ruttas sirge kõnnakuga pargi poole . Tal oli harjumuseks visata pilk mõne äri vaateaknale , et selle peegelpildilt kontrollida oma kõnnakut ja olla kindel , et selg pole vimmas . Siiani ei olnud tal selles suhtes endale midagi ette heita . Seal eemal tiigi ääres seisiski Meeri , kellele ta täna oli helistanud ja Kadriorgu kohtama kutsunud , et saaks üle hulga aja jälle teineteisele südant puistata . Meeri nägi ikka veel nooruslik välja oma aprikoosivärvi lühikeste varrukatega suvekostüümis . Isegi kingad on tal sama värvi - märkas Greta , kui oli lähemale jõudnud . Ta otse imetles oma õde , kes oskas ka praegustes tingimustes endale nii sobivaid asju leida . " Tere , Greta ! " Meeri ruttas õele vastu . " Tere , Meeri ! Jäin hiljaks , anna andeks , aga kolmanda trammi liinil oli mingi viga , ootasin end päris halliks ! " " Vastupidi , oled juba kõvasti päevitanud . See sobib sulle hästi , eriti selle valge pluusi juurde , aga arvan ikkagi , et sinu eas pole päike enam soovitav ! " " Mulle hakkab päike ju päris iseenesest külge . Kuid paar korda oleme Pisi-Gretaga ikka ka Pirita rannas olnud . " " Vaata ainult , et sa endale liiga ei tee . " " Ära minu pärast muretse , Meeri , " ütles Greta ja lisas naerdes : " Sa käitud täna nii , nagu oleksid ise vanem õde . " " No keegi peab ikka sinu pärast muretsema ka . Kas istume siia pingile , või tahad hoopis jalutada ? " " Pakun mõlemaid võimalusi : enne kõnnime veidi ja siis istume . Ehk lähme veel kohvikusse ka ! " " Teeme nii . Küll mul on hea meel sind näha , tundub , nagu poleks me terve igaviku koos olnud ! " " Omavahel tõepoolest mitte . Mitu päeva juba mõtlesin , et tulen teile , kuid täna võtsin kätte ja helistasin hoopis , " rääkis Greta . " See oli sul hästi mõeldud . Ehkki on alati tore , kui meile tuled , kuid siis ei saa me ju iialgi omavahel olla . Nii palju inimesi on ümberringi . " " See on sulle vist ebamugav . Räägi , Meeri , kuidas sul läheb ? " " Enne räägi ikka sina , sul on vanema õe eesõigus ! " " Küll ikka täna toonitatakse minu vanust , " muigas Greta , " aga midagi pole parata , aastad lähevad lausa lennates . " " Minagi tunnen end mõnikord vanana , " ütles Meeri veidi nukralt . " Hull inimene ! Oled alles viiekümnene , see pole veel üldse mingi vanus ! Mina olen sinust kümme aastat vanem ja ei taha ikkagi veel vanadust tunnistada . " " Õigus on sellel , kes ütles mõttetera , et inimene on täpselt nii vana kui ta tunneb . " " Õnneks on minu tervis veel päris korras . Jumalale tänu . Ma tahaksin töötada veel vähemalt viis aastat . Aga muidugi ei tea ette , kas niikaua peetakse . Kaupluse juhataja Volli laseks mul loomulikult tööd teha , aga temal on praegu endal suured mured silmade pärast , tal avastati glaukoom . Käib küll arstide vahet , kuid nägemine läheb kogu aeg viletsamaks . Ta ei taha , et keegi sellest tööjuures teaks , muidu ei peeta enam . Ainult mulle usaldas seda . Ja kui tulevad kaubandusvalitsusest peenikese kirjaga käskkirjad , aitan ma neid lugeda . Samuti ei näe ta kangaste etikette . Õnneks on see ikkagi müüjate rida , kuid eks juhataja peab ju kõiki kontrollima ja mina olen siis teinud seda õhtuti koos temaga . " " Kahju küll . Volli on ju sümpaatne inimene ja abivalmis . Aitas veel Bernharditki . " " Jah , kole kurb . Peaks ta mitte päris pimedaks jääma , " kahetses Greta . " Loodame , et seda ei juhtu . Ei pruugi ju kohe kõige halvemat mõelda . " " Sul on õigus , Meeri . Ma tahtsin sulle ju hoopis oma probleemidest rääkida . Tead , Lehtil on korraga kavaler tekkinud ! " " See on ometi üks hea uudis ! Aga see paneb mind imestama , kuna oled ju alati toonitanud , et Lehti ei taha enam midagi meestest kuulda . " " Täpsemini abielust . Eks see Innogentiga elatud elu tegi teda meeste suhtes mitteusaldavaks . Aga kui Lehti lapse sünnitas , siis muutus ta väga - paremuse ja naiselikkuse poole . Kuid mitte iialgi pole Lehti kedagi koju toonud ja tundus , et ei kohtu ka kellegagi . Siiamaani on mulle mõistatuseks - kuidas ta endale üldse lapse sai ? Seda räägin ma loomulikult ainult sinule . Lehtiga me seda teemat kunagi ei aruta . Sa tead ju teda küll . Ega siis mina pole Alla , kes kõike aina uurib ja teada tahab . Kas sa seda tead , Meeri , kui Alla käis Pisi-Gretat hoidmas , siis juba esimesel päeval soris ta Lehti dokumentide hulgas , et leida lapse sünnitunnistust ja näha selle pealt isa nime . Ta ise rääkis mulle õhinal sellest ja teatas , et Pisi-Greta isa nimi olevat Konstantin . Ma siis seletasin talle , et Lehti pani oma lapsele vanavanaisa nime . Võib-olla ka Eesti presidendi järgi , kes teab . Selleks on vallasemadel ju vaba voli käes , millist nime valida . Tobe komme küll , et selles riigis küsitakse kõigilt ka isanime , " rääkis Greta . " Ütle parem , mis selles riigis tobedat ei ole , " arvas Meeri . " Praegu tuli juttu Allast ja mulle meenus , anna andeks , et segan vahele , aga kas sa tead , et ta kirjutas Ollile ja palus , et Olli saadaks temale , üksnes temale , paar pakki , kuna tema elab meist kõige vaesemini . " " Mis sa räägid ! Kust sa seda kuulsid ? " " Olli kirjutas mulle ja küsis , et mis Allaga juhtus , et ta järsku nii vaeseks on jäänud . " " Uskumatu ! Häbi teeb meile ! Olli isegi palju meile saatnud . Aga mis meie sest muretseme , Olli tunneb teda lõpuks sama hästi kui meiegi , " arvas Greta . " Selle kirja kirjutas ta Ollile enne , kui tema Hansi välja ilmus . Nüüd hakkab ju Hansi teda toetama . " " Kindlasti enne . Olli kirjas ei olnud Hansist mitte üht sõna . Aga küllap on Alla nüüd oma suurt uudist ka sinna teatanud . Ta juba on ükskord selline , et tahab oma rõõmu kõigiga jagada . Kuid olgu peale , meie läksime jälle teemast kõrvale . Räägi nüüd Lehtist veel ! " " Kuhu ma jäingi ? Ahjaa , Lehti sai selle kirjanikuga tuttavaks . . . " " Ah see on kirjanik ? Mis ta nimi siis on ? " " Vallo Varge . " " Ma tean , " Valetaja " ! " " Mis valetaja ? " " Ma lugesin hiljaaegu üht tema raamatut " Valetaja " ! See oli täitsa huvitav . " " Ahsoo , seda ma pole lugenud . Aga see mees paistab ise kah päris huvitav olema . Ja näib , et Lehti on temast sissevõetud . " " Siis on ju hästi . Ja minu meelest pole sul üldsegi põhjust muretsemiseks . " " Ma kardan väga , et Lehti võib ka temas pettuda . Tead küll , kirjanike elu , kunstiklubi , ja palju mis neist kõik räägitakse . Lehti oli oma esimese viltuläinud abielu ajal nagu mõni robotinimene . Nüüd on ta hoopis teistsugune , tänu lapsele . Aga kui Lehti ka uues armastuses peaks pettuma , siis ma kardan väga , et ta uuesti murdub . Ja mis siis temast ja Pisi-Gretast saab ? " " Miks sa vaatad elu järsku läbi mustade prillide ? Sa pole enam üldse meie Greta moodi ! Loodame hoopis , et kõik läheks hästi . Ehk abielluvadki ! " Greta raputas pead . " Ma ei usu . Ma kardan , et Lehti on talle vaid väikeseks vahelduseks . Kurameerib veidi ja läheb oma teed . Aga Lehti on nii kergesti haavatav . " " On ta teie juurde ööseks ka jäänud ? " " Ei , seda küll mitte . Ja sellist asja ma ei kannataks välja ! " " Kallis Grete , praegu on hoopis teine aeg ja noored palju vabamad . Las Lehti elab nii nagu tema heaks peab . Ta on ikkagi kolmekümne aastane naine . Paljud elavad tänapäeval niisama koos , ei abiellutagi . Võib-olla sobiks see Lehtilegi , siis ei seo ta end enne kui pole kindel , kas see kirjanik on talle ikka sobiv mees . " " Ei , Meeri , ma vaidlen vastu ! Ja sellega poleks mina ka nõus . Lapse ta juba sai väljaspool abielu , ma ei öelnud midagi , teadsin , et laps aitab tal taas iseennast leida . Ja nii oligi , " Greta vaikis veidi ja ütles siis : " Ja meie elasime kolmekesi nii õnnelikult . " " Mulle paistab , õeke , et oled sellele mehele lihtsalt armukade ! " " Mis sa nüüd räägid ! Armukade , mina ? Muidugi armastan ma Lehtit ja Pisi-Gretat väga , Lainet mul kahjuks näha ega armastada ei lubata . Ja ma sooviksin väga , et Lehti leiaks oma õnne , aga kardan , et see mees ei sobi talle . Anna sinna mulle nõu , mida peaksin tegema . " " Sul pole midagi teha . Peaasi , ära end noorte ellu vahele sega , see on kõige tähtsam ! " " Ma pole ju seganud . " " Veel mitte . See on ainult hoiatus . Jälle olen ma kui vanem õde , " naeris Meeri veidi närviliselt , " aga usu mind , mina elan ju pikka aega noortega koos ja tean , et suu tuleb kinni hoida . " " Miks mul on hinges hirm ja nagu halb aimdus , et midagi läheb jälle halvasti . Ongi juba ligi kuus aastat elu rahulikult veerenud . Minu elus on ikka nii olnud , et kui olen rahul , õnnest rääkimata , siis juhtub jälle midagi ja paiskab kõik segamini . Nagu peaksin ma oma rahuliku elu eest saatusele protsente maksma , " muretses Greta ja siis tärkas juba uus ohutunne : " Järsku juhtub Lainega midagi ? " " Ära sugereeri niisuguseid asju ! " noomis Meeri . " Aga tean ju omast käest , et vahest vaevavad halvad eelaimdused kohe tükk aega . Loodame , et kõik läheb hästi . Ja see on tore , et Lehti endale sõbra leidis . Ta on ju kena noor naine . Pärast Pisi-Greta sündi veel eriti . " Greta ohkas seepeale , nagu oleks kenadus mingi õnnetus ja lisas : " Hea , et sinul niisuguseid muresid pole , Helve ja Hillar ju mõlemad õnnelikus abielus , ikkagi perekonnainimesed ! " " Perekonnainimesed küll , aga kes seda õnne nii täpselt teab , vahel on mul Helvest päris kahju , ega tal kerge ole ! Elavad Rolandi invaliidsuspensionist , me Georgiga loomulikult aitame ka . " " Helve võiks ju tööle minna ! " " Eks ta seda plaanigi . Enne tuleb aga lapsele lasteaia-koht muretseda . Kui Krislin sündis , pani Helve ta kohe järjekorda , aga temani pole see veel jõudnud , tuttavad nähtavasti tulevad vahele . " " Seda ma ei teadnudki , " vabandas Greta . " Kust sina siis seda teadma pidid ! Et Rolandiga ka see õnnetus juhtuma pidi , oma ratastooliga pole temast ka lapsehoidjat ! Mina aga käin tööl . . . Ma tean , sa mõtled nüüd vist , et Georg võiks seda teha , ta oleks ise nõus ka , aga minu arust ei tule ta sellega toime . Tead ju küll tema tervist , Siberis läks see tal päris käest . " " Ulvi ikka tohterdab teda ? " Meeri muigas ja lõi käega . " Tohterdab küll . Kogu ihu ja hingega . Sööb minu ja Hillari närve . " " Noo ? Ma arvasin , et nad saavad Hillariga omavahel hästi läbi . " " Saavadki . Hillar on siiani väga tasakaalukas olnud , aga nüüd ma juba olen tema pärast kartma hakanud . Ta võib Ulvi hoolitsust omamoodi tõlgendama hakata ja vist ongi seda juba teinud . Vahel igatahes liigub ta korteris nii sünge näoga ringi , et . . . Ja siis lähen mina ka närvi . Aga pärida ja nende elu vahele segada ma ka ei taha ! " ohkas Meeri . Greta vaatas oma õde kõrvalt . " Kuule , Meeri , anna mulle andeks , et nii küsin , aga äkki on Ulvi Georgist sisse võetud ? Kui me viimati Georgi sünnipäeval käisime , siis mulle igatahes tundus nii ! " Meeril tekkis tuttav meelekibeduse tunne , ent ta surus selle kohe maha ja naeris : " Mine nüüd ! Ta on ju Georgist poole noorem . " Greta seisatas korra , parem jalg tegi talle veidi valu . " Kas lähme kohvikusse ! " tegi Meeri ettepaneku . " Ei tea , liiga ilus ilm on kinnise ruumi jaoks . Istume siiasamasse tiigiäärsele pingile ! " " Istume pealegi . " Meeri ei öelnud õele , et see juhtus sama pink olema , kus ta kunagi ammu Pauliga koos oli istunud . Ta uued kingad veel pigistasid tookord . Meeri oli võtnud kinga jalast ja Paul , noor kadett , suudles tema jalga siinsamas , mille pärast Meeri tundis häbi tänapäevani . Ah , mis sest meenutada ! Meeri tegi käega ebamäärase liigutuse , otsekui tõugates mälestuspilve endast eemale . Siis avas ta käekoti , võttis sealt värvifoto ja näitas seda Gretele . " Näe , Olli saatis pildi ! See on võetud nende villa ees ! " Greta haaras foto veidi kärsitult enda kätte ja vaatas seda kaua . Lõpuks ütles ta , silmad endiselt pildil : " Dorrit läheb aina kenamaks , lausa kaunitar . Aga tema mees on tume nagu grusiinlane ! " " Ehtne prantslane . Sul oli ju ka kunagi üks prantslasest õpetaja suur austaja ! " " Ah , mis sa tühja meelde tuletad , " lõi Greta käega ja ütles siis muigamisi : " Kas sa vanasõna ei mäleta , et kes vana asja meelde tuletab , sellel silm peast välja ! " " Mõnda vana asja on päris mõnus meenutada , mõnest aga ei taha mõeldagi , " arvas Meeri . Greta uuris ikka veel vanema õe perekonnapilti ja kommenteeris : " Olli näeb küll noor välja , ei paista ainsatki kortsu ! " " Ilus värvipilt , sellepärast . Aga võib-olla on ta ka lasknud endale iluoperatsiooni teha , ega seegi võimatu pole , " arvas Meeri . " Ma ei tahaks uskuda , vana inimene ikka , mõni aasta puudub seitsmekümnest . " " Kes teab . " " Aga Bernhardil on kuidagi tehtud naeratus . Ta on ikka väga haige . Laine kirjutas mulle , ütles , et ta hoiab end üleval vaid suure tahtejõu najal . " Meeri sirutas käe juba pildi järele . Kuid Greta ei andnud seda veel tagasi , ta ei saanud veel küllalt . " Bruno on igal pildil koos oma sõbraga , nagu laulatatud kohe . " " On jah , mulle tundub see isegi veidi imelik . Ja Olli pole kunagi kirjutanud , et tal mõni tütarlaps ka oleks , " ütles Meeri . " Sa arvad , et . . . on ehk lilla . " " Mulle tundub küll . " " Vaene Bernhard , " kahetses Greta . " Miks just tema ? " " No ma arvan , et talle see nüüd küll ei meeldiks . Olli on teistmoodi ja tema õigustab kõike , mis tema perekonnas ka juhtub . Aga ehk näeme tonti . Kuid Bernist on mul kahju juba seepärast , et ta on nii palju elus pidanud vaeva nägema ja nüüd , kui võiks ükskord õnnelikult elada , jäi lootusetult haigeks , " rääkis Greta ja ulatas foto Meerile tagasi . Siis jäi ta mõtlikult tiigil liuglevat luike vaatama . " Ma olen ammu tahtnud sinult , Greta , küsida , nüüd võid sellest ju rääkida , kas sul kunagi oli Bernhardiga midagi ? " " Mida sa mõtled ? " Greta ei vaadanud Meerile otsa , kuid Meeri märkas ikka , et õe päevitunud nägu muutus veelgi tooni võrra . " Te olite teineteisesse armunud ? Ma mäletan kordi , kus Olli oli sinu peale armukade ! " " Ma ei tea isegi , võib-olla et olime , Bernhard on mulle alati meeldinud . Kuid ma armastasin väga oma meest , armastasin Antonit . " Meeri vaikis . Mõne aja pärast ütles Greta : " Ühte asja võin sulle nüüd küll rääkida . See oli siis , kui Adu , see kommunist minema sõitis ja mina olin kurb . Varsti pärast seda tuli Bernhard meile , ta kurameeris siis alles Olliga . Pärast me läksime mere äärde jalutama - ma ei mäleta , miks me just kahekesi läksime , ehk pidi Olli õhtusööki valmistama - ja rannas ütles Berni mulle , et kui ma ainult tahan , siis teeb ta päevapealt Olliga lõpu ja võtab minu . Mulle tundus see jutt kohatu , ise mõtlesin Adule ja pealegi poleks ma ju iialgi oma õelt peigmeest üle löönud . Aga ta meeldis mulle , kahtlemata . Kuid ma ei usu , et oleksin temaga nii õnnelik olnud kui Antoniga . " Õed vaikisid viivu , siis ütles Meeri : " Mina küll sain aru , et teie vahel midagi oli . Mingi side . Ja ma arvasin , et ehk see ongi platooniline armastus . " " Jah , " nõustus Greta , " kui nüüd järele mõelda , siis tõepoolest meid sidus miski . " Oli varajane sügisõhtu ning aeg-ajalt laperdas mõni puuleht kõndijaile jalge ette , kes kontserdisaalist nüüd pikkamisi Lehti kodu poole jalutasid . Vallo võttis Lehti käealt kinni ja hoidis teda nii ligidal , et nende vahele poleks puulehtki mahtunud . " Ma ehk ikka tulen ! " nuias mees . " Ma ju ütlesin , ei ! " " Ehk mõtled veel ümber ? " " Ära nüüd kauple niiviisi , Vallo ! " " Tähendab , sa ikkagi ei taha , et sinu juurde tulen ? " " Tahan küll , aga ma juba ütlesin , et nii hilja ei sobi , minu emale see ei meeldiks . Ta on eestiaegne inimene ja tal on hoopis teistsugused vaated . " " Vaated vaadeteks . Aga sa ju tead , et meeldin talle . Ise rääkisid , et olen jõudnud teda juba ära võluda . Ja samuti meeldin ma Pisi-Gretale , aga see meeldimine on , ausõna , vastastikune ! " " Kas mu emaga siis pole sul vastastikust sümpaatiat ? " " Noo , kuidas nüüd öelda ? Su ema meeldib mulle küll , imetlen teda kui tasakaalukat ja kena daami , aga olen tema juuresolekul ikka veidi kammitsetud . Niisugune maapoisi tunne tuleb peale ja kardan , et ei oska korralikult käituda ja võin laua ääres kogemata noa alla neelata . " Lehti naeris . " Minu ema pole üldse nii range , ta on igasuguseid päevi üle elama pidanud . Oleksid sa minu tädi Ollit näinud , noh , tema meele järgi oli küll raske olla ! Aga minu ema oskab igasuguste inimestega suhelda , ka matsidega ! See oli väike nali , ega sa ei solvunud ? " Lehti tõusis kikivarvule ja suudles meest põsele . Samal ajal möödus neist keegi härrasmees , kes tunnistas Lehtit pika pilguga ja kergitas siis kaabut : " Tere õhtust , seltsimees Pahl ! " ütles mees ja Lehti oskas sellest häälest tabada nii pilget kui kiivust . " Tere ! " vastas Lehti ja tundis , et punastab . Seda juhtus temaga harva . Ta ei mäletanudki , millal viimati näkku puna lahvatas . Seevastu ta ema punastas veel nüüdki vanas eas üsnagi tihti . Aga praegu oli tal piinlik , et Räni Karm pidi neist just siis mööduma , kui tema nagu mingi tobe edvistaja suudles meest , ehkki ainult põsele . Ta ei olnud mitu aastat Ränit kohanud . Ja tõtt öelda , ei tähendanud see mees talle enam mitte midagi , kui kunagi üldse tähendanud oligi . Ent praegu tundis ta ikkagi piinlikkust . Ja hetke vältel meenus talle aeg , mil ta Pisi-Gretat kandis ja Ränist eemale hoidus . Räni ei mõistnud , miks Lehti nende suhte lõpetas . Ei tahtnud lihtsa " eiga " leppida , helistas veel tihtipeale ja mõnikord tuli ka ootamatult raamatukokku . Siis lõpuks ikkagi solvus ja jättis naise rahule . Kui Lehti meest uuesti umbes aasta pärast juhuslikult pargis kohtas , oli tal juba Pisi-Greta vankris . Nad kõnelesid siis nagu vanad head tuttavad , ja seda nad ju olidki . Räni kiitis Lehti last . Ja millisele noorele emale see ei meeldiks . Võib-olla et Lehti läks sellest isegi puhevile ja võib-olla sai Räni sellest siis teisiti aru . Lehti ei osanud sellele järele mõeldes seda enam endalegi seletada . Ent kui Lehti nägi tookord Räni silmis tuttavat tulukest , püüdis ta vestluse lõpetada ja ütles , et peab koju minema last söötma . " Millal sa üldse abiellusid ? " päris Räni , kui Lehti juba kärsitult minekul oli . " Ma ei olegi veel abielus , " vastas Lehti ausalt . Sest valetada polnud mõtet , Räni tundis tema sugulasi ja vale tuleks niikuinii varem või hiljem välja . " On sul varsti kavatsus oma lapse isaga abielluda ? " päris mees mitte eriti taktitundeliselt . " Ütlen sulle ausalt , et ma ei tahagi temaga abielluda ! " Räni haaras Lehti käe ja tegi välkkiire otsuse : " Abiellu siis minuga ! Oleksin hea meelega su lapsele isaks ! " Lehti vaatas üllatunult meest . Kui ta ainult teaks ! Aga seda ei pea ta mitte kunagi teada saama . See oli olnud Lehti enda otsus ja see peab saladuseks jääma . Õnneks ei tea sellest mitte keegi peale tema enda . " Ei , Räni . Ma ei taha enam kellegagi abielluda . Ei sinuga , ega ka oma lapse isaga . Kuid sulle aitäh selle ilusa ettepaneku eest ! " Ja Lehti oli minema rutanud . Mitu aastat ei ristunud nende teed . Ja haruharva tuletas Lehti teda meelde . Võib-olla poleks neid harvasid kordigi ette tulnud , kui Pisi-Greta poleks jonnides oma lõuga nii isa moodi kangekaelselt pikaks venitanud . Kui Räni Karm oli juba teise tänavasse pöördunud , ütles Vallo : " Kes see mees küll oli , et sind kohe pikaks ajaks tummaks lõi ? " Lehti aga oli end juba koguda jõudnud ja vastas : " See on üks arst , doktor Karm nimelt . Olen teda tädi ja täditütre pool kohanud . Mul oli piinlik , et ta tabas meid , kui mina sind musitan . " " Sa oleksid pidanud temalt kohe vabandust paluma ! " " Ära lobise . " " Aga kuhu me siis oma jutuga jäime ? " " Mina küll ei mäleta ! " " Mäletad küll ! Tahan kangesti sinu juurde tulla ja sina ei luba ! " " Ma juba rääkisin sulle , et emale ei meeldi , kui ma võõra mehe ööseks enda juurde toon . Ma ei taha ema solvata , ausõna . Olen seda juba kahjuks isegi palju teinud . " " Ja et minu juures ka tädi peab olema , " eietas mees . " See on ju tema kodu , tema ju pakkus sulle ulualust , kui sa naisest lahku läksid , " tuletas Lehti meelde . " Peaks ta mõneks ajaks jalust ära maale saatma , " arvas Vallo . " Suvel oli meil mõnus küll , kui ta ära oli . " Nad olid jõudnud Lehti koduni . " Kuidas siis jääb ? " " Nii nagu ütlesin . " " Aga edaspidi ? " " Eks seda näita tulevik . " " Ehk hoopis abiellume ? " tegi mees ootamatu ettepaneku . " Mis küll selle kohta sinu eestiaegne ema ütleks ? " " Ehk küsime tema enda käest , " soovitas Lehti , " ainult mitte täna õhtul . " Ta suudles meest taas põsele ja lipsas uksest sisse . Juba siis , kui Helve sai teada , et tädi Greta kavatseb Lainet Ameerikasse vaatama minna , tekkis ka temal soov näha paljude aastate järel oma täditütart . Siis näeks ta ka seda kauget unistustelinna Chicagot , mille kohta ta nii palju Lainelt saadud piltidest ning kirjadest väljalugenud oli . Nagu poolkogemata mainiski Helve sellest oma kirjas Lainele ning sai ka kohe vastuse , milles täditütar optimistlikult kinnitas , et oleks ülimalt tore , kui Helve tuleks koos emaga , see tähendab koos tädi Gretaga . Ning et kui Helvel tõepoolest see soov on , saadab Laine talle kohe küllasõidukutse . Ent siis tõmbus Helve tagasi - oleks ennatlik võtta ette sellist pikka ja kallist reisi . Las tädi Greta käib enne ära , eks siis jõuab . Ja Helve mattiski , kuigi kahetsusega , oma soovi iseendasse ning unustas lõpuks hoopis , et ta sellest üldse Lainele kirjutanud oli . Seda suurem oli Helve hämming , leides oma postkastist tädi Olli kirja , mis kandis tema nime . Tädi Olli ei kirjutanud ju talle kunagi . Tervitusedki kogu perele andis ta edasi ainult oma õdedele kirjutatud kirjade kaudu , aga et spetsiaalselt temale . . . ei , seda polnud veel juhtunud . Helve uudishimu oli nii suur , et ta selle tavalisest suurema ning mitmete välismaiste markidega täiskleebitud ümbriku juba esikus kärsitult lahti rebis ning jahmus . See oli ju küllakutse ! Tädi Olli kutsus teda Chicagosse ! Samast leidis Helve ka tädi Olli kirja . " Sa olid kord teatanud Lainele , et tahad siia tulla , " kirjutas ta napisõnaliselt . " Saadan siis sulle kutse . Mul on seda lihtsam teha kui Lainel . Gretat tulla ei lastud , ehk on sinul rohkem õnne . " Ja oligi kõik . Muidugi olid lõppu lisatud ka tervitused ning pärast oma nime väiksemalt kirjutatud teade : " Sõiduraha maksan ma loomulikult kinni . " Helve pidi kirjutatu kaks korda läbi lugema , enne kui taipas , et tema ammune soov võib täituda - küllakutse oli käes ! Samas aga valgus väike pahameelevari üle Helve näo . Tädi Olli kiri polnud sugugi südamlik , oli justnagu armuanni viskamine õetütrele : võid tulla , kui tahad , mitte aga , et oleks rõõm sind näha või midagi muud taolist . Siis aga rahustas Helve end , sest tädi Olli juba oli kord selline , tema ilusaid sõnu öelda ei osanud . Oma südames aga oli ta alati suuremeelne olnud , seda kinnitas emagi alati . Ja küllap tunneb tädi ehk nüüdki rõõmu ja kui mitte selle üle , et näeb Helvet , siis vähemalt selle üle , et ta selleks üle ookeani reisiks saab võimalust saab pakkuda . Kiri näppus , kiirustas Helve esikust Rolandi juurde . Ent leides mehe pikutamas , lükkas ukse vaikselt kinni ja läks hoopis vanemate tuppa . Isa ei olnudki üksi , ta istus siin koos Hillariga . Ukse avanedes katkes nende vestlus ning nähes Helve ärevat nägu , jäid ootele . " Ma sain tädi Ollilt kutse ! " pahvatas Helve juba ukselt . " Vaadake ise , kui ei usu ! " Ning liputas rõõmsalt mitme templiga varustatud ingliskeelset paberit näpu vahel . Hillar haaras kirja enda kätte , silmitses seda viivu ja ulatas siis isale . " Ta kutsub tõepoolest Helvet Chicagosse , lubab kindlustada täieliku ülalpidamise ja katta sõidukulud . " " Tahad siis minna ? " Isa andis kutse tütrele tagasi . " Muidugi tahan ! " oli Helve õhinat täis . " Ainult et kes mind laseb ? ! Ma ei tea veel ühtegi inimest , kellele oleks luba Ameerikasse sõiduks antud ! " " Eks mõnele ikka on , " arvas Hillar . " Jah , aga Helvele vaevalt antakse . Oleks veel , et ema või õe juurde . Ikkagi teise järgu sugulane . Need illusioonid tuleb sul kohe peast välja visata , kuulsid ju küll , kuidas tädi Gretale " ei " öeldi ! " See oli isa arvamus . Hillar aga tõusis mõtlikult toolilt , rapsas kutse uuesti Helve käest ja sõnas otsustavalt : " Ehk polegi asi nii lootusetu . . . Vaat mis . . . ehk hea küll , võta see siiski praegu tagasi , ma pean temaga enne rääkima . " " Kellega ? " " Mu üks kursusekaaslane on Julgeolekus repatreerimise osakonna juhataja . Ülikooli ajal oli täitsa poiss , ehk aitab . " " Ära sa hakka end nende seltsimeestega siduma ! " hoiatas isa . " Tood perele veel asjata pahandusi kaela ! Helve võib ju niisama proovida . " " Ole rahulik , isa ! Mis vahet seal on , kui ta nagunii neid asju ajab . Ma kutsun ta meile , räägin temaga siin , nelja seina vahel ja nelja silma all . Augu kaevajat temast ei ole - mees on sirge seljaga , ütleb ära , kui ei saa ja ongi kõik . " " Vaata ette ! " hoiatas isa veel kord . " Mulle see asi sugugi ei meeldi . Olgugi sirge seljaga , nagu sa ütled , aga juba see , et ta seal töötab , räägib enda eest ! " Siis tuli Helve välja meenutusega : " Aga neli-viis aastat tagasi anti mulle peaaegu luba suusatajatega Soome sõiduks - mäletad , Hillar ? Ja kui poleks viimasel hetkel ühte vene poissi gruppi pandud , oleksin ma juba välismaal käinud ! " " Oleksid ! " kordas isa . " Aga sõitis teine , keda ilmselt rohkem usaldati . Mulle see mõte igatahes ei meeldi , niisuguste inimestega meie pere tegeleda ei tohiks ! " " Ära muretse ! " lohutas Hillar toast lahkudes õde . " Mõtleme midagi välja . " " Sa siis räägid selle poisiga ? " Hillar muigas . " Pole ta ammugi enam poiss . Aga isa on meil veidi konservatiivne . Kui igal vastutaval ametipostil istuksid ainult kommunistid või venelased , kuhu siis eesti mehed jääksid ? Neid on ju ikka üksjagu veel alles ! Ja kui me üksteist ei aitaks , siis . . . Aga eks vaatame , kuidas välja kukub . Ma pean enne pinda sondeerima , mul pole ju tema koordinaategi . Sellesse asutusse ma just minna ei tahaks . Nii et see kõik võtab aega . Aga esialgu proovi niisama , eks ! " Helve noogutas ebalevalt . Ja niiviisi , pooliku lahendusega , läkski ta Rolandile oma uudist kuulutama . Mingil seletamatul põhjusel meenus täna Helvele Ervin Tiik ning ta otsustas endist perekonnasõpra vaatama minna . Ta teadis , et mees oli pikemat aega taas vabaduses ning oli endale ka mingi tööotsa leidnud . Aga see oli ka kõik , mida Helve mehest kuulnud oli . Kodus Ervin Tiigist suurt ei räägitud . Tegelikult räägiti siiski , meenus nüüd Helvele . Tookord , kui Ervin ühel hommikutunnil vanglast vabanedes ootamatult oma endise korteri ukse taga seisis ja Ulvi varajast külalist vastu võtma tõttas , siis räägiti sellest palju . Kohkumus oli teadagi olnud mõlemapoolne . Ei teadnud ju vangis istunud noormees aimatagi , et Meeri Kotov , kellele tema korter jäi ja kellelt ta nüüd taas peavarju saada lootis , oli selle oma pojale andnud . Õnneks leidis asi kiire lahenduse . Ja kuigi Hillarile tundus , et ka temal oli teatavas mõttes õigus sellele elamispinnale - oli see ju ikkagi tema ema endine kodu veel krahv Kotovi elupäevilt - sundis sisetunne neid siiski vastu võtma selle mittemeeldiva otsuse . Nii kolisidki Hillar ja Ulvi koos poja Reneega tagasi Wiedemanni . Ning elasid sellest ajast peale jälle kõik koos - kolm leibkonda ühe katuse all . Jõudes Ervini koduväravani , tasandas Helve sammu . Huvitav , kes Ervin teda enam mäletabki ? Ja vastas ise - mäletab loomulikult . Aega , mil Ervin ära oli , polegi nii palju . Paar-kolm aastat ainult . Helve astus väravast sisse ja märkas kohe , et köögikardina varjus liikus keegi . Tähendab , Ervin oli kodus . Ega ta kauaks jääda kavatsegi . Ainult põgus viisakusvisiit , ikkagi kadunud onu Pauli koolivend ja isa tohtrist sõbra poeg . Omal ajal sai ju küllalt kokku puututud . Uks avanes . Helvele vaatas vastu tundmatu tütarlaps . " Otsid Ervinit ? Astu sisse ! " Kutse oli esitatud vene keeles . Tähendab , Ervinil on kaasüüriline , taipas Helve . Imelik , et keegi tema kodustest seda ei teadnud . " Aitäh ! " Helve astus esikusse ja tunnistas võõrast nägu . Tumedad nirgisilmad ja sama tumedad pügatud juuksed . " Mis sa vaatad ? " turtsatas venelanna lapselikult . " Mina olen Tanja . " Ta sirutas esimesena käe . " Ervin pole veel töölt tulnud , tal on täna veidi rohkem toimetamist . Võta mantel ära , teed tahad ? " Korraga muutus tütarlaps umbusklikuks . " Ega sa . . . ma mõtlen , me pole ju varem kohtunud ! Ma ei tea ega tunne ju kõiki Ervini endisi . . . " ja muutus samas enesekindlaks : " Aga Ervin ütles , et minevikuga on lõpp ! " " Või nii ! " noogutas Helve muiates . " Ainult et ega siis mina . . . ma olen lihtsalt perekonnatuttav . Me elame samal tänaval . " Tanja ohkas kuuldava kergendusega . Ta silmad muutusid elavaks ning ta noogutas . " Siis ma vist tean . Astu kööki , ajame mõni sõna juttu . Ervin peaks varsti tulema . Pahandab ehk , kui ma su minema lasen . " Nad sisenesid kööki . Mõnus pliidisoojus võttis neid vastu . Helve silme ees vilksatasid mööda hetked , mil ta emaga samas vahel tassi kohvi juures aega oli veetnud . Enne sõda aga , siis kui ema endine mees krahv veel polnud ära viidud , võeti neid Hillariga küll alati elutoas vastu . Ümmargusel söögilaual oli alati taldrik aleksandrikookidega , tassides auras kakao . . . Kui vanad nad tookord olidki ? Hillar igatahes ei käinud veel kooliski . . . " Istu ! Sa oled nii napi jutuga , " kajas Tanja hele hääl läbi Helve mõtete . " Sa saad ju ikka aru vene keelest ? " Ja andmata Helvele aega vastamiseks , sädistas edasi : " Ervin ütles , et mul tuleb eesti keel selgeks õppida , aga ega sellega pole kiiret ! Pealegi pole eesti keelega tööl suurt midagi peale hakata , saatelehed ja muud dokumendid kõik vene keeles . Ma töötan ju Ervini juures , ta sai kokkuostupunkti juhatajaks ! " Tüdruku hääles kõlas uhkus . " Juhatajaks ? " pani Helve imeks . " Jah . Ostab kokku põllumajandussaadusi . Ja mulle kinkis sünnipäevaks ilusa rebase ! Tahad näha ? " Tanja jooksis vastust ootamata köögist välja ja naasis hetk hiljem , pargitud punarebase nahk käsivarrel . " Ilus , eks ! Jahimehed toovad meile vahel mõne karusnaha müügiks , edaspidi lubas Ervin tuua veel mütsi jaoks ka ! Toob ehk sullegi kui tahad . Meil on ka karusnahkade kokkuostu peale plaan antud - plaanimajandus , tead küll ! " Tanja tõstis lapseliku uhkusega karusnaha Helve silmade ette nii , et Helve seda silitama pidi ning kiitis : " Tõepoolest kena ! Teed talvemantlile krae ? " " Vist küll . " Tanja silitas ka ise veelkord hellalt üle karusnaha , riputas selle korraks kaela ja viis siis minema . " Mis tööd sa seal kokkuostupunktis teed ? " küsis Helve hetk hiljem . " Kas ma ei öelnud või ? Olen kartoteegipidaja , " vuristas Tanja tasse köögilauale sättides . " Ega sest pole lugu , et ma sind kööki tõin ? Või meeldiks sulle toas rohkem ? Ervin tahab alati külalisi toas vastu võtta , aga minu arust on köögis mugavam , kõik on käe-jala juures . Ja soojem ka , eks ju ? " Helve noogutas . Ta laskis pilgul ringi käia - köök oli puhas , kastrul läikis pliidil ja köögipuhveti vitriinist paistvad nõudki näisid säravvalged . Ilmselt tundis Tanja end siin hästi . " Noh , räägi siis ! " käis Tanja peale . " Kus sa töötad ? " " Praegu mitte kusagil . Aga läheksin küll , tahaks inimeste hulka . " " Siis on sul raha ka vähe , " noogutas Tanja mõistvalt . " Inimene ei tohi tööta olla , meil ju tööpuudust pole . Miks sa tööle ei lähe ? " Õige küsimus , mõtles Helve . Tõepoolest , miks ? Mõne tuttava juures poole kohaga tööotsa ehk leiaks ikka , ainult et Roland ja Krislin vajasid hoolt . Läksid ju plaanid Rolandi töölemineku osas kõik vastu taevast , mehe haigus süvenes kuude ning aastatega , töölkäimine ei tulnud kõne allagi . Ka andis rahapuudus end alailma tunda . Õnneks oli isal suur pension ja õnneks sai tema kui endine sõjaväelane ka varem väljateenitud vanaduspuhkusele , nagu nüüd kombeks oli öelda . Ja emal oli hea töökoht , nemad kahekesi juba tütre peret hätta ei jätnud , vähemalt süüa sai korralikult . " Miks sa tööle ei lähe ? " kordas Tanja . " Sa võiksid Erviniga rääkida , tuleksid ehk lattu tööle , meil on sorteerijaid vaja ! " " Aitäh pakkumast , aga mul on teine eriala . Ma olen arhitekt . " Tanja silmis välgatas lugupidamine . " Sa oled siis intelligent ! Ma võib-olla oleksin kah midagi õppinud , oleksin ehk Moskvasse Partei kooligi läinud , aga komsomol kutsus Eestisse . Siin oli töökäsi vaja ja saigi tuldud ! Eks see ole mu saatus ! Pealegi olen ma veel noor , aega õppida küll ! Esialgu lähengi vist raamatupidamise kursustele . " " Pole halb mõte , " arvas Helve . " Iga teadmine kulub elus ära . " " Eks ole . Ja Ervinile see mõte meeldib . Ma tahan , et ta minuga rahul oleks , tema elu pole sugugi kerge olnud . . . tead küll ! Ega ta mulle kõike pole rääkinud , aga seda , et tema vanemad olid bursuid , surid Siberis , ütles ta mulle küll . Ja tead , Ervin meeldib mulle hirmsasti , ta on tark ja oskab kõike ! Mis sa vaatad ? " " Ei midagi , " pomises Helve . " Sul on siis vedanud . " " Kas sul ei ole ? Sul ikka mees on ? " " Mu mees on invaliid . Ta liigub ratastoolis , tööl ei käi . " " Aa . . . " noogutas Tanja kahetsevalt . " Siis ma tean küll . Ta vist tormas ärritushoos auto alla ja sai raskelt viga . . . Ervin rääkis . Kahju sinust , temast muidugi ka . Siis vähemalt hea , et teil lapsi pole . " Helve tõmbus pingule . " Kuidas ? Mul on laps ! Juba viie aastane . Täna on ema kodus ja Krislin tema hoole all . Seepärast ongi mul veidi rohkem aega , kasutasin vaba aja kohe ära , tulin külla ! " " Sa räägid hästi vene keelt , " kiitis Tanja ja pööras Helvele selja . Kui ta uuesti oma pilgu Helvele suunas , pomises ta kuidagi vaikselt : " Meil oleks ka võinud laps olla , aga me tegime aborti . " See lihtsameelsus hämmastas Helvet . Tanja aga oli oma kohmetusest üle saanud ja ruttas naerdes seletama : " Ervin ütles , et kui ei olda abielus , siis pole hea , kui on lapsed . Mina oleksin küll tahtnud , aga Ervin ütles , et ma olen noor ja et mul võib veel kümme last tulla . Ehk tulevadki ! " Tanja hakkas naerma , lükkas oma tumeda poisipea kuklasse , tõusis järsu liigutusega ja sõnas : " Aga meil on nüüd hiireke , Ivanuška . " " Mis Ivanuška ? " ei taibanud Helve kohe . " Hiir , noh ! " naeris Tanja . " Ega me siis teda meelega soetanud , ta ise tuli . . . või tõid naabrid , ma ei tea . Meil oli Kišinjovis ka üks hiir , selle nimi oli ka Ivanuška . Ma juba kirjutasingi emale , et kui nad siia tulevad , siis ootab Ivanuška sugulane neid ees . " Tüdruk naeris uuesti lapselikult ja rõõmsalt . " Su vanemad tulevad sulle külla ? " " Ei , mispärast külla ! Nad tulevad päriselt , tööd siin jätkub . Esialgu on meil muidugi raske , aga ma juba käisin rajoonikomitees rääkimas , " selgitas Tanja . " Kui isa-ema tuleksid kahekesi , siis ehk mahuksime esialgu siiagi ära , aga vanaisa ja vanaema tahavad meil ka ilmtingimata kaasa tulla . Vanaisa on meil Isamaasõja veteran ja temal on eesõigus korterile . Rajoonikomitees lubati aidata . Korteritega on küll probleeme , aga mitte vanaisal , see on selge . Temaga on meil hulga kergem , ta on hakkaja vanamees ! " Tanja sõnades kajas uhkus ning ta kinnitas veel kord : " Ei , korteri pärast küll ei tasu muretseda , Mustamäel kerkib maju kui seeni , kõik vanni ja keskküttega ! Mul on mitmed tuttavad meie kandist Eestisse elama tulles kohe korteri saanud . On sul suur korter ? " " Meil on viis tuba . " " Viis tuba ? ! " jahmus Tanja . " Näed siis ! Teil on viis tuba , meil aga ainult kaks . Me peamegi suurema saama ! " " Aga me elame seal ju ka kaheksakesi , ega meil laiutamiseks ruumi pole ! " " Nõua uus ! " Helve muigas . Nõua ! Mis viga võõramaa lapsel rumalusi rääkida . Ei tea , kust või kellelt sa nõuad ? Aga mõtteiva selles on ! Korteriga tuli tõepoolest midagi ette võtta . Niiviisi - kaheksa hingelist koos elades lähevad närvid tõepoolest krussi . Helve tõusis . " Aitäh tee eest , Tanja ! Jäingi liiga kauaks , ega ma vist jõuagi Ervinit ära oodata ! Sa tervita teda ! " Ta oleks tahtnud veel lisada , et tulge ka meid vaatama , aga ei öelnud , sest mine tea , kuidas suhtuvad sellesse teised perekonnaliikmed , eriti aga Roland , kes igas venelases tonti nägi . Esikusse jõudes kohtus Helve siiski Erviniga . Ta ei tundnud seda võrdlemisi pikka kasvu meest korrapealt äragi . Ervin oli kõhnemaks jäänud , teda oleks võinud meeldivaks meheks pidada , kui mitte mingi eriline valugrimass tema ilmet poleks rikkunud . Vangla jäljed , mõtles Helve kahetsusega . Ervin aga taipas paugupealt , kellega tal on tegemist ning sedamaid tõusis ta käsi juukseid siluma ja lipsusõlme kohendama . " Helve ! Kui tore sind näha ! Ega sa ometi veel ära minna kavatse ? Räägi nüüd , kuidas te seal kõik elate ? " Helve meelest oli mehel kilk peas , ta silmad punetasid . " Sa ütlesid , et ei võta enam tilkagi ! " ei saanud Tanja märkust tegemata jätta . " See käis eilse kohta , " muigas Ervin ja selgitas : " Laotöölisel oli sünnipäev , tegi välja . " " Ma siis lähen , " ütles Helve . " Sain siin tuttavaks . . . " ta takerdus , ega teadnud korrapealt , kuidas lauset lõpetada . " Said tuttavaks Tanjaga ! " aitas Ervin ta välja . " Tanja on mu pärl ! " See oli öeldud eesti keeles , ent ilmselt taipas tütarlaps mehe hääletoonis soojust . Ta surus oma külje sõbralikult vastu Ervinit , kes nüüd oma käe ümber Tanja õlgade asetas . Nii saatsid nad Helve välisukseni . Oli alles käik , mõtles Helve aiaväravat sulgedes . Aga ta ei kahetsenud . Vähemalt ühe mõtte viis ta siit kaasa - tuleb kohe hakata omaette korterit taotlema ! Või vähemalt otsima võimalust korteri vahetamiseks . Selle viietoalise vastu peaks ehk küll paar väiksemat saama . Kui ainult isa nõus oleks . " Ma ütlesin su emale , et ta annaks Georgile rohkem rahu , tal pole vaja sinu isa voodi juures alalõpmata istuda ! Arst olen ju lõppude lõpuks mina ja mina ravin ta terveks ! Mul on tunne , et su ema solvus , sa pead temaga rääkima ! Ma ei taha majas asjata arusaamatusi ! " Ulvi istus ärritatult voodiäärele ja vaatas nõudlikult Hillarit . Mees ei vastanud . Ent ta sisemus kees . Veel üks taoline etteaste Ulvi poolt ja ta kaotab kannatuse . Ulvi tõusis , läks kummuti juurde , tõmbas lahti ülemise sahtli ja hakkas sealt midagi otsima . " Ma annan Georgile ühe rahusti enne magamajäämist , " ütles ta . Hillar jälgis Ulvit kõrvetavas kiivuses , talle tundus , nagu ripuks ta kuristiku serval . Ei , see ühes korteris elamine ei kõlba kuhugi - liiga palju segab Ulvi end tema vanemate ellu . Oleks see tõepoolest kõik tingitud tema kui arsti huvist ja abiandmise vajadusest haige vastu , siis mõistaks Hillar seda täiesti . Aga ei - Ulvi näitas siin üles oma tundeid täiesti ühepoolselt . Nii vähemalt tundus see Hillarile . Toona , kui isa haiglast koju lasti , oli Hillar isegi rõõmus ja uhke , et tema vastvärske arstidiplomiga naine saab isa paranemisel abiks olla . Kui aga asi süvenes , kui Ulvi pidas õigeks tundide viisi Georgi voodi juures istuda , tõrjudes sealt eemale ema , hakkas Hillaris midagi vastu . Ning sundides end rahulikuks , ütles ta läbi kokkupigistatud huulte : " Kas sa ei arva , et pingutad pisut üle ? " " Lollus ! " nähvas Ulvi ennast mehe poole pöörates . Ta pea tegi kerge imestunud liigutuse ning Hillar märkas tema pilgus midagi väljakutsuvat . " Ära unusta , et ma olen arst ! " " Sa ju väsitad ennast ! Päeval ravid polikliinikus haigeid ja ka kodus ei anna sa endale rahu ! Isegi magamiseks pole sul aega ! " " Kuidas sa võid , Hillar ! Georg on ju su isa , ma pean teda aitama ! Siberis aitas tema minu isa , nüüd aitan mina teda . See on mu kohus ! " Ulvi ohkas väsinult , soris veel veidi sahtlis ja lükkas selle siis kinni . " Ei leidnud ainsatki tabletti . Tarvis homme apteeki minna ! " Ta ohkas uuesti ning istus tagasi mehe kõrvale , kallutas pea vastu Hillari õlga ja pomises : " Peaks vist tõesti puhkama . " Ulvist õhkuv soojus erutas Hillarit . Ta haaras naise embusse . " Ära mässa ! " oli Ulvi silmapilk tõrjuv , " ma pean homme vara tõusma . " Kui aga Hillar uuesti oma meheõigusi maksma panna üritas , haaras Ulvi oma teki ja padja kaenlasse ning kolis diivanile . Hillar tõusis ootamatu kärsitusega , avas öökapi sahtli , leidis raamatu taha peidetud sigaretipaki ja väljus toast . Suitsetamise vajadust tundis Hillar õige harva , ta oli harjunud alluma kodukorrale . Nende peres ei suitsetatud . Kui mitte arvestada , et emal oli see nõrkus omal ajal küljes olnud . Veel nüüdki tõmbas ta Georgi teadmata õdede ja sõbrannade seltskonnas mõne sigareti , aga ei iialgi Georgi juuresolekul . Küllap pakkus mittesuitsetamine Georgile omal ajal Siberiski olles mitmeid eeliseid , kus suitsu vastu teinekord kas küpsekartuli või pooliku leivaviilu võis vahetada , teadis Hillar . Sest tegelikult ei suitsetanud isa juba eesti ajal. Esikust läbi minnes seisatas Hillar peegli ees ja uuris oma välimust . Enda arust polnud seal midagi , mis oleks võinud vastumeelsust tekitada . Miks siis Ulvi nii tõrksaks oli muutunud ? Hillar astus kööki ja süütas sigareti . Korraga avanes uks ja ema , punane froteemantel seljas , seisis ukseaval . " Isa on viimasel ajal jälle haigemaks jäänud . Päris mure kohe , " ütles ta vaikselt , astus kööki ja tunnistas poega . " Oled jälle närvis ? " Hillar noogutas . " Väikselt . " " Pole viga , " lohutas Meeri , kes poja tundeid tajus . " Ta teeb seda heast südamest . " Mõlemad teadsid , millest ja kellest oli jutt . " Sulle see siis meeldib , " pomises Hillar sigaretti pahvides . Meeri ohkas . Ta ei tahtnud ennast noorte ellu segada . Aga nemad ju segavad minu elu , mõtles ta samas . Minia püüab lausa tüütuseni õpetada , kuidas haigega käituda . Peale selle aga ruttab ta alatasa äia haigevoodit kohendama ja seda sageli just siis , kui Meeri seda juba teinud on . Ta muretseb Georgile defitsiitseid ravimeid ning jälgib nende korrapärast tarvitamist . . . Georg aga polnud sugugi rahulik haige , ta nägi kõike läbi mustade prillide , muutus sagedaste valude tõttu riiakaks , ega osanud üles näidata tänulikkust . Ainult harva , oma voodi juures askeldavat naist vaadates , tundis ta , kuidas südamepõhjas liigutas end soojussäde . Neil tervisehetkedel igatses Georg ka kõige noorema lapselapse lähedust . Pojapoeg Renee oli vanaisa lemmik ja see andis Ulvile teatava eelise olla koos lapsega Georgi läheduses . Oma vanaisauhkuses õpetas Georg Reneele igasuguseid tarkusi , eriti aga matemaatilisi valemeid ja teoreeme , olles uhke , kui väike pojapoeg teiste juuresolekul tema keerulistele küsimustele kui masin mehhaaniliselt vastas . " Kas sulle siis see meeldib ? " kordas Hillar küsimust ja hakkas poolikut sigaretti tikutoosipõhja suruma . " Oota , anna mulle ka , " sosistas Meeri ja haaras pojalt poolelijäänud sigaretiotsa . Ta tõmbas kiiruga paar mahvi ja , ulatades sigareti pojale tagasi , sõnas : " Ta tahab ju head ! " " Niiviisi siis ? " Meeri patsutas Hillarit õlale . " Lähme magama . Isa suigatas ka . Näib , et ta paraneb . Igatahes arvas Ulvi nii . . . " Ja lisas : " Päris hea , et tohter omast käest võtta . Ta võiks ainult veidi rohkem ka meie teisele haigele , Rolandile , tähelepanu pöörata . " " Rolandi raviarst on ju Räni , tead küll . Palju see Ulvi siis ikka suudab , pealegi . . . ah , mis sest rääkida , ega Helvel ka kerge ole ! Ta on ju alles noor naine , aga muud tegevust tal pole kui lapse ja ratastoolis istuva mehe eest hoolitsemine ! " Hillar mõtles hetke ja lisas : " Tead , ema , Helvel on õigus - meil tuleks korter ära vahetada ! Saaksite teiegi rohkem omaette olla ja . . . " ta jättis lause lõpetamata . " Ei tea , kust seda korterit võtta ? " " Seda muidugi , ema . Me elame küll kosmoseajastul , aga . . . " Hillar laiutas nõutult käsi . " Muide , ma rääkisin täna ametiühinguga . . . " " Jah ? " Meeri hääles vilksatas lootusesäde . " Lubati ka midagi või ? " Hillar naeris kibedalt . " Kui kuuldi , et meil on kaheksa inimese kohta nii palju põrandapinda , tehti selgeks , et seda on meil ülearugi . Oleks , et kolm ruutmeetrit nina peale , aga meil on ju üle üheksa . Nii et . . . ! " Ta lõi lootusetult käega . " Ainuke võimalus on , kui vahetada . " " Sellest nüüd küll midagi välja ei tule , " arvas Meeri . " Eks kõigil ole raske . Õnn vähemalt , et isa on meiega . Aga see on tema kodu . " " Jaa , muidugi ! Ainult et ma ei saa aru , miks sa seda temale rääkida ei luba . " " Kannata ! Kui tuleb paras moment , küll ma siis ise räägin . Praegu ei tohi teda lihtsalt ärritada . " Meeri tõmbas korraks murelikult käega üle poja juuste . " Head ööd ! " Ja väljus köögist , ust enda järel tasakesi kinni tõmmates . Kui Hillar tuppa tagasi astus , kummardus Ulvi parajasti magava poja kohale ning Hillari südamesse valgus soojus . Need seal olid tema naine ja poeg , tema perekond . Ta tahtis naisele läheneda , aga pelgas millegipärast , kartis tagasilööki . Ning kui Ulvi talle selga pöörates toast väljudes ütles : " Ma lähen siiski veel korraks vaatama , kuidas Georgiga lood on , " hakkas Hillaris urisedes pead tõstma tige loom - isalt päritud armukadedus . Ta ei suutnud siiski leppida oma naise liialt avalike poolehoiuavaldustega mehe suhtes , kes oli pealegi tema äi . Ning Hillari meelest polnud see sugugi normaalne , selles oli midagi haiglaslikku , midagi , mis vajas lahtimõtestamist , vast ehk isegi ravimist . " Arst , aita iseennast ! " ohkas Hillar kibedalt , riietus lahti ja läks voodisse . Siis kohendas patja pea all ja jäi naist ootama . Kui Ulvi tuppa tagasi tuli , viskas ta hommikumantli seljast toolile , haaras naeratades diivanilt oma teki ja padja , kustutas tule ning puges nii , nagu poleks midagi juhtunud , mehe kõrvale . " Georg magas juba , " sosistas ta rahulikult . Pööras siis Hillarile selja ja jäi , silmad lahti , ööhämarusse vaatama . . . Uks vajus kerge klõpsatusega kinni . Helve tajus õhus pinget . Ta ei vaielnudki vastu , kui Krislin kohe vanaema juurde lippas ning kiirustas ise oma tuppa . " Kas juhtus midagi ? " päris ta ilma eelneva teretamiseta Rolandilt , kes ratastoolis istudes närviliselt " Loomingu " viimast numbrit sirvis . " Juhtus küll ! " purskas mees raamatut põlvedele asetades . " See sinu vennanaine ajab siin kõik pea peale ! " " Ulvi või ? " " Mitu tükki sul neid siis on ! Loomulikult tema , " torises Roland edasi . " Mida ta tegi ? " " Ma täpselt ei teagi . Kes siis mulle aru andma tuleb ! Aga sellest jooksmisest sain ma aru , et Georgil hakkas halb , vererõhk vist viskas kõrgele . Igatahes paugutati uksi ja Ulvi õiendas üsna valjuhäälselt , et kui midagi niisugust veel juhtub , see tähendab , et kui su isal on halb , tuleb ennekõike teda informeerida , mitte aga kiirabi kohale kutsuda ! " " Kiirabi ? ! " kohkus Helve . " Kas siis isa . . . ? Ma lähen ja vaatan ! " ning Helve tormas murelikult isa tuppa . " Mis juhtus ? " Isa lamas voodis ja muheles . " Nüüd siis aeti sind ka jalule ! Häda pole midagi . Korraks ainult hakkas halb , peas hakkas kohisema ja süda tegi väikese hüppe . Aga su ema . . . sa tead ju küll teda - kohe kiirabi kohale ja punkt ! " Helve tõmbas tooli isa voodi ette ja istus . " Ma kuulsin , jah . Häda sul ka selle vererõhuga ! Kui kõrgele see tõusis ? " " <arv>/<arv> . " " Küllaltki kõrge . " " Jah . Aga asi polnud seda väärt ! Sain väikese süsti ja kästi lamada . Eks ma siis nüüd laman ! " " Ulvi süstis või ? " " Ei . Kiirabi ikka . Ulvi muretseb muidu . Pahandas vist veidi ema peale , et temale kohe teada ei antud , aga ise tuli ju ka alles töölt ! " " Oh , taevas küll ! " ohkas Helve ega saanud lisamata jätta : " Arvab vist , et on ainuke arst siin maamunal ! " " Ega ta paha pärast , " kaitses Georg miniat . " Need siberipäevad on meid vist natuke lähedasemaks teinud kui vaja . " Ja ruttas kohe oma ütelust parandama : " See tähendab , ta tunneb ilmselt minu kui vanema mehe pärast muret . " Seda on märgata jah , mõtles Helve sapiselt . Topib oma nina sinna , kus pole vaja . Vaadaku parem , et ta poeg minu tütre mänguasju ei rikuks ! Helvele ei andnud ikka veel rahu eilne vahejuhtum , kus väike Renee Krislini uue nuku pissipotti istuma panna tahtis ning see kogu oma kauniduses potti kukkus ning pissiseks sai . Kisa oli kogu maja täis , Ulvi aga õigustas poissi veel pealekaubagi , et miks Krislin jätab oma mänguasjad lohakile . Ise aga ei mõelnud üldsegi sellele , et just tema oli süüdi selles , et oma poja poti tühjendamata jättis . Jah , närvi ajab küll see kooselamine , mõtles Helve . " Isa , mäletad , ma rääkisin sulle , et Ervin elab ühe venelannaga ? " alustas nüüd Helve teisel teemal . Ta oli otsustanud lõpuks siiski ise isaga korterivahetuse asjad sirgeks rääkida . Kord oli ta seda juba teha püüdnud , kuid tulemusteta . " Ei , minule pole sa seda rääkinud . Tähendab , sa ütlesid küll , et elab kellegagi , aga et see naine venelanna on , seda kuulen ma esimest korda , " imestas Georg . " Ma jahmusin ka , kui ta suust puhas vene keel välja voolama hakkas , ta on täitsa umbkeelne . Mina teda küll ei mõista ! " " Tüdrukut või Ervinit ? " " Ervinit muidugi ! Ise eesti mees ja võtab venelase majja , ma olen mitu korda mõelnud , et kuidas ta küll võis ! " Georg vaikis viivu . " Ära võta asja nii traagiliselt ! " ütles ta siis . " Inimene on inimene . " " Ja seda ütled sina ? " ei mõistnud Helve . " Sina , kes sa selle rahva pärast nii palju kannatama oled pidanud ! " " Kannatanud oleme me kõik ja kannatame praegugi . Aga pea meeles , et mitte rahva ega rahvuse , vaid kommunismi pärast ! " " Venelased on ju kommunistid ! " " Mitte iga venelane . Pealegi . . . " lausus isa pikkamööda , " kas sa pole kunagi mõelnud oma täditütre peale ? " " Missuguse ? " ei taibanud Helve kohe . " Ene peale muidugi . Tema soontes voolab ju ka võõras veri . Niipalju kui ma tean , on tema isa sakslane . Ja mis siis sellest ? Igatahes arukusega annab ta oma emale silmad ette ! " " No muidugi , sakslane on iseasi , " nõustus Helve . " Ikkagi eurooplane ! Mõni ime , et Ene pea kõike jagab - keskkooli lõpetas ta ju kuldmedaliga ja esimese kursuse instituudis ennetähtaegselt ! Eri rahvusest inimeste lapsed pididki andekamad olema ! " " Näed siis ! " Helve noogutas . Ta ei tahtnud praegu mingil juhul isaga vaidlusesse astuda . Pealegi , kus ta taipas , et iga jutul oli tõetera sees . " Isa , tead , tegelikult tahtsin ma hoopis millestki muust rääkida , " tunnistas ta kõhklevalt . " Mulle lihtsalt meenus , et kogu see plaan sai alguse Ervini juures käimisest , selle tema venelannaga jutuajamisest . . . " " Mis temaga siis lahti on ? " " Midagi . " Ja kordas : " Temaga pole lahti midagi . On ainult veendunud , et kui tema vanemad Eestisse tulevad , saavad nad kohe korteri . Miks meie ei võiks vähemalt vahetada ? Saaks kolm omaette korterit ! " " Misasja ? " erutus Georg . " Kuidas sa võid üldse nii mõelda ? Kas sul kodutunnet polegi ? " " Ära erutu , isa , palun ! Ma tahtsin ainult . . . noh , püüa mind ka mõista ! Mu närv ei pea siin enam vastu - üks õiendamine käib päevast päeva ! Pealegi loovad kodutunde inimesed , kellega koos elatakse ! " Isa otsaette tekkis peenike kurd . " Sulle siis ei meeldi oma vanematega koos elada ? " " Isa , kullake , ära võta seda asja nii ! Me elasime ju Jakobsonis ka koos ja mäletad , kui hea meil oli ! Ma olin tookord küll laps , aga mäletan sellegipoolest tänapäevani , kuidas me sealt ära kolisime . Kahju oli , kohutavalt kahju , aga me saime ju uue kodu ! Ainult et miks ei võiks meil igal perel olla oma katus - ma mõtlen Hillaril , minul ja sinul ? Sa saaksid siis ka ükskord emaga omaette elada , kas sa pole kunagi selle peale mõelnud ? Tõepoolest , kahju oleks siit ära minna , aga südamerahu maksab ju ka midagi ! " Helve peaaegu hingeldas seda öeldes , ise kartlikult oma sõnadele reaktsiooni oodates . " Ilma oma lasteta ? ! Teie kõigita ? " Georg ohkas sügavalt . Kui vähe taipas tütar sellest , et ta vajas pärast pikki üksilduses veedetud siberiaastaid omaste lähedust sama palju kui õhku . Kuidas saaks ta hingata , kui tema ümber poleks tema peret ? Helve aga , otsekui jagades isa mõtteid , jätkas innustatuna : " Me ei kao ju kuhugi ! Elaksime ainult iga pere omaette ! Ma võiksin su juures käia kasvõi iga päev , istuda siin iga tund . Aga see ainult väsitaks sind , sa ei saaks üldse puhata ! Usu , sulle hakkaks üksiolemise rahu meeldima ! Luba vähemalt , et sa mõtled selle üle , eks ! " Helve surus isa kätt ja saamata vastust , tõusis ning läks akna juurde . Seisis seal viivu , selg isa poole ning kui ta pöördus , olid ta silmad täis otsustavust . " Isa , on veel üks asi , mida ma tahan sulle öelda ! Võibolla see sulle ei meeldi , aga see on tõsi ! Ma ei seedi viimasel ajal Ulvit ! Juba tema pärast tuleks meil eraldi elama minna ! " Helve nägi kohkumust isa näol ja ruttas oma äsjast ütelust kohe parandama : " Ma ütlesin muidugi liiga rängalt , me saame temaga omavahel ju kuidagimoodi hakkama , aga ta ajab mind vahel lausa marru ! Pealegi ei arvesta ta üldse emaga ! Meie kodu pole ju polikliiniku arstikabinet , kus peamine sõna peab temale jääma . Elagu omaette ! . . . Oh , isake , ära nüüd ärritu ! " Helve haaras Georgil käest . " Sa ju tahad , et meil kõigil oleks hea , eks ju ? " Georg ei jõudnud veel midagi vastata , kui toauks avanes ja ukseavasse ilmus Meeri pea . " Ma mõtlesin , et kellega sa siin räägid . . . et kas Ulvi on sinu juures või . . . Aga ei , hoopis oma laps ! " Meeri astus tuppa . " Ma saatsin Krislini Rolandi juurde . " Ja nähes Georgi mõistmatut ilmet , kes oli harjunud , et lapselapsed õuest tulles kõigepealt tema juurde jooksid , selgitas : " Ma ütlesin , et vanaisa vajab praegu rahu , eks ta hiljem tuleb sinuga juttu ajama . " " Ma lähen siis ka , " ütles Helve kähku , surus vaikselt isa kätt ja kummardudes tema kohale , lisas vaikselt : " Palun , mõtle sellele , isa , eks ! " Siis andis ta isale otsaette musi ja lahkus . Jutuajamine isaga oli Helvet pisut erutanud . Ta otsustas endamisi , et ei puuduta küsimust mõne päeva jooksul . Arutagu vanemad seda rahulikult omavahel ja küllap nad ka õige otsuse teevad , selles Helve ei kahelnudki . Tuleb neile ainult aega anda selle mõttega harjuda . Ent juba järgmise päeva õhtupoolikul emaga köögis süüa tehes ei saanud Helve küsimata jätta : " Kas sul eile isaga korterivahetusest juttu oli ? " Meeri noogutas . " Jaa , oli küll . " " No räägi siis ! Mis ta ütles ? " Meeri oli kõhklev . " Paistis , et talle see mõte sugugi ei meeldi . Suure vaevaga sai ju omal ajal see korter muretsetud , meie tutvusringkonnas polegi teistel nii uhket korterit ! " " Mis sest uhkusest kasu , kui pole rahu ! Mina igatahes kaua siin vastu ei pea . Nagu kolhoosis ! " Meeri vaikis . Tütrel on vist õigus , mõtles ta . Aastad tulevad , nooremaks ei lähe meist keegi . . . Ning ta mõtles inglise kirjanikule Galsworthile , kes ühe oma tegelase suu läbi oli öelnud , et kui tore oleks sündida vanana ja minna iga aastaga üha nooremaks , siis ehk saaks ka kõigest paremini aru . Nüüd aga , vanemast peast , elad igale noorte probleemile kaasa . See muserdab hinge ja väsitab . Hing aga ihkab rahu . Teisest küljest võetuna jälle ei kujutanud Meeri nagu Georgki elu ette ilma laste ning lastelasteta . Kuidas küll suudaks ta mööda saata päevagi ilma nende väikeste jalatatsumiste ning kilkamisteta . Ei , Georgil oli õigus - asi tuleb põhjalikult läbi kaaluda . " Ma räägin isaga veel kord , " nõustus ta siiski lõpuks . " Sa ju tead , kuidas ta teid kõiki hoiab ! " " Need on kaks ise asja , " kaitses Helve oma seisukohta . " Hoida võib ju sellegi poolest . Sa vaata , kui hea on tädi Allal - ainult Ene ja tema ! Mis sest , et maja on kaela kukkumas , vähemalt õiendamas ega kamandamas pole ühtegi kõrvalist ! Muide , ma nägin Enet . " Jutt võttis teise suuna . " Ta ütles , et tädi Allal on jälle uued plaanid peas . Tahab Kultuuriülikooli astuda ! Et tema ei tahtvat olla naine , kes pole kõigega kursis , et ei taha igal sammul oma teadmatust tunda ega näidata . Paistis , et Enel oli selle üle isegi hea meel ! " " Las läheb , " kehitas Meeri õlgu , " tema oma asi . Aega tal on , Pisi-Greta käib ju nüüd lasteaias . " " Jah , " muutus Helve korraga otsustavaks . " Mina tahan Krislini ka lasteaeda panna . Areneb teiste hulgas paremini . Ainult et lasteaiakohta pole sugugi lihtne saada . Tead ju küll , kaua ma juba oodanud olen ! " " Lehtil läks see küll päris lihtsalt . " " Tema on üksikema , neil on eesõigus . Ja tööle tahan ma ka minna . Lehti juba pakkuski mulle midagi . Kaua ma ikka siin kodus ega surnuks löön ! " Helve hääl muutus ägedaks . " Kallis laps , " kohkus Meeri , " kes siis Rolandi eest hoolitseb ! Pealegi on minulgi süda rahulikum , kui sa kodus oled , eks isa vajab ka veidi hoolt ! " " Isa lubas samuti tööle minna ! " " Ei lähe ta kuhugi , " oli Meeri kindel . " Tegelgu aga edasi kalaspordi sektsiooniga . Paistab , et tunneb isegi rõõmu sealt saadud aukirjade üle ! " " Näed siis , igaühel on oma tegevus . Ei tea , milleks ma need viis aastat kõrgkoolis aega raiskasin ? Ei , ema , ma lähen siin kodus , õigemini kolhoosis lolliks ! Ja Rolandist on kahju . Räni ütles , et temaga on lood kehvad . Rolandile endale ei tohi seda muidugi öelda . Tema teise jala varbad ja labajalg on juba sinakaslillad , kudede lagunemine võib levida üle kogu jäseme . . . Varsti nõuab ta juba ise jala amputeerimist , arvas Räni . Ah , ema , see on nii hirmus ! Ma tahaksin kodunt eemale , raske on vaadata päevast päeva neid kannatusi ! Ja Räni Karm ei suuda teda aidata , ütleb , et ta on ainult arst ja teeb oma parima . . . " Helve hääl oli hakanud vabisema , ta hoidus nutma puhkemast . " Vaene mees . Siis antibiootikumid enam ei aita ? " " Ei , " nuuksus Helve . " Ja närvid on tal ka läbi , nagu minulgi . Ma ei tea , kuidas ta suudab üldse , ma näen päevast päeva tema kannatusi ! Ainult öösiti , siis ei suuda ta vastu pidada , oigab alalõpmata . . . " " Ma olen kuulnud , " sosistas Meeri . " Kui ma vahel isa pärast ärkvel olen , mõtlen ka Rolandi peale ja kuulen . . . " Meeri võttis tütre õlgade ümbert kinni . " Ehk Jumal aitab , tuleb loota ! Sa mõtle selle peale , ta ju armastab sind , see peaks talle jõudu andma . . . " Meeri silmitses kõhklevalt tütart , enne kui söandas küsida : " Sina ju ikka hoolid temast ? " " Ma ei tea , " nuuksus Helve , " ma ei tea tõesti ! " Helve pöördus ja väljus kiirustades köögist . Tema äkiline südamepuistamine tõi talle endalegi raske tunde hinge ning ta tundis , et vajas õhku . Toas avas ta akna , kummardus üle aknalaua ning hingas sisse nukrat õhtujahedust . Alla lõõritas laulda . See tegevus käis tal ikka kaasas , kui ta kraamima hakkas . Ta tuulutas ja pesi , pühkis tolmu ja vahetas kardinaid . Aknad olid juba pestud ning päike ruttas nende sära veelgi enam esile tooma . Soo ! Lõpuks sai ta kõigega valmis . Alla istus väsinult köögitaburetile ega taibanud isegi , miks ta nii kangesti ruttama pidi , aega lõunani oli veel küllalt . Korraga tundis ta kõrbelõhna . Alla krapsas taburetilt ja tormas praeahju ust avama . Suitsupilv pahvatas talle vastu . Ta haaras pajakinnaste järele ja tõmbas välja ahju pandud pikkpoisi . Oh , taevale tänu , asi polegi nii hull ! Alla koputas noaservaga vastu krõbedaks muutunud koorikut , jättis praeahju ukse lahti ja asetas panni pliidile . Toit oli valmis , lapsed saavad korraliku lõuna ! Ega Alla iga päev nii palju vaaritagi , täna oli tal isegi magustoit - mannapuder ja Pärnu aiast korjatud tikritest kompott - valmis . Täna pidi ju Ene tulema koos Guidoga , nemad olid nüüd ühe ja sama kõrgkooli õpilased ja puutusid seepärast loengute vaheajal sageli kokku . Nii et Allal oli ka Guido tegemistest järjekindel ülevaade olemas . Ah jaa - tuli Allale meelde , ta oli lubanud Ene pluusi ära triikida . Alla heitis pilgu kellale ja läks teise tuppa . Ene kirjutuslaual seisis raamatute virn ning Alla ei saanud kohe teisiti , kui pidi neid oma käe järgi veidi ümber sättima . Korraga märkas ta inglise keele õpiku vahelt välgatamas paberiserva . Alla avas raamatu , haaras sealtleiduva oma kätte ning luges pominal : Alla istus toolile , leht näpuvahel . Kas see on Ene luuletus ? Ilmselt küll ! Ainult et kellele ? Kas on Ene ehk mõnda oma kursusekaaslasesse armunud ? Huvitav ! Alla lükkas luuletuse tagasi raamatu vahele , võttis mõtlikult kapist tütre pluusi ja läks kööki . Taevakene , Ene on ju juba varsti kakskümmend , mõni ime , kui tal ka omad saladused on . Pole just Ene moodi , mõtles Alla siis ja otsustas , et kohe kui tütar koju jõuab , tuleb asjasse selgust tuua . Iga asi peab ikka klaar olema , oli Alla põhimõte , eriti aga mis puudutas tema tütart ! Ning kui Ene koos Guidoga uksest sisse astus , ei läbenud Alla oodata , vaid küsis kohe : " Kas sa oled armunud või ? " Ene lükkas kingad jalast . " Mis armunud ? Ütle ikka tere ka ! " " Tere , Guidokene ! " kaelustas Alla poega ja taipas nüüd isegi , et see jutt tuleb tütrega omavahel selgeks rääkida . Ta tundis isegi väikest süütunnet südames , et äkki on ta mõne tütre hingemure kogemata maha maganud ? " Toit on valmis , " ütles ta siis . " Nii et käed puhtaks ja sööma ! " Guido hõõrus jahedaid käsi üksteise vastu ja pahvatas koolipoisilikult : " Kere ongi nii hele , et . . . " Ning tõepoolest , seda " heledust " laskis ta Alla meeleheaks ka täiel määral välja paista . Guido heitis pilgu enda vastas istuvale õele ning mõistis nagu esmakordselt , et väike Ene ei olegi enam väike . Ta nägi , kuidas Ene istus , üks jalg põlvel , õõtsutas oma nailonsukas jalga ning kiitis maitsvat rooga . " Võtke ikka leiba ka kõrvale , " sundis Alla , mille peale Ene leivataldriku üle laua naerdes Guido poole ulatas . Neile mõlemale tegi nalja ema alaline sundus süüa toidu kõrvale leiba . " Mis sa naerad söögilauas ! " tegi Alla märkuse , " toit läheb kurku ja on seda siis vaja ! Kui sa veel väike olid , juhtus seda sinuga mitu korda , mäletad ? " " Ei mäleta . " Alla ohkas . " Sa lihtsalt ei taha mäletada ! Kuidas isa elab , Guido ? " " Nagu raudnael ! " kinnitas Guido . " Muide , sinust räägib sageli ! " " Noo ? " muutus Alla rõõmsamaks . " Töötab ikka vana koha peal ? " " Oh ei ! Kas ma siis pole rääkinud , et läks Ehitusvalitsusse . Me saime ju krundi ja isa arvab , et sealt saab lihtsamini ehitusmaterjali kätte . Palk on küll väiksem , aga . . . " " Tean , tean , " ruttas Alla lauset lõpetama . " Rahapuudust teie peres just eriti ei tunta . Saate ikka hästi läbi ? " " Jah . Ega kurta ei saa ! " Mõlemad teadsid , kellest oli jutt . Ent isa teise naise Eda nime nimetamast hoidusid nad millegipärast mõlemad . " Ja õppetöö läheb sul ka ikka ladusalt ? Komsomol enam kimbutama ei kipu ? " " Ei kipu . Väike märk jäi mulle küll sellest mütsi loost külge , aga koolist välja ei löödud ja minu nimi vist nende mustas nimekirjas ka ei figureeri . Mulle vähemalt tundub nii ! " " Ära sa räägi midagi ! " ütles Ene vahele , tabas aga kohe ära , et on parem kui ema kõike ei tea ning jäi vait . " Kas te salgate minu eest midagi ? " uuris Alla ärritatult . " Vaadake ette , ärge te ainult oma nina poliitikasse toppige ! " Guido aga rahustas teda : " Ära asjata pabista ! Mis poliitikat meie teha saame ! " Alla jäi rahule . Kui Guido oli ära läinud , otsustas Alla tütre südameasjad selgeks teha ning asus rünnakule . " Räägi nüüd mulle , Enekene , oma südamelt kõik ilusasti ära ! " " Mida sa silmas pead ? " " Sinu südameasju , loomulikult . Sulle vist meeldib mõni poiss sealt instituudist ? Raivo ehk ? See Guido sõber ? " " Mis sa uurid , ema ! Pole mul mingit Raivot ! Aga kui sa just ilmtingimata teada tahad , siis tema nimi on Leo . " " Nimel pole just viga , " märkis Alla ja nõudis : " Miks sa teda siia ei too ? Ma pean teda nägema ! " " Ah , ma tegin nalja , " naeris nüüd Ene . " Pole mul aega poiste jaoks , näed ju küll , kui palju mul õppimist on ! " " Aga Guidol ? Temal ikka on seal mõni silmarõõm ? " " Ma ei tea . . . vist küll . Eks sa küsi tema käest , mis sa minu käest uurid ! " oli Ene tõrges . " Hea küll , hea küll , " lõpetas Alla ja mõtles , et kui Ene ei taha rääkida , siis pole mõtet peale ka käia . Peaelgi poleks Alla tahtnud praegu tunnistada , et oli Ene kirjutuslaual raamatuid sättides märganud raamatu vahel luuletust ning seda lugenud . Ning ta jätkas : " Ega ma rohkem pärigi . Olete mul mõlemad juba omaette isiksused . Peaasi , et te omavahel hästi läbi saate ! " " Saamegi , " kinnitas Ene . " Mul on vahel päris kahju , et me koos ei ela . Ma olen mitu korda mõelnud , et miks sa Guido ära andsid ? Kas sul kahju polnud ? " " Ma sain ju sinu , " heldis Alla , silitas armastusega tütre heledaid juukseid ning vaatas tema taevakarva siniseid silmi , mis nii väga noort Hansit meelde tuletasid . " Guido isa ei leppinud sellega , et teine mees mind armastas , oli armukade nagu mehed ikka . Võttiski siis Guido ja läks , mis sain mina sinna parata ! " " Mina poleks oma last küll niisama lihtsalt ära andnud ! " " Ära tüki mind õpetama ! " pahandas Alla . " Sa ei tea pooli asjugi , mis mul läbi elada on tulnud . Ja pealegi . . . " Alla jäi vait . " Räägi edasi , ema ! Mis pealegi . . . Kas see puudutab Guidot ? Ükskord sa lubasid mulle midagi Guidost rääkida , ütlesid veel , et kui tuleb aeg , jutustad mulle kõigest . Kas sa ei arva , et see aeg on juba ammu kätte jõudnud ? " " Kas ma ütlesin nii ? " imestas Alla . " Mitte ei mäleta ! Sa vist ajad midagi segamini . " Ning ta kehitas ebamääraselt õlgu . Ene vaikis . Aga ta aimas ammugi juba , et ema tema eest midagi varjas . Kunagi oli Ene juhtunud kuulma tädi Greta ja tädi Meeri omavahelist kõnelust , milles pillati üks repliik Guido isa noorpõlvehüpetest . Märgates uksele seisma jäänud tüdrukut , olid tädid vait jäänud . Ning Ene , taibates , et lõpetamata jutt polnud määratud tema kõrvadele , lahkus toast ja unustas kuuldu peagi . Aastate möödudes aga välgatas tädide jutt tema mälus , Ene sidus ema mõttevälgatused tädidelt kuulduga ning tal tekkis asja kohta oma arvamus . Tõsi küll , seda et Guido ei olnudki tema ema Alla laps , vaid omaks võtud beebi , kes vastsündinuna oma isa Eugeni ukse taha oli toodud , seda ei osanud Ene aimatagi . Tema arust puudutas jutt ainult Guido isa seiklusi . Alla aga oli kindlalt otsustanud sellest vaikida . See oli ainult tema ja Eugeni vaheline asi ja teistel polnud sellega pistmist . Ehk räägib ta sellest tõepoolest kunagi Enele , aga võib-olla ka mitte . Seda otsustavad nad juba Eugeniga koos . Oli ju Guido oma isa poeg ja kuigi Alla hoole all kasvanud , kuulus poisi päritolu valgustamise õigus ainult tema isale . Nii vähemalt arvas Alla nüüd ja oli endaga rahul , et ta ka seekord suutis kiusatusele vastu panna ja vaikis sellest , millest isegi tema tütrel polnud vaja teada . Sel varahommikul , mil ilm kurjakuulutavalt tuult tõstis ja halle vihmapilvi taevasse ajas , ootas Helve asjatult tuttavat autosignaali maja eest tänavalt . Täna oleks ta meelsasti kasutanud oma ülemuse Elmar Soidla abi tööleminekul . Mees aga ei andnud endast märku . " Ma enam ei oota , " ütles Helve lõpuks närviliselt ja heitis pilgu käekellale . " Kell juba kaheksa , olengi hiljaks jäänud ja Krislingi lasteaeda viimata . Seal ju ei tohi hommikusöögile hilineda ! " " Mina sinu asemel oleksin juba ammugi läinud . Pealegi . . . ma ei tea , kas on just õige päevast päeva tema teeneid kasutada ! Kas su kaastöötajad seda imeks ei pane ? Tekitab ehk kaksipidi arvamusi ! " Isa hääles kõlas vaikne etteheide . " Mis see nende asi on ? " imestas Helve . " Ega mina ennast peale surunud ole ! Ise ta selle ettepaneku tegi , tead ju küll ! Muidu ma ehk poleks tööle läinudki . " Georg noogutas . Ometigi ei meeldinud talle , et tütar päevast päeva oma ülemuse vastutulekut kasutas . Olgu pealegi , et mees oli Greta mehe Antoni sugulane ja Helvele töökohta pakkudes tõepoolest ise selle ettepaneku teinud oli . Peatas tööle minnes oma heleda " Pobeda " Helve kodu ukse ees , võttis oma uue töötaja koos lapsega peale , sõidutas tüdruku lasteaeda ning sõitis sealt edasi koos Helvega tööle . Tegelikult oli Elmar Soidla tööpakkumise küll Lehtile teinud . Lehtil aga oli töökoht olemas ning ta mainis nagu muuseas täditütar Helvet , kel oli arhitekti diplom taskus ja seega ka sobivam kandidaat töötamaks projekteerimise ettevõtte kapitaalehituse osakonna nooreminsenerina . Töö ise seisnes küll ainult limiitide jagamises ning nende täitmise kontrollimises , aga vastavalt sellele polnud ka palk eriti suur . Sellegi poolest oli töölemineku mõte Helvele kohe meeltmööda . Ning asi sai otsustatud . Elmar Soidla kõrvaldas kõik takistused , ta muretses Krislinile lasteaeda koha ning kui töölevormistamisel selgus , et rajoon , kus Helve elab , ei asu kaugel Elmar Soidla kodust , kinnitas , et on nõus ka lapse lasteaeda kohaleviimisel abistama . " Imelik , " oli Roland tookord öelnud , " mis eriline huvi sel mehel sulle selliseid eeliseid pakkuda on ? Võiksid ju midagi muud vaadata ! " Ning Helve oli vastanud : " Mul on ju diplom ! Või arvad sa , et mulle sobiks paremini mõni koristaja koht ? " " Miks koristaja ? Mine müüjaks ! Siis poleks vaja vähemalt toidusabas seista , " arvas Roland , " nüüd aga saab sinuga veel vähem koos olla ! " Temale oli naise töölemineku mõte vastumeelt . Ent Helve võttis Elmar Soidla pakkumise vastu ja töötas nüüd juba mõnda aega tema alluvuses . " Ega ma teda pole palunud , " kordas Helve trotslikult isale , " sa tead seda ! " " Tean , " nõustus isa . " Aga Krislini võiksid ehk täna koju jätta . Küll me Rolandiga hakkama saame ! Ilm väljas on ka niisugune , et . . . ! " Helve mõtles hetke . Et aga tüdruk oli juba minekuvalmis , haaras ta nagist vihmavarju ja kinnitas : " Pole viga , loodetavasti ei hakka sadama ! " Ja väljus koos lapsega . Piki tänavat edasi kiirustades tundis Helve südames pisut kibedust - mis oli juhtunud Soidlaga ? Kas ülemus ehk hakkab taganema antud lubadusest ? Ning Helve , surudes maha väikese solvumistunde , ruttas edasi lasteaia poole . Esmakordselt tundis ta , et hommik oli kuidagi tühi ja nukker ning taipas hirmunult , et selle põhjus ei seisnenud mitte sombuses ilmas , vaid milleski muus - see oli Elmar Soidla , kes Helve meeled rahutuks oli muutnud . . . Helvele meenus eelmine hommik , mil Elmar Soidla autos käiku vahetades otsekui kogemata oma käega tema põlve puudutas . . . Helve tõrjus pähetükkinud mõtted eemale ning liikus , Krislin käekõrval , pooljoostes edasi , laps peab ju söögiajaks lasteaeda jõudma . Ent töölt koju tulles hakkasid hommikused mõtted teda taas painama . Ülemust täna tööl ei olnud , sekretär teadis öelda , et seltsimees Soidla olevat ootamatult Moskvasse sõitnud . Ja mulle ei öelnudki , mõtles Helve solvunult ning tundis samas hirmu iseenda mõtete üle . Ei , liiga palju mõtlen ma sellele mehele , taipas ta . Tarvis on loobuda neist teenetest , tuleb olla iseseisvam , mugavused maha suruda ja omal jõul hakkama saada ! Jah , tõepoolest , just nii on tarvis teha ! Korraga tajus Helve kiireid samme oma selja taga . Ta ei söandanud tagasi vaadata , aga mingi kuues meel ütles , et kiirustatakse just nimelt tema järel . Sammud jõudsid Helve kõrvale ning sõbralik mehehääl küsis rutates : " Ja kuhu see noorik siis kiirustab ? " Mees kergitas kaabut . " Oo , teie ! " pomises Helve . " Tere ! Tulen töölt nagu ikka . " " Nagu ma tean , ei käi te palju jala , " muigas mees ja taibates , et oli öelnud midagi niisugust , mis temasse ei puutu , püüdis asja parandada . " Isa teid just vist palju oma masinaga ei sõiduta ? Kuidas ta tervis on ? " " Tänan , praegu pole viga ! Aga tema " maantee-muhk " seisab praegu tõepoolest . Talvel ta seda ei kasuta , ainult suviti . Mõne kuu pärast ehk haarab jälle rooli pihku . " " Ja kuidas teil läheb ? " " Ikka endiselt . Tulen töölt , väsitav päev oli . " " Nagu meil kõigil . Ilm on küll vahepeal täispöörde teinud , aga ega väsimus sellepärast vähene ! Mis oleks , kui puhkaksime vahepeal jagu , jooksime kusagil tassikese kohvi ? " Räni Karm haaras Helvel sõbralikult küünarnukist ning vaatas küsivalt naise poole . Helve raputas pead . " Kahjuks pean tüdrukule lasteaeda järele minema , ta juba ootab kindlasti . " Nii täpselt kohe ! Aga kui nii , siis nii ! Ega ma peale ei käi . Kui võib , ma saadan teid veidi ? " " Selle vastu pole mul midagi , " noogutas Helve . " Ainult et ma pean ruttama . Roland on viimasel ajal väga närviliseks läinud , ta ei taha minutitki kauem oodata , arvestab mu tuleku aja täpselt välja ja passib aknal , kell käes ! " Helve muigas heatahtlikult . " Tohoh ! On see asi tõesti nii hull ? " " Jah ! " ohkas Helve . Ta ei mõelnudki oma muret varjata . " Teie kui tema raviarst peaksite ka tema hingeseisundist aru saama , mina vahel ei suuda . . . " Räni Karm haaras tugevamini Helve küünarnukist . " Kallis Helve . . . te ometigi lubate , et ma teid nii nimetan ? " ning jätkas vastust ootamata : " Teie mehe olukord pole tõepoolest kuigi roosiline . Peate olema vapper , jäsemete arterite tromboos on piinav haigus . . . Õigupoolest peaks tema vapper olema , asi võib lõppeda isegi gangreeniga . . . Ma tulen teda vaatama . " Ja pakkus samas : " Ehk tulen kohe praegu , koos teiega ? Mul on just parasjagu vaba aega ! " " Ei , ei ! Kui te juba nii lahke olete , siis vast homme ! " Helve ei tahtnud doktor Karmile öelda , et pelgas kojuminekut koos võõra mehega , mist sest , et too oli tema mehe raviarst . Helve oli tüdinenud neist alalistest kahtlustustest . Haiguse käes vaevlev mees aga tundis piina teadmisest , et ei ole suutnud olla Helvele see , kes ta oleks tahtnud ning nägi igas võõras mehes oma naise potentsiaalset armukest . Pärast õnnetule autoavariile järgnenud operatsiooni , mis Rolandi ratastooli sidus , kannatas mees pideva depressiooni käes , oli tige ja pahur . Ta tegi Helvele tühjade asjade pärast stseene ning tundis hiljem öeldu pärast häbi , vabandama aga ei vaevunud kordagi . Tajudes oma olukorra tõsidust , loobus ta isegi invaliidiautoga liikumise võimalusest , kuigi Georg talle selleks lahkelt ettepaneku tegi . Ka häiris Rolandit nagu Helvetki mitme leibkonna kooselu . Ta oli veendunud , et omaette elades saavutaksid nad taas endise usalduse ning kodurahu . Seepärast haaras ta õhinaga kinni Helve ettepanekust hakata taotlema sotsiaalosakonna kaudu neile uut elamispinda . Sealt aga said nad eitava vastuse . Helve ohkas . " Me tahame omaette korteit saada , " ütles ta äkki välja teda viimael ajal pidevalt piinava mõtte ja pahandas samas iseenda peale - milleks oli vaja seda praegu ühele kõrvalisele isikule öelda ? " Wiedemannist ära ? " tegi Räni Karm suured silmad . " Nii ilusast korterist oleks patt lahkuda ! " " Ah , ma niisama . . . ! " lõi Helve käega ja ruttas kohe kinnitama : " Ei , tegelikult oleme me Rolandiga sellest viimasel ajal palju mõelnud . Sotsosakonnast öeldi meile ära , nüüd loen pidevalt korterivahetuse kuulutusi , ehk annab vahetadagi . . . " " Ja mida ütlevad selle kohta teie teised perekonnaliikmed ? " " Eks me kõik ihkame rahu ! See korter ongi nagu üks suur laatsaret - isa on haige , minu mees on haige , vend ja vennanaine aga . . . " Helve seisatas aiaväravas , millest jalgtee kahekordse krohvitud maja juurde viis . " See ongi minu tütrekese päevakodu , tema lasteaed . Nüüd pean ma küll teiega hüvasti jätma ! " Ning Helve ulatas mehele käe . " Mis siis ikka ! " kahetses mees . " Oli meeldiv kohtumine ! " Ta haaras Helve käe oma pihku . Ahtad sõrmed olid jahedad ning mees hoidis neid kauem kui see sünnis oleks olnud . Siis tabas ta Helve poolnukra naeratuse ning tundis , kuidas temas süvenes ammutekkinud tunne - omandada ! Räni Karm oli küll tähele pannud , et Helve polnud flirtija tüüp , isegi mitte edev , aga see just ahvatleski meest . Helve meeldis talle juba ammu . Oli isegi aeg , kus ta ei teadnud , kumb naistest talle rohkem meeldib , kas Helve või Lehti . Ja kui ta siis lõpuks oma valiku tegi , lõppes see tema jaoks lüüasaamisega . Nüüd aga tundis mees , et kõik need aastad oli ta tegelikult igatsenud selle nukra naeratusega naise lähedust , kes tegelikult jääbki talle kättesaamatuks . . . Helve tõmbas käe ära . " Mis oleks kui . . . " alustas mees . Tabades aga naise silmis tõrjuva vaate , lõpetas silmapilk öelda kavatsetu ning ütles ainult : " Ma siis astun homme läbi ! " " Aitäh ! Väga kena teist ! " noogutas Helve ja avas lasteaia värava . Ootamatult olid taevasse kerkinud uued pilvesagarad . Nad muutsid toa hämaraks ning segasid lugemist . Georg tõstis pilgu ja jäi kuulatama . Ei , ta ei kuulnud valesti , elutoas aeti juttu . Georgil polnud küll kunagi kombeks olnud teiste juttu salaja pealt kuulata , nüüd aga jõudsid temani tahtmatult sõnad : " . . . Jah , mu õde peaks üsna varsti koju jõudma . " Georg tundis ära Hillari hääle . Ka teine hääl , pisut jämedam ja kiirem , tundus tuttavana . Georg pani raamatu öökapile ning teades , et on poja sõprade seltskonnas alati teretulnud jutukaaslane , otsustas külalist tervitama minna . Georg tõmbas kammiga korraks üle juuste , kohendas särgikaelust ning avas elutoa ukse . Ilmselt ei osanud Hillar oodata isa tulekut . Ta nagu kohkus veidi , kogus end aga kohe ja tutvustas väikese ärevusega hääles : " Saa tuttavaks , isa ! Minu kursusekaaslane Tartu päevilt ! " Ruugejuukseline heledasilmne pikk noormees , kes nüüd püsti tõusis , oli Georgile siiski võõras . " Rõõmustav teiega tutvuda , seltsimees major ! " noormees kummardus aupaklikult ning ütles oma nime . " Minu majoriks oleku aeg on paljas mälestus , " märkis Georg tõsiselt . " Istu , isa ! Ehk võtad meiega pitsi konjakit ? " Ning Hillar kiirustas puhvetkapist uut klaasi tooma . Georg istus , ja toetudes vastu diivani seljatuge , küsis igaks juhuks : " Ega ma teie jutuajamist ei seganud ? " " Ei , ei , isa ! " kinnitas Hillar ruttu . " Me rääkisime siin oma tudengiaegadest , meenutasime üht-teist ! " " Jah , kuldsed nooruseaastad . . . Mul on alati hea meel näha noori , kes oma aastaid asjata pole kulutanud . Seda , mis on siin . . . " Georg koputas sõrmega otsaette . " Seda ei võta meilt keegi . Olete ka jurist ? " Noormees noogutas kõhklevalt ja heitis silmanurgast kiire pilgu Hillarile . " Juriidilise haridusega küll , nagu minagi , " selgitas Hillar isa pilku vältides ning valas tema konjakipitsi täis . " Võta ka tilgake , isa ! " " Aitäh ! Küll ma jõuan , " noogutas Georg ja senise teema juurde tagasi pöördudes tundis huvi : " Ma ei saanud hästi aru , kas te töötate samas asutuses , kus Hillargi ? " " Ei , ma töötan Julgeolekus . " " Kuidas ? ! NKVD-s ?? " Ma vist kuulsin valesti , mõtles Georg kohe . Kuidas võib üks NKVD-lane minu kodus rahulikult istuda ja konjakit rüübata ? Ei , see on võimatu ! Ning vaadates noormehe lühikesi sõrmi , mis parajasti kohvitassi haarasid , meenus talle jalamaid tema esimene NKVD-lasest ülekuulaja , meenusid mehe kärnkonnasilmad ning lühikeste sõrmedega käed , mis ühe liigutusega võisid saata inimesi tohutusse hakklihamasinasse , kust eluga pääsemine oli ainult õnneasi . Ning samas meenus talle ka jutuajamine Hillari ja Helvega mõni aeg tagasi , mil Hillar oli maininud oma Julgeolekus töötava kursusekaaslase võimalikku abi Helve välismaale sõidu osas . Georgi käsi , mis juba pitsi haaramas oli , tegi nõksaku ja tõmbus tagasi . " Oota , isa , ära saa nüüd valesti aru . See pole nii , nagu sulle tundub . . . " Hillar oli momentaalselt ära tabanud isa reageeringu põhjuse . " Tähendab , kohatu nali ! " " Ei , " vastas noormees Hillari eest . " See ei ole nali . Ma töötan tõepoolest Julgeolekus , olen ühe osakonna juhataja . Ma arvasin , et . . . " ta kõhkles hetke ja lõpetas : " . . . ma arvasin , et Hillar rääkis teile . " Georg lükkas pikkamööda konjakipitsi eemale ja tõusis . " Te vabandage mind , " ütles ta ja pöördus Hillari poole : " Ole hea ja tule korraks minu tuppa ! " ning väljus . Hillar vaatas ilmse piinlikkusetundega kursusekaaslase poole , tõstis rahustavalt käe , kehitas õlgu ja ütles ühe hingetõmbega : " Küll ma selgitan ! " Ning järgnes isale , tõmbas ukse enda järel kinni . Georg oli ülimal määral ärritatud . " Mida teeb üks NKVD-lane minu kodus ? " pöördus ta täis ägedust poja poole . " Kas me ei leppinud kokku , et mingeid läbirääkimisi Helve sõidu asjus ei toimu ?? ! Vasta ! " " Jumala pärast , räägi tasem , isa ! Ta on hoopis teist sorti mees kui sa arvad ! Ega siis igat eestlast ei või selle järgi hinnata , kus või millisel ametkohal ta töötab ! Ma ju ütlesin . . . " " Ei ! Mina ütlesin ! " ei lasknud Georg pojal lõpetada . " Poeg , kas sul siis endal mõistust peas ei olegi ? Oled sa juba unustanud , kuidas sa poisikesena raadiost Eesti hümni kuuldes voodist välja krapsasid ja nagu tikk valvel seisma jäid ! See oli isamaa tunnetus ! Kas see on sul nüüd kadunud ? ! Kavatsed ennast alandada ?? See , et üks eesti mees töötab NKVD-s , räägib juba enda eest ! Ei , ära sega vahele . . . ! Ma nõuan , et sa selle Julgeoleku töötaja minu korterist jalamaid välja saadad ! Meie pere ei vaja oma sugulaste külastamiseks mingit alandavat palumist , kas see on sulle selge ! Kui Helve tahab , andku paberid sisse ! Kui saab , on hästi , kui ei , siis ei ! Ja rohkem me sel teemal ei räägi ! " Hillar kohkus . Sellisena ei olnud ta oma isa veel näinud . Georgi nägu punetas erutusest ja ta käed klammerdusid toolileeni külge , nii et sõrmeotsad valgeks muutusid . Kartuses oma selgitustega isa veel rohkem ärritada , ägas Hillar : " Hea küll , isa , olgu nii . . . , olgu nii . . . ! " Georg hingas raskelt . Ta tundis , et kui mingi sisetunne poleks teda äsja noormeeste juurde ajanud ning seal Hillari kursusekaaslase töökoha kohta aru pärima sundinud , oleks võinud juhtuda tõepoolest midagi alandavat . Ta läks akna alla , vaatas närviliselt tuule käes värelevaid puuoksi ning hingas kergemalt alles iis , kui nägi äsjast külalist tänavale astuvat . Samas võpatas ta - piki tänavat tuli Helve lapsega . Ent tema kartus osutus asjatuks , Hillari kursusekaaslane möödus vastutulijast kiiresti . Tähendab - nad ei tundnudki teineteist ja see rõõmustas Georgi . Perekonnaseisuamet vääris täielikult oma nime . Siin oli tõepoolest kõik ametlik . Greta oleks kogu südamest soovinud , et tema tütrel oleks tõeline laulatus , see tähendab kiriklik . Ent tema ei hakanud midagi soovima , ammu veel oma tahtmist tütrele peale suruma . Ta leppis isegi sellega , et tütar ei tahtnud kedagi registreerimise juurde . Lehti ütles , et nad lähevad Valloga ainult kahekesi perekonnaseisuametisse ja vormistavad oma abielu . Ei ole mingit tseremooniat ega pidu tarvis . Võib-olla ei tahtnud Lehti sellega oma esimest abiellumist meenutada , mine tea , see võis talle ju tänini ebameeldiv mälestus olla . Ja Greta ei näidanud tütrele oma pettumust välja . Ent mõtles küll nukrusega : talle on kolm tütart antud , kuid ühegi abiellumise juures ei saanud või ei tohtinud ta olla . Kuid Vallo muutis nagu iseenesest Lehti otsuse , kui ütles : " Ehkki abiellume vaikselt , justkui salaja , kuid kolm lähedast inimest tahame ikkagi oma abielu tunnistajaks . " Keda siis ? " - " Loomulikult ema , Pisi-Greta ja minu tädike . See on ju iseenesestmõistetav , eks , mu Leheke ! " Lehti noogutas nõustuvalt . Ent Greta ei olnud kindel , kas Lehti oleks ka siis nõustunud , kui Vallo poleks seda tema kuuldes öelnud ja ta oli südames Vallole tänulik . Talle meeldis ka see , et Vallo hakkas teda korraga " emaks " kutsuma . See lähendas neid kohe tublisti . Ehkki Greta oli mõelnud , et püüab väimehega distantsi säilitada . Kõlas Händeli pulmamarss ja sealt nad tulidki . Lehti oma helesinises kleidis ja väikse valge kübaraga tundus emale kaunim kui kunagi enne . Võib-olla ka sellepärast , et Lehti oli end täna veidi rohkem minkinud . Või tegi seda ikkagi õnn . Kes teab . Greta tundis oma tütre pärast siirast rõõmu . Aga mitte üksnes Greta . Piisas korraks vaid pilk Vallole heita ja kellelegi ei jäänud märkamata mehe rõõm oma kauni kaaslase üle , kes kohe tema naiseks saab . Kuid päris kindlasti kõige suuremat rõõmu õhkus Pisi-Greta näoilmest , kes kandis emaga sarnast kaharat helesinist kleiti ja peas samavärvi suurt lehvi . Ka tema hoidis käes väikest pruudikimpu . Vallo oli ettenägelikult kaks pruudikimpu tellinud , ühe oma mõrsja ja teise tütre jaoks . Pisi-Gretal oli mitugi põhjust õnnelik olla : teda võeti ikkagi registreerimisele kaasa , kuigi kinnitati , et tal võib seal igav hakata . Ja ta sai samasuguse lillekimbu nagu emmegi , ehkki pisikese . Ja mis veel kõige tähtsam - ka temal on nüüd issi ja seda saavad homme kõik lasteaia lapsed teada . Ehkki abielu registreerija - tumedas kleidis naisametnik - luges abiellujate kohustusi ja õigusi monotoonsel häälel , pühkis Vallo tädi ikkagi silmi ja pidi kogu aeg nina nuuskama . " Tädil on vist nohu , " sosistas Pisi-Greta . Vanaema aga pani sõrme suule , näitamaks lapsele , et praegu ei sobi rääkida . Ja Pisi-Gretale endalegi tuli meelde , et ta oli lubanud hästi vaikselt ja viisakalt paigal seista . Aga igav ikka ei ole - mõtles laps - miks üldse emma ja vanaema arvasid , et siin võib igav olla ? Eriti huvitav oli see , kui emmele ja onu Vallole pandi sõrmused sõrme . Pisi-Greta pidi kikivarvule tõusma , et kõike paremini näha . Ja kui tseremoonia läbi sai , suudlesid emme ja onu Vallo , keda nüüd juba vist issiks tohtis hüüda . Pisi-Greta hakkas rõõmust kohe käsi plaksutama . Aga siis musitas emme ise teda ja onu Vallo tegi sedasama , kes tegelikult juba tema issi oligi . Ka Greta ja Vallo tädi tulid noorpaari õnnitlema . Nii oligi nende abielu vaikselt sõlmitud . Uksed tehti valla . Noorpaar koos oma kolme külalisega siirdus teise ruumi , kus ootas trobikond tumedates ülikondades mehi . Tundus , et nood on kõik järgmisete abiellujate külalised . Kuid järsku kõlas paarikümnest suust ühekorraga : " Nad elagu , elagu , elagu ! " Nii kolm korda järjest . Mille järel need tumedasse riietatud mehed võtsid äsja abiellunud oma ringi . Tuli välja , et nood olid kõik Vallo kirjanikest kolleegid ja sõbrad , kes kuskilt ikkagi olid teada saanud , et Vallo kavatseb salaja naist võtta . Neil oli ka kaasas korvitäis šampanjat ja nüüd hakati pudeleid paukudes lahti tegema . Pisi-Greta kattis kätega kõrvad , kui järjekordne pudel oli paukunud . Vallo polnud üllatusest veel toibunud . Lehti naeratas veidi tehtult oma mehe kolleegidele . Mida ta ise sealjuures mõtles , ei teadnud keegi . Vallo tädi sosistas Gretale : " Meie noored tahtsid ometi vaikselt ja salaja abielluda , aga võta näpust . " " Kunagi ei tea , kust see pauk tulla võib , " ütles Greta vastu ja mõtles ise Allale , kes kuuldes , et Lehti tahab vaikselt abielluda ega taha isegi sugulasi registreerimise juurde , tegi kohe otsuse : " Teeme neile ise üllatuspeo ! " " Mismoodi ? " - " Väga lihtsalt . Kui nad perekonnaseisuametist koju jõuavad , ootab neid laud piduroogadega ja loomulikult on ka külalised kohal . Vahva , eks ! Ära vaata midagi niisuguse näoga , küll mina ise teen ja korraldan ! " - " Jäta see hull idee ! " oli siis Greta karjatanud . " Ei tule kõne allagi . Lehti ei taha külalisi ega pidu ja tema soovi peame me respekteerima . Ja pealegi tahtsid nad pärast Astoriasse minna , et seal kahekesi seda päeva tähistada . " Lõpuks pidi Alla küll kurvalt sellega leppimna , et ta ei tohi isegi üllatuspidu korraldada . Võib-olla leppis ta ka sellepärast , et Greta lubas järgmisel pühapäeval kutsuda lähemad sugulased lõunale , et niiviisi Lehti ja Vallo abielu veidigi tähistada . Sellega oli ka noorpaar ise meelsasti nõus . Nüüd aga kihisesid šampanjaklaasid üllatustegijate käes ja järjest öeldi noorpaarile tooste . Pisi-Greta vaatas seda siginat-saginat suuril silmil pealt ja ütles pärast järjekordset toosti : " Siin on peaaegu sama huvitav nagu loomaaias ! " Ja kui selle peale kõik naerma pahvatasid , arvas ta , et tuleks veel midagi öelda ja hüüdis : " Minul küll igav ei ole ! " Greta oli jõudnud just lõunalaua katmise lõpetada , kui uksekell helises . Ta võttis põlle eest . Kes siis nii vara - mõtles ta ja ruttas ust avama . Ukse taga seisis Meeri . " Tere . " " Ah sina oled , tere , tere ! " " Tulin veidi varem , ehk on sul abi tarvis ? " Meeri võttis mantli ära ja sättis peegli ees juukseid . " Aitäh sulle , aga kõik on valmis ! Praegu just lõpetasin laua katmise . Võta istet , ma vaatan , kas praad liiga ei saa ! " Kui Greta tagasi tuli , seisis Meeri ikka veel . " Ma lausa imetlen sinu ilusat lauda ! Ilus serviis ja kristall , salvrätidki tärgeldatud . Sa teed kõik ikka nii nagu vanasti ! " " Nojah , eks see ole meil maast-madalast sisse harjunud komme . Aga see serviis on Vallo tädi poolt noortele pulmakingiks . See olevat tal eesti ajast saati seisnud ega ole seda selle valitsuse ajal kordagi kasutatud . Vabandas ainult , et taldrikud on tänapäeva jaoks liiga suured , pole nii palju toitu peale panna , " naeris Greta . " Aga täna on meil küll suur praad ! " " See on väga ilus tammepuu laud , ma ei teadnudki , et seda nii pikaks saab tõmmata ? " " See söögitoa mööbel on veel sihuke , mis jäi siia Lehti esimesest abielust . Pehme mööbli viis Innogenti ema kohe ära ja magamistoa mööbli müüs Lehti ise ära . Noored ostsid nüüd endale uue magamistoa komplekti . Sa võid ju vaatama minna ! Pisi-Greta voodi panime minu tuppa . Mul on kangesti hea meel , kui ta minu juures magab , " rääkis Greta ja osutas kirjutuslauale , seletas : " See on Vallo laud ! Söögituba on ju nii suur , praegu ei tundu ehk , sest söögilaud on lahti , ja nii nad otsustasid , et Vallo võib väga hästi siin tööd teha , tähendab raamatut kirjutada . " " Paistab , et oled Valloga leppinud . " " Jaa , sul on õigus , mul pole tema vastu midagi . Ja mul on hea meel , et nad abiellusid , siis on elu ikka täiuslik . See kõik tuli aga järsku , nad tahtsid abielluda vaikselt ja salaja , aga kuulsid ehk juba , kuidas kõik välja kukkus ? " " Jah , Lehti oli Helvele telefonis rääkinud , et peaaegu pool Kirjanike Liitu tuli kohale . " " Kõik oli nii ootamatu ja läks suure hooga . Õnneks oli vähe aega . Järgmised paarid järjekorras ootamas . Nojah , oli sellega kuidas oli , aga et meie Alla niisuguse tobedusega hakkama sai , see käib mul lihtsalt üle mõistuse ! " " Alla ? Kas siis Alla oli ka seal oli ? Ma seda ei teagi ! " " Ei , mitte registreerimisel , aga pärast ! Kas Lehti siis seda ei rääkinudki ? " " Ei ! Ütle , mida see Alla jälle tegi ? " " Sa kuula ainult ! Aga istu ikka enne ! Ma ju rääkisin , et noored tahavad vaikset registreerimist ja pärast tähistavad seda ainult kahekesi Astorias . Mina olin sellega nõus , või mis minul tahta , või kes minult küsib . See on nende päev ja nende enda asi , mida teevad . Ütlesin ju seda ka sinule ja samuti Allale . Ja sellepärast kutsusimegi täna sugulased siia , et niiviisi tähistame ka omakeskis nende abielu . . . " " Ära võta nii laialt , ütle juba , mida Alla tegi ? " oli Meeri kannatamatu . " Kutsus Eugeni kaasa ja läksid kah Astoriasse ! " " Armas aeg ! Ja Eugen tuli ka kaasa ? " Muidugi ! Ta on ju nagu hüpiknukk , kui Alla nöörist tõmbab , kohe teeb mida kästakse . Pärast lööb jälle oma Edaga lahingu maha . " " Ja läksid Astoriasse ? " " Jah . Istusid veidi eemal . Lasid esmalt ooberil noorpaarile vahuviina viia . Siis lasid orkestril noorpaari auks mängida . Ja kõike tegid niiviisi , et terve saal näeks , kus see noorpaar istub . Eugen kutsunud Lehti tantsima . Ja Alla viis Vallo põrandale . Nii et lõbu oli laialt , Allal muidugi . Noored ei saanudki omavahel olla , kogu aeg askeldasid Alla ja Eugen nende ümber . Josif Šagal olla nende laua ääres viiulil Boulanger'i " Lõokest " mänginud . Lõpuks olevat Alla ise ka veel laulnud Kalmani " Teeme pesa endale " . Ma päris imestan , et Lehti sellest kõigest šokki ei saanud . Ta ütles mulle järgmisel hommikul , et oleks tulnud Nuustakule sõita , et seal vaikselt abielluda ja omavahel olla . Vallo aga naeris ja ütles , et ta pole eluilmaski nii tähelepanu keskmes veel olnud ja ta peaks vähemalt kuu aega üksikul saarel veetma , et sellest toibuda . " Lausa uskumatu ! Mina küll ei mõista , mis Allal arus on ! Kas sa oled temaga pärast seda ikka rääkinud ! " " Muidugi . Läksin sinna ja mul oli kavatsus teda tõsiselt noomida , ma olin päris pahane , et rikub noorte plaanid ära . Aga tead ju küll Allat , ta vaatas mulle suurte silmadega otsa ja ütles , et noored olid sellest kõigest nii vapustatud . Ja tal on hirmus hea meel , et suutis neile toreda üllatuse teha ega hooli üldse , mis see talle kõik maksma läks ! " Meeri võttis kätega peast kinni . " Uskumatu ! Vaata , et tuleb nüüd kohe raha laenama ! " Uksekell helises . " Kas juba teised tulevad ? " ehmus Meeri . " Meie muudkui jutustame . Ent uks tehti juba väljastpoolt lahti . Kõige enne jooksis Pisi-Greta sisse . Nähes Meerit , hüüdis ta : " Tädi Meeri , kas sina juba uudist tead ! " " Mida siis , kullake ? " " Meie abiellusime ! " Nüüd sisenesid ka Lehti ja Vallo ning Meeri ruttas neid õnnitlema . Vinge tuul sakutas aiaposte ning peksis lumelörtsi vastu aknaruute . Helve heitis pilgu õue . Üksikud inimesed tänaval kiirustasid mantlikraesid kõrgele tõstes pooljoostes edasi . Sellise ilmaga istuks tõepoolest meelsamini kodus soojas toas , mõtles ta . Kui hea , et on puhkepäev . Aga ka puhkepäeval tuli sooja saamiseks puud tuppa tuua ja ahju kütta . Seegi mehetöö lasus Helve õlgadel . Aga ta ei nurisenud , neil oli nüüd omaette korter , omaette koos haige mehe ning tütrekese Krisliniga . Ning Helve oli rahul . Vahel ei osanud ta enam ette kujutadagi , milline elu oli seljataga . Siin , Nõmme mändide all oli rahu ja vaikus . Eramaja , kuhu neil õnnestus väike kahetoaline korter saada , asus looduslikult kaunis paigas , aias akende all kasvas mitu mändi . Nende oksad ulatusid akendeni ning Helvet ei seganud sugugi , et need vahel päikest varjasid . See-eest võis siin vahetevahel näha tihaseid , harakaid ja isegi varblasi , kes toidulaual toasolijate meeled elevile ajasid . Eriti aga pakkus see lõbu Krislinile , kellel oli luba linnukesi leivapuruga sööta . Jah , tänu taevale , et neil õnnestus just nimelt see korter saada , muidu ei oleks vist kaunist Kadrioru kanti nii lihtne maha jätta olnudki . Isa ja ema elasid nüüd Mustamäel , Ulvi oli võidelnud täiel rindel selle nimel , et kokku jääda oma haige sõbraga , nagu ta Georgi järjekindlalt nimetas . Georg vajavat tema kui arsti abi ja see olevat tema , Ulvi , kohus oma isa endist sõja- ja vangikaaslast toetada . Kas nad aga seal kõik rahul olid , ei teadnud Helve päris täpselt . Ilmselt olid . Vähemalt ei kurtnud isa millegi üle , ema aga vaikis taktitundeliselt . Kord oli ema küll Helvele märku andnud , et Hillarist on kahju , aga ei enamat . Oma emotsioone oskas ema varjata . Küllap oskas ta nüüd ka aimata , millised tunded valdasid ammumöödunud aegadel isa , mil onu Paul talle liigset tähelepanu osutama kippus . . . Näe , kuhu ma oma mõtetega tüürisin , mõtles Helve endamisi ja tõmbas vana mantli selga , et kuurist puid tooma minna . Eile õhtul ei viitsinud ta seda enam teha , muidu oleks ehk Roland toa soojakski kütta jõudnud . Vahel ta seda tegi , olles ise oma saavutuste üle rõõmus kui poisike . Ning Helve ei olnud neil puhkudel ka kitsi talle kiitust jagama . " Ja kuhu sina siis lähed ? " muigas Helve , nähes tütre asjalikku sagimist esikus . Krislin ajas parajasti kummikuid jalga . Tüdruk vaatas oma suurte silmadega emale otsa . " Ma aitan sind . Ma jaksan küll ! " " Hea küll ! " nõustus Helve . " Pane ainult kampsun alla . Ja vaata , et sa ettevaatlikult trepist alla tuled ! " Trepp oli järsk , läks liiga otse ja Helve pidi siiakolimise esimestel päevadel õnnetuse vältimiseks tugevalt Krislini käest kinni hoidma . Pikapeale aga harjus tüdruk trepiga ja käis üles-alla otsekui tantsusammul ning Helve mure hajus . Ent nagu harjumusest pidi ta last siiski alati igaks juhuks ettevaatusele kutsuma . Puud ja turvas said tuppa toodud . Korraga meenus Helvele , et täna pidi lihapoodi sardelle toodama . Sellise ilmaga välja minna oli küll vastumeelt , aga võis arvata , et tänu sellele on ka poes inimesi vähem ning lootused sardellide saamiseks reaalsemad . " Ma lähen korraks välja , " ütles ta Rolandile , " kuulsin , et tuuakse kaupa . Ole hea ja pane seniks ahi küdema ! " " Mis sa selle lörtsiga lähed ! Sööme niisama , " arvas Roland . " Piima oleks ka vaja ja leiba . Pikk nädalavahetus ees , teab kas sadu jääbki homseks järele ! " " Ise tead , " pomises Roland ja veeretas oma ratastooli akna alla . Helvel oli valus teda vaadata . Aga kui mees samas Krislini enda juurde kutsus ja talle " Pöial-Liisit " ette lugema lubas hakata , rahunes Helve silmapilkselt . " Ära mind siis väga oota , " ütles ta ukselt . " Ma loodan küll , et saba pikk ei ole , aga mine tea , millal tuuakse ! Igatahes ilma toiduta ma koju tulla ei kavatse ! " Roland mühatas midagi vastuseks , oli ilmne , et talle ei meeldinud laupäevahommikune üksijäämine . Niigi sai pikad nädalapäevad üksinda kodus olles naise kojujõudmist oodata ja muudkui oodata . Samas tuli Helve esikust veelkord tuppa tagasi ja teatas Rolandi pahameeleks : " Kui sardelle ei saa , lähen turule , saab ehk odavat loomalihagi . Ole hea , pane ahi kohe küdema , pärast võid ju lugeda ! " Mees vaikis . Ja Helve läks . Lumelörtsi sadas ikka veel . Helve hoidis kandekotti käes , surus teise käe sügavale mantlitaskusse , tõmbas pea krae vahele ja ruttas läbi tuisu edasi . Nagu ta oli kartnud , ootas poe ees oma paarkümmend inimest järjekorras , poeesine ruum aga näis rahvast täis olevat , kõik nad lootsid lihakaupa saada . Seisatades viivu , lõi Helve mõttes käega ja hakkas turu poole astuma . Lehti seisis koos tütrega Helve kodu ukse taga ja mõlemal oli ärevus põues . Pisi-Greta ei suutnud kohe ära oodata , millal ta saab Kristinile selle armsa nuku kinkida . Lehti ärevus oli aga teistsugune : Rolandi surmast oli nii vähe aega möödas ja pärast matust polnud ta Helvet näinudki . Vaene Helve , ta ju armastas oma meest ja ega kaotusevalu nii kergesti üle lähe . Ehkküll teiste meelest oli Rolandi surm kergenduseks eeskätt talle endale ja ka perele . Helve avas ukse . " Oo , tere ! Küll on kena , et ikkagi tulite ! " " Tere ! Soovin sulle õnne tütre sünnipäeva puhul ! " Ja Lehti tegi seda , mida ta haruharva tegi - ta kallistas oma täditütart . " Aitäh ! " Siis kohendas Lehti oma juukseid peegli ees . Ta oli hommikul neid pesnud , nüüd tundusid nad veelgi heledamad ja kohevamad ning iga kihar tahtis jonnakalt isesuunda minna . " Tule palun sissepoole ! " kutsus Helve . Lehti vaatas otsivalt esikus ringi . " Kuhu mu laps kadus ? " " Tema on juba toas ! Ruttas Krislinit õnnitlema ! " " Küll mul on kärsik laps , " tähendas Lehti ja astus tuppa . " Kui ilus ja avar sul siin on ! " kiitis ta . " Ah , sa pole ju meil käinudki ! " meenus ka Helvele . " Tere kirjanikuproua ! " teretas Hillar ja tõusis tugitoolist . " Tere , pole ammu näinud . " Teinegi meeskülaline oli tõusnud , kes vaatas Lehtit hindavalt ning mingi nostalgiline helk säras tema silmis . " Sa ju tunned Räni Karmi ? " küsis Hillar . " Jaa , meie tunneme küll teineteist ! " vastas Räni Lehti eest . Ja Lehtile tundus , et mees oleks nagu eriti rõhutanud just seda viimast sõnapaari . Lehti noogutas , ja vaadates rahulikult mehele otsa , ulatas tervituseks käe . Sealjuures oli ta iseendaga rahul , et suutis nii erapoolik näida . Istuti . Helve tuli köögiuksele ja teatas : " Toon kohe kohvi ! Enne aga katan teise tuppa lastelaua ! " " Kas tulen appi ? " " Istu rahulikult , seal pole midagi aidata , ole meestele seltsiks ! " " Ja silmailuks , " täiendas Räni . Lehti oli jõudnud märgata , et Helve pilk oli korraga kiivaks muutunud . Ja ta mõtles , kas järsku on nende kahe vahel midagi tekkimas , millepärast Räni muidu täna siin on . Enam nende majas ju haigeid ei olnud . Aga miks ka mitte ! Ehkküll Rolandi surmast oli möödunud vaid paar kuud . " Kas Ulvit ei olegi ? " küsis Lehti Hillarilt . " Ei . Isal oli veidi halb ja tema on ju meil majaarsti kingades . Isa pärast ei tulnud ema ka . Meie oleme Reneega kaheksi . " Teisest toast oli kuulda kilkamist . " Minu lapse hääl kostab igal pool kõikidest üle , " tähendas Lehti . " Ema räägib jah , et ta on sul päris tulesäde ! " " Isegi üleliia säde , " kahetses Lehti , kuid tema näoilmest ei olnud küll kahetsust märgata . Juba tormaski ülemeelik Pisi-Greta ema juurde . " Emme , Kristinile meeldis see nukk ! Ta ütles , et mina tegin talle kõige toredama kingituse ! Renee kinkis kah nuku , aga mitte nii ilusa ! " " Iga nukk on ilus ! " õpetas Lehti , et piinlikkust varjata . Hillar võttis selja tagant Pisi-Greta ümbert kinni ja tõstis üles : " Las ma proovin , kas üldse jõuan sind tõsta ! " " Jõuad küll , sa oled mees ! Mehed jõuavad mind tõsta , ainult vanaema ei jõua . Vanaema ütleb , et venitab mind tõstes oma naba välja . " Täiskasvanud naersid . Lehti aga märkas , et Räni Karm vaatab ainiti Pisi-Gretat . Kohe tõstis Lehti hinges ohutunne pead . Ent küllap ka väike tüdruk oli Räni pilku tähele pannud ja ta kukkus edvistama . " Miks sina , onu , vaatad mind ? " " Sellepärast , et sa meeldid mulle , Pisi-Greta ! " " Sa meeldid mulle ka , aga mina küll ei tea mis sinu nimi on ? " " Mina olen onu Räni ! " " Naljakas nimi ! " naeris laps ja kordas minu korda : " Onu Räni , onu Räni , onu Räni ! " Siis rabeles ta Hillari sülest maha ja jäi Räni ette seisma : " Kui sa , onu Räni , tahad , siis võid ju ka mind üles tõsta ! " Räni ei lasknud seda endale kaks korda öelda . Ta tõstis tüdruku mitugi korda kõrgele , nii et too ulatas koguni oma pisikeste sõrmedega laearmatuuri ripatseid helistama . Laps kilkas rõõmu pärast ja ka Räni naeris temaga koos oma laia ja südamlikku naeru . Lehti vaatas sõnatult neid kahte , kel tulid naeruga ühesugused lohukriipsud põskedesse . " Aitab , aitab , Pisi-Greta ! " noomis Lehti oma last . " Ära nii kõvasti kilka ! Tüütad onu ära . Ei maksa nii ülemeelik olla ! " " Ei sest ole midagi , laps on laps . Muide , mina olevat väiksena samasugune olnud , " rääkis Räni ja pani lapse taas põrandale . Ent Pisi-Greta ei läinud ära , ta tiirles kui mesilane onu ümber . " Onu Räni ! " ütles ta , " sina meeldid mulle ! " " Sina tulikera mulle samuti ! " ütles mees ja pöördus täiskasvanute poole : " Paistab , et see oli meil armastus esimesest pilgust ! " Krislin tuli teisest toast ja hüüdis : " Pisi-Greta , tule ära ! " Ja ta vaatas veidi vaenulikult Räni poole . Lehti tabas lapse pilgu ja mõtles , et küllap Krislin on Räni peale pahane , et too tegeleb tema külalisega , kellega ta ise mängida tahaks . " Oota , Krislin ! Ma kohe tulen , enne pean ma onu Ränile midagi ütlema ! " Krislin lõi graatsiliselt käega ja läks tagasi Renee juurde , kes teises toas parajasti sünnipäevalapse uut trummi põristas . Ja siis ütles Pisi-Greta midagi niisugust , mis tema ema Lehti lausa kahvatama pani . " Ma võiks sind kasvõi issiks võtta , aga mul on juba issi ! Enne oli ta onu Vallo , aga nüüd sai päris minu issiks ! Ta viib mind lasteaeda ja loomaaeda , vahva eks ! " " See on tõesti vahva ! " oskas Räni vaid takka kiita ega saanud ise tüdrukult pilku lahti . " Minu isa on surnud , " ütles nüüd Krislin , kes oli taas uksele tulnud . " Minu isa oli kõige parem ja teist isa ma enam ei taha ! " Ja sünnipäevalaps riivas tõsise pilguga Ränit . " Minu isa on siin ! " tuli nüüd Reneelegi oma isa meelde ja ta võttis Hillari põlvede ümbert kinni , et keegi teine teda endale ei krahmaks . " Lapsed , tulge nüüd teise tuppa . Hakake võileibu sööma ja morssi jooma ! " kutsus Helve . " Tort tuleb veidi aja pärast ! " Renee jooksis esimesena käsku täitma . Krislin võttis Pisi-Greta käest kinni ja tiris ta kaasa . Kuid Pisi-Greta rabeles uuesti lahti ning jooksis tagasi Räni juurde , ütles lohutavalt : " Aga sa võiksid mulle vanaisaks hakata ! " Hillar pahvatas naerma . Lehti tundis tohutut piinlikkust ega osanud midagi vabandavat öelda . Räni aga lausus mõtlikult : " Mis teha , lapsesuu ütleb tõtt . " Aga Pisi-Gretal oli veel midagi ütlemata , ta jooksis uuesti Räni juurde ja teatas : " Noored magavad oma toas ja minu voodi on nüüd vanaema toas , vahva eks ! " Ene ärkas häbitundega südames . Ta oli üleliigsetest mõtetest ja väsimusest kahvatu , ka pühapäeva hommikuvalgus oli tema meelest vastumeelne ja hale . Oleks tahtnud veel pimedas olla , üksinda oma mõtetega . Veel eile õhtul oli ta õnnelik ja rahul olnud - Leo oli tema meeli ja mõtteid juba kaua aega kammitsas hoidnud . Iga päev oli ta oodanud loengute algust ning seda peamiselt selleks , et Leod näha , et temaga ühes ruumis viibida , tema tarmukaid ütelusi kuulda ja tema tumedate silmade pilgu all ennast otsekui äranõiutuna tunda - tüdruk tajus juba ammu , et Leo oli tema jaoks rohkem kui ainult kursusekaaslane . Ka Alla oli sellest tütre kiindumusest teadlik ega pannud sugugi pahaks , kui noormees ikka sagedamini neil külas käima hakkas . Vastupidi , ta oli isegi rõõmus selle üle - lõpuks ometi oli tütar oma noormehe koju tuua julgenud . Kui aga Leo vahel liiga kauaks nende koju kippus jääma , hakkas Alla närviliselt köögis nõudega kolistama ja köhima , vahel aga isegi laulis valjusti unelaulu , nii et noormees pidi aru saama - aeg oli lahkuda . Neil puhkudel lippas Ene alati Leod trepile saatma , hüvasti jätsid nad nagu armunud ikka viimasel trepiastmel , piki käsipuud väljasirutatud käed puudutamas teineteist , sõrmed aeglaselt lahti libisemas . Iga õhtuga muutus lahkumine raskemaks , kuni saabus see , mida Ene kõige vähem oodata oskas . See õhtu oli Enelt enesekindluse viinud , nii et ta enam isegi ei teadnud , mida teha . Eile oli ta pärast ema järjekordset pannidega köögis kolistamist koos Leoga ka endale mantli selga tõmmanud ja noormehele ettepaneku teinud : " Ma tulen ka , tuulutame end veidi ! " Nad jalutasid vaikides piki tänavaid , tundes rõõmu teineteise lähedusest ja õhtuhämarusest . Puud tee ääres olid paljad , taevas vilkus mõni üksik täht , õhtu oma külmade varjudega oli muutunud pimedaks hämaruseks nagu teada andes , et ruttab lugema oma viimaseid tunde . Ja just siis juhtus see . Neile pooljoostes vastu tulnud poiss seisatas äkki ja hakkas kiiresti ning ärritatult midagi rääkima . Ene taipas , et poiss oli Leod taga otsinud , isegi Ene koju oli teda juhatatud ning et paljas juhus oli neid tänaval kokku viinud . Leo tõmbas Ene kõrvale . " See on mu vend . Sa ära pahanda , " ütles ta erutatult . " Mu emaga on juhtunud õnnetus . Vist infarkt . Ja isa on Moskvas . Ma pean kohe koju minema . " Ja lisas : " Muidugi saadan ma su enne koju . " " Ei , ei ! Küll ma ise . . . " tõrjus Ene mõistvalt ja imestas : " Miks ta sinuga vene keeles räägib ? " " Me räägime ikka kodus vene keeles , " oli Leo vastanud . " Miks ? " jahmus Ene . " Oleme harjunud . Ema ei oska eesti keelt . Me oleme venelased . " " Kuidas venelased ? " pomises Ene arusaamatult ja kordas : " Kas sina oled siis ka venelane ? Päris venelane ? " " Päris venlane jah , " vastas Leo närviliselt , mõistes korraga , et tema rahvus võib muutuda probleemiks . " Kas sa ei teadnud ? " " Ei ! " karjatas Ene . " Ei teadnud ! " ja pööras noormehele selja , surus käed sügavale mantli taskusse ning hakkas kiirete sammudega eemalduma . " Homseni ! " hõikas Leo talle järele , aga Ene ei vastanud . Midagi , mis tungis talle kurku , ei andnud selleks võimalust . Kodus kiskus ta külmast hoolimata akna lahti ja hingas sisse hilisõhtu jahedust . Peas aga vasardas ühtesoodu : " Venelane ! Kommunist ! Taevas küll , kas tõesti kommunist ? ! " Siis sulges ta akna , viskas seeliku ja džempri toolile , kus need kuhjana lebama jäid , ning heitis pikali . Ei , mõtles ta siis , tarvis on emaga rääkida . Ning ta tõusis . Ene leidis ema köögist . " Ma juba ootasingi sind , " sõnas Alla , kes kruus teega ees köögilaual , tütart pikalt silmitses . " Emasüda tunneb juba õhust , et midagi on juhtunud . Räägi ! " " Ta on venelane ! " purskas Ene ilma pikema sissejuhatuseta ja Alla tajus tagasihoitud värinat tütre hääles . " Kes ? " " Leo . " " Leo ? ! Ole nüüd ikka ! Ja kui ka oleks , mis siis sellest ? " " Ta on ju ! " otse hingeldas Ene . Ta oli südamepõhjani nördinud . " Ema , kas sa üldse saad aru , millest ma räägin ? Ma olen temaga juba ligi aasta tuttav ja alles täna õhtul saan ma teada , et ta on okupant ! " " No , no , kallis laps , ära tee asjast nii suurt numbrit ! Sinu isa oli ka okupant , aga mina armastasin teda ja muu ei lugenud mulle midagi . Leo ju meeldib sulle , seda sa ometi ei salga ? " " Ei tea , kas meeldibki enam , " raius Ene oma tunnetele vastu ja purskas äkki ootamatult nutma . " Terve Eestimaa on eesti poisse täis ja pidi mulle just see venelane teele sattuma , " nuuksus ta . " Nad on ju meile võõrad ! " Ja kordas uuesti : " Võõrad ! " Ene tundis ennast reedetuna . Alateadvus tõttas südamest välja tõrjuma salajasi unistusi . Ta mõtles , et kui ema teaks , et just Leole mõeldes oli ta kirjutanud oma paremad luuletused , isegi selle viimase , mille sõnad ta oma südamevaluga ühel õhtul üksinda kodus olles paberile oli pannud . Aga tõde oma julma olemusega surus peale . Ah , puruks tuleb rebida kõik need luuletused , ägestus Ene mõttes , ta süda oli lõhestatud valust ja arusaamatust häbist . Alla tundis ennast tütre mures süüdi olevat . Kas ta ei oleks ise võinud veidi uurida , kes on Leo vanemad . Tema , Alla , oli ju enda arust väljanuuskimise meister . Siis oleks ehk päevakorda võinud kerkida rahvusküsimus , ja valu , mida tütar praegu üle elab , oleks ehk juba vaibunud ja ka unustatud . Alla oli andnud tütrele piiramatu vabaduse . Ene oli tark tüdruk , Alla usaldas teda ning harjus ajapikku juba isegi tütrelt ühes või teises asjas nõu küsima . Praegu aga vajas tütar tema nõu . Ent Alla arvates polnud asi seda väärt , et sellest numbrit teha . Hea küll , Enel on ju õigus , et enamjagu venelasi on kommunustid , ja okupandid on nad nagunii , aga kas on siis selles süüdi need noored , kes Eestimaal on sündinud ? Nende vanemad , jah , nemad ehk olid tõesti need , kes seda nõndanimetatud vabadust meile tooma tulid , mitte aga noored ! Nii vähemalt arvas Alla . " Oled sa kindel , et Leo vanemad on kommunistid ? Ehk on nende esivanemad siin elanud juba eesti ajast peale ? Siis ei vaadanud küll keegi venelaste peale halvasti ! " tuli talle korraga pähe Enet lohutada . " Mis tähtsust sel on ! " trotsis Ene . Alla taipas , et tänapäeva eesti noored võtavad kõike oma vaatevinklist , mingi erilise uhkusega ülistavad nad ainult omaenese rahvust , mitte aga seda , mis tuleb idast . Ometigi oli Ene tark tüdruk , tema vaade peaks ka tagasi ulatuma , arvas Alla . Ning seda ta nüüd Enele öelda üritaski . " Kullake , ära unusta , et eestlased on abiellunud küll venelaste , sakslaste , taanlaste ja poolakatega - kõik nad on olnud omal ajal meie maa orjastajad . Aga inimsüda ei küsi sellest , elu tahab elamist ! Näe , Lehti leidis endale sihvaka ja sirge eesti mehe ja vaat , mis välja tuli - suur punane ! Nii et rahvuse järgi sa küll inimest hinnata ei tohi ! " Ene tõstis pea ja pühkides käeseljaga silmi , purskas : " Kas ma siis pean olema nagu ori , kes oma maa ja rahva okupeerijat ka kummardama peab ? " Trots muutis ta lapseliku näo karmiks . " Enekene , sa ehk siiski eksid ! Leo on ju puhas eesti nimi . " " On jah ! Ja perekonnanimi on tal ka üsna meie nimede sarnane - Pimik ! Kust mina siis seda teadma pidin ! Ja keegi mulle ei öelnud ka . Kindlasti teadis nii mõnigi meie kursuselt seda , aga mulle ei öelnud ! Imestasid kindlasti , aga ei öelnud ! " " Ehk varjas Leo seda meelega , " tegi Alla järelduse ja parandas end samas : " Rumalus ! Venelased on harilikult uhked oma rahvusele ja kultuurile ! " " Seda " vene imet " on juba kõik kohad täis . Lugesid , mis Kliinilise Instituudi teadur sellest filmist kirjutas : " Vene ime lööb laineid ! Nüüd on need lained siis minuni jõudnud ! " ütles Ene südametäiega ja lõi väsinult käega . " Ma lähen magama . " Ning hommikumantli hõlmu koomale tõmmates tõusis tüdruk toolilt . " Eks näe , mis ta mulle homme öelda kavatseb . Mina igatahes teen lõpu ! " " Oota , Ene . Ma pean sulle ütlema , et mina sinu seisukohta küll ei jaga . Sakslaste ajal vaatas nii mõnigi eestlane minu peale viltu , kui mu süda võõrast rahvusest mehe poole tõmbas . Aga mina ei hoolinud sellest ja olen tänapäevani veendunud , et tegin õigesti ! " Ka Alla tõusis , võttis tütre ümbert kinni ja lisas tundega , nagu seda võib teha ainult ema : " Mul oled ju sina ja ma ei kujuta ettegi elu sinuta ! " Oma toas vähkres Ene veel kaua unetuna voodis , ta noor süda oli lõhki käristatud - omaksvõetud tõekspidamised pidasid võitlust tärganud tunnetega . . . Järgmisel loengupäeval Ene Leod ei näinud . Kursusekaaslastelt sai ta teada , et noormehe ema oli surnud . Veel mitmel järgmisel päeval ei andnud Leo endast elumärki ja Ene tundis sellest kergendust . Aga oma otsuse oli ta teinud , nii raskena kui see talle ka tundus - nii pidi see olema ! Peale ema sai tema südamemurest osa ka Guido . Vennale ei saanud Ene oma suurest pettumusest rääkimata jätta . Ja Guido kinnitas tema otsust : " Tee jah lõpp peale , üks õige eesti tüdruk venelasega ei käi ! " Rahvusküsimuses olid nad alati ühel meelel olnud . " Jah , just seda ma talle öelda kavatsengi ! " pahvatas Ene ja ta silmades välkus solvatud eneseuhkus . Pea kätele toetunud , istus kirjutuslaua taga halliseguste juustega mees ja mõtles . Tajudes , et teda silmitsetakse , tõstis ta pilgu . " Tere , isa ! " Helve põimis käed selja tagant ümber isa kaela ning surus hetkeks oma jaheda põse isa oma vastu . " Miks sa nii kurva näoga oled ? " Georg võttis ettevaatlikult tütre pea oma käte vahele ja vaatas talle silma . " Ma mõtlesin sinu peale . Sa teed mulle muret , Helve . Ema rääkis . . . " " Ema ? ! " hüüatas Helve vahele ja tõmbas pea ära . " Mida ta sulle rääkis ? " Kurrud tema otsaesisel muutusid nähtavaks . Helve tundis , kuidas otsekui mingi okas teda otse südamesse torkas . Kas tõesti oli ema rääkinud isale sellest , millega ta ise isa üllatada tahtis ? Vähemalt hea , et ema ei teadnud kõike , mis juhtus tol saatuslikul turulkäimise päeval , mõtles ta siis . Mitte keegi ei tohtinud kunagi seda teada saada , jäägu see ainult nende kahe - Räni ja tema südametunnistusele . Tõepoolest , kodunt lahkumine pikkadeks tundideks polnud just kiita tegu , sellele järgnev aga . . . Helve ohkas sisemiselt . Ning ikka ja jälle püüdis ta ennast vabandada teadmisega , et Roland oli ju alati argipäevadel üksinda kodus olnud , ta oli sellega harjunud . Miks pidi ta just seekord nii ettevaatamatult trepikojas liikuma ? Tähendab , see oli saatus . Hea veel , et Krislin rahulikult toas magas ja isaga juhtunud õnnetusest räägiti talle ka alles teisel päeval . Helve heitis isale valvsa pilgu . " Mida ta rääkis ? " " Seda , et peremees sind korterit vabastama sunnib . Mida sa ette võtta kavatsed ? " Või selles on asi , ohkas Helve kergendatult . Tähendab , ema siis pidas ikkagi sõna . Aga korterijutt vastas tõele . Majaperemees oli pakkunud Helvele oma sugulase ainsat tuba kusagil ühiskorteris , nõudes oma maja teise korruse vabastamist poja jaoks , kes abiellus . " Sellest oli juttu juba Rolandi elupäevadel , " selgitas Helve . " Ma olen sulle ju rääkinud . See poja abiellumise jutt on ainult ettekääne , tegelik põhjus on see , et maja kostab õudselt läbi , Rolandi ratastooli kolin lihtsalt käis talle närvidele , nüüd aga jätkab vana joru . " " Rolandit ju enam pole ! Pealegi ei anna keegi neile õigust sind lapsega tänavale tõsta ! " " Ega nad tõstagi . Pakuvad ühte tuba meie läheduses , ühte puumajja . Ilmelt tuleb mul see vastu võtta . Viimase kuu üüri ta mult enam ka ei võtnud , saatsin siis postiga . Tegelikult , isa , ma ei tahagi seal enam elada . Iga nurk tuletab mulle meelde Rolandit , lähen hea meelega . " " Ehk tuled meile ? " " Siia ? ! Jälle kokku ! Ei ! " hüüatas Helve nördinult . " Mitte mingi hinna eest ! Sinu ja emaga koos elaksin ma küll , aga niiviisi . . . Ei , kolhoosielu ei meeldi mulle ! Aga ehk avaneb mingi muu võimalus . . . " Ta jättis targu ütlemata , et Räni Karm , kuuldes Helve korteriprobleemidest , oli teinud talle ettepaneku kolida Mustamäele . Siis Helve veel ei teadnud seda , mis nüüd juba tõsiasjaks oli muutunud . Ta ootas last . Vaevalt kaks kuud oli möödunud Rolandi matustest , kui ta ühel hommikul üles tõustes kerget iiveldust tundis ning jalamaid oli Helvele selgeks saanud , milles on asi . Esimese ehmatusega istus Helve köögitaburetile ja hakkas nutma . Ta tundis , et miski ei suuda maha pühkida seda hirmu ja häbi , mida külaskäik Räni juurde tol saatuslikul sombusel päeval talle toonud oli . Kõigepealt Rolandi traagiline surm ja nüüd veel see . . . Siis aga läks nutt üle , Helve süda hakkas kuuldavalt lööma ning kraanikausi kohale kummardudes ahmis ta suuga otse kraanist voolavat jahedat vett , et uuesti esilekerkinud iiveldushoogu tagasi tõrjuda . Ja korraga tundis ta südames rahu . See oli ju uus elu , mis temas tärgnud oli . Ning Helve mõtles , et annaks Jumal ainult , et see maimuke sünniks tervena , mitte nii , nagu kolm aastat tagasi , mil ta pärast üheksat kuud kandmist ei saanudki oma last haiglast koju tuua - lapse elu oli katkenud sünnitusel . Räni , kes pärast Rolandi surma Helvele erilist tähelepanu oli osutama hakanud , sai Helve praegusest olukorrast teada samal päeval , mil Helve nõuandlas oma oletusele kinnitust käis saamas . Räni ei kavatsenudki oma rõõmu varjata : " Meie esimene poeg saab nimeks Peeter , " oli ta õhinaga öelnud , ning olles kindel , et Helve nõustub , tegi talle kohe ettepaneku temaga ühist elu jagama hakata . Ent Helve ei olnud veel otsustanud . Oma südames kartis ta isa reageeringut . Ema oli tema olukorrast küll teadlik , aga ka temale polnud Helve rääkinud , kelle last ta tegelikult kannab . Tulevane laps võib ju ka väga hästi Rolandi oma olla , ei olnud ta ju kohustatud kellelegi aru andma , mil määral tema kooselu invaliidist mehega oli selleks võimalusi andnud . Kui vaikus juba küllalt pikaks oli veninud , sõnas Helve : " Isa , mis sa ütled selle kohta , kui sa veel ühe lapselapse saaksid ? " " Kas siis Ulvi . . . ? " Georgi silmad läksid rõõmsalt ümmarguseks . " Ei , isa , mitte Ulvi ! Mina saan lapse ! " Georg tõusis püsti . " Kuidas ? ! Sina ? " " Jah , isa , ma saan lapse , " kordas Helve . " Kas sa polegi rõõmus ? " " Muidugi olen ma rõõmus , " jahmus isa . " Nii et Krislin saab siis endale väikese venna või õe , see on ju tore ! Lapse sünd toob alati rõõmu . See on ainus tõelisus , mille nimel siin muserdatud maailmas veel elada tasub . Normaalsetes tingimustes muidugi . " " Ega siis asi nii hull ei olegi , kui sa korterit silmas pead . " " Mitte seda ma ei mõelnud , mu laps . Ma mõtlesin Rolandi peale . Kahju on , et tema silmad oma teist last näha ei saa ! " Georgi nägu oli murelik ning Helve taipas , et isa muretses tema pärast , olles ilmselt ka üllatunud , et tütar oma raske elu kõrval oli suutnud mõelda veel teise lapse muretsemisele . Ei , mõtles Helve kohe , isa peab kogu tõde kuulma , isale ei tohi valetada . " See ei ole Rolandi laps , isa , " pomises ta . Georg võpatas silmnähtavalt . Ta haaras nagu tangidega tütre õlgadest . " Mida sa ütlesid ? " " See ei ole Rolandi laps , " kordas Helve kuidagi väsinult , tundes siiski enda üle uhkust , et ta seda tunnistada oli julgenud . Georg võttis käed tütre õlgadelt ja vajus toolile kirjutuslaua taga . Nüüd ei vaadanud ta Helve poolegi ja Helve nägi ainult , kuidas isa sirge selg kuidagi kühmu tõmbus ning ta pea taas kätele toetas . Kui Georg jälle oma pilgu tõstis , ei vaadanud ta ikka veel tütre poole , aga Helve tajus isa hääles endisaegade otsustavust . " Ma tahan selle mehega rääkida , " sõnas ta . " Mida sa ise teha kavatsed ? " " Abielluda , " vastas Helve ja naeris närviliselt . Seda oli ta otsustanud praegu , hetke vältel ja ta süda muutus sellest väljaütlemisest korraga kergeks . Jah , tõepoolest , see oli lahendus ! Isa peaks tema otsuse heaks kiitma , arvas ta . Pealegi muutus Räni iga päevaga aina kindlameelsemaks oma ettepanekuga , tehes Helvele selgeks , et nende kooselu on ainuõige lahendus ning kinnitas igal koosveedetud tunnil , et Helvel ei tule kunagi kahetseda , kui ta enda , Krislini ja nende tulevase lapse eest hoolitsemise tema õlgadele anda tahab . Isa aga vaikis süngelt ning Helve muutus rahutuks . Ta märkas et isa näol , mis nüüd tema poole pöörus , oli etteheide , just nagu oleks tütar oma sõnadega talle valu teinud . " Helve , ega sul ometigi Soidlaga suhteid ole olnud ? " kähises ta poole häälega . Pahameelepuna lahvatas Helve näkku ja kaelale . Isa sõnad läksid talle hinge . " Ei , isa , ei ! Miks sa nii ütled ? " Helvele meenus põgenemine " Pobedast " ning kõik järgnev , mida poleks olnud ilma E Soidlata . Ja ta kordas : " Miks sa nii ütled ? Ta on ju abielus . " Nüüd tahtis Georg veel midagi küsida , selgust nõuda , ja Helve tänas jumalat , et ta seda teha ei jõudnud , sest siis oleks võinud juhtuda , et isa ja tütar ütleksid teineteisele sõnu , mida nad hiljem kahetseda võiksid . Olid ju isal sissejuurdunud tõekspidamised , milledest kinnipidamist ta tähtsaks ning ainuõigeks pidas . Ja Helve teadis juba ette , et isa oleks nõudnud vähemalt aastast leinaaja pidamist . Võis arvata , et tütre kiire abiellumine oli talle äärmiselt vastumeelne . Aga isa ei teagi ju veel , kellega ma abielluda kavatsen , välgatas samas mõte läbi Helve pea ning nüüd tänas ta juba Krislinit , kes tuppa joostes vanaisa mõtted otsekui kaitseingel endale tõmbas . Sest täna ei tahtnud ta sellest veel isaga rääkida , täna mitte . Georg ulatas Krislinile käe , tüdruk ronis ta põlvedele , võttis oma kahe sooja käega vanaisa kaela ümbert kinni ja kallistas teda . " Vanaema andis mulle mannakreemi , " kuulutas tüdruk rõõmsalt . " Kas sa tahad , ma ütlen talle , et ta annaks sulle ka ? " Georg naeratas . Ta pilgus oli nüüd nii palju hellust , et seda jätkus Helvelegi . " Mis ma küll teeksin , kui mul teid ei oleks ! " ütles ta pooleks murega ja lisas Helve poole pöördudes : " Ma tahan sinuga pärast rääkida . " " Jah , isa , " noogutas Helve kergendatult hingates , jättis Krislini vanaisa hooleks ja lipsas ema juurde kööki . Ema loputas parajasti kraani all nõusid . " No , mu laps , kuidas sa end tunned ? " " Tänan , pole viga . " " Siis on hästi . Peaasi - ära närveeri , küll kõik saab korda ! Kas sa isaga rääkisid ? " " Jah . " " Ja mida ta ütles ? " Helve kehitas õlgu . " Mis ta ikka ütlema pidi . Kui ma talle uuest lapsest rääkisin , siis arvas , et Ulvi on see , kes last ootab . Kui kuulis , et mina , jahmus ära . " " Seda ma usun , " ohkas Meeri . " Vaene Roland ! Et temaga ka see õnnetus juhtuma pidi . . . Ja nüüd see korteri asi ka veel ! " Helve vaikis . Praegu oleks õige aeg ka emale öelda , et Roland ei olegi oodatava lapse isa , mõtles ta . Ja teatavaks teha abiellumise plaanid . Lükkas aga kõneluse edasi . Ta oli kindel , et kui emale ainult vihjata , taipab ta jalamaid , kellega tütar oma elu siduda kavatseb ja hakkab ehk üleliigseid küsimusi esitama . Täna aga Helve seda taluda ei oleks suutnud , isaga kõnelus erutas teda niigi . Ta teeb seda homme koos Räniga , mehe juuresolekul ema nagunii palju pärima ei hakka . " Ema , kas sulle sobib , et ma homme koos Räni Karmiga siia tulen ? Ma näen teda homme ja . . . " " Homme ? Miks just homme ? Tulge laupäeval , küpsetan siis ka midagi ja ajame juttu , isaga klapivad nad ka omavahel ja . . . " Ta märkas nõutust Helve näol ja parandas ennast kohe : " Aga muidugi , minupärast võid sa igal ajal tulla ja Räni võta pealegi kaasa , kui sa nii arvad ! Ma ainult mõtlesin , et mul on homme üks asi tööl korda ajada , et jään veidi kauemaks . Aga seda võin ma ka teisele päevale lükata . Sulle siis sobiks homme ? " " Jah , " vastas Helve ega öelnudki põhjust , miks ta seda teha kavatses . Küsis hoopis : " Kus teised on ? " " Läksid välja . Ulvi ütles , et Renee peab rohkem värskes õhus viibima , lastesõimes neid suurt õue ei viida . " " Hillar läks siis kaasa ? " " Ega ta jää , jah , neist sammugi maha . Mul vahel päris hirm kohe . Passib aknal Ulvi kojutulekut , kui teine haigetele koduvisiite tegemas on , just nagu su isa omal ajal mind . " " Oli siis isal põhjust ? " tuli Helve esmakordselt välja otseküsimusega . " Meestel on enda arust alati õigus , " andis Meeri kahemõttelise vastuse . " Aga Hillari mure on küll asjata , tema naise kinnisidee on siin selles kolmetoalises korteris . " Helve noogutas . Ta ju teadis , millele ema vihjas . " Sa ütle talle . " " Mida ma ütlen ? " ohkas Meeri . " Et arst ei tohi haige eest hoolitseda ? Ei , mina talle küll seda ütlema ei hakka ! Pealegi , mida Hillar selle peale kostaks ! " Ja pahvatas : " Sellele oleks pidanud varem mõtlema , siis kui me ühes korteris elama hakkasime ! " " Jah , muidugi , " nõustus Helve . " Iga perekond elagu ikka omaette ! " Ning nähes , kuidas ema pestud nõud restile kuivama asetas , taipas äkki , et ta polnudki emale appi rutanud . " Anna andeks , ema , ma oleksin ju nõud võinud ise ära pesta ! " " Aitäh , mis siin ikka aidata . Ongi valmis ! " ütles Meeri tänulikult ja kuivatas käed köögirätikusse . " Kas su kõht on tühi ? Ehk maitsed mannakreemi ? Või tahad suppi ? Ma eile kontidest keetsin , üsna maitsev on . Tahad ? " " Ei , suur tänu ! " raputas Helve pead . Süda läikis , söömine ei tulnud kõne allagi . " Küll sul on ikka hea , muudkui keera aga kraan lahti ja soe vesi jookseb ! Mina pean iga kord vett pliidil soojendama , " ei saanud ta lisamata jätta . Meeri noogutas . " Alla ütles just sedasama . " " Tädi Alla ? Kas ta oli siin või ? Ma ei näinudki . " " Läks juba minema , " ohkas Meeri . " Tuleb nagu tuulispask ja kaob ka kohe . Tead ju küll , ega ta meil suurt käi , ainult haruharva . Isal pole tema vastu see vana vimm ikka veel kadunud ja ega Allagi rumal ole . Isa ju kardab , et tuleb jälle laenama . " " Olen kuulnud , " muigas nüüd Helve . " Ainult et nüüd on teised ajad , kes siis enam raha välja jagada jõuab . Ja vekslite andmine pole hoopiski moes . " " Alla meelest oleme me kõik väga jõukad . Aga seekord olid tal muud soovid , " muigas Meeri silmi tütre poole tõstes . " Mida ta siis tahtis ? " " Minu kombineed . Seda uut , mis Olli saatis . Tema pluus pidi läbi paistma . " " Kombineed ? ! " jahmus Helve . " Kas tal siis endal pesu ei ole ? " " Ta polevat selle peale tulnud , et nailonist asju tulise triikrauaga triikida ei tohi . Olevat niiviisi sinna kogemata suure augu sisse põletanud . Andsin siis talle . Ära sa ainult isale räägi ! " Ning nad naersid koos nagu kaks edevat kooliplikat . Nii nagu jõgesid ei saa teistpidi voolama panna - mida küll Siberis üritati - nii ei saa ka inimese südant sundida . Ja Ene pidi ikkagi Leole mõtlema . Ta elas üle suuri südamepiinu ning lootis oma alateadvuses nagu mingile imele , mis kõik asjad paika paneks . Ene tahtis Leoga pikemalt rääkida , süda otse pakatas tahtest välja öelda kõike , mida ta viimasel ajal endas kandma oli pidanud . Aga oma otsusest - lõpetada sõprussidemed Leoga - kavatses ta kinni pidada . Oodatud kõnelust aga ei tulnud . Kui Ene lõpuks Leod mõni päev pärast noormehe ema matuseid nägi , ei teinud too temast enam väljagi . Veidi hiljem aga jutustas sõbranna Reet , et ta oli Ene otsuse Leole juba teatavaks teinud . Selles kõiges oli muidugi Ene ise süüdi . Ta oli rääkinud sõbrannale , kuidas ta oli kuulnud Leod oma vennaga vene keeles vestlemas ja milline ootamatu löök teda oli tabanud , teada saades , et nad on venelased . Ning siis oli Ene lisanud , et ei tahaks Leoga enam üldse rääkida . Nähtavasti arvas sõbranna nüüd , et tegi Enele teene . " Ja sa ei teadnud tõesti , et ta on venelane ? " oli Reet tol korral hämmastunud olnud ning kuidagi kahtlustavalt Enet silmitsenud . " Mina küll teadsin . " " Ja mulle ei öelnud ! " Reet kehitas õlgu . " Ma arvasin , et sa tead isegi . Leo on ju kursuse popimaid poisse , mõtlesin , et tema rahvus ei loe sulle midagi . Ausalt öeldes , imestasin küll , aga pole ju minu asi sulle märkusi tegema hakata . Arvad veel , et olen kade ! Aga ära muretse , ma aitan sind ! " Nüüd oli ta abistanud . Sellega kiirendas Reet ainult seda , mis arvatavasti niigi sündima pidi . Ene aga taipas , et Leo elas nende sõpruse purunemist üle sama raskelt kui temagi . Siis aga sündis midagi täiesti ootamatut . Ühel päeval levis tudengite seas kulutulena ärev teade - mõned poisid olevat enne loengute algust miilitsasse viidud , olevat mingi kuriteoga hakkama saanud . Teadetetahvlilt rektori käskkirja lugedes läksid Ene põlved nõrgaks - nelja tudengi nime hulgas , keda ebaväärika käitumise pärast eksmatrikuleeriti , seisis ka Leonid Pimiku nimi . Ene ei teadnudki varem , et Leo eesnimi oli tegelikult Leonid . Ta luges käskkirja veel ja veel kord , kuni tähed ta silme ees hüplema hakkasid ja nõukogude õiguste aluste õppejõud hetkeks tema kõrval seisatas ning etteheitva häälega sõnas : " Otse uskumatu , mis meie seinte vahel juhtub ! Nendel neljal ei ole enam teed siia majja , küll neile kinnipidamiskohas selgeks tehakse , mis tähendab nõukogude korra mõnitamine ! " " Mõnitamine . . . " kordas Ene kogeledes , " kas siis nemad . . . ? " ja ta osutas peaga teadetetahvli poole . Õppejõud noogutas ja jätkas kindlal kõnnakul oma teekonda . Ene aga otsis ruttu üles Guido , et vennale südant puistata . Tähendab , see kuritegu polnud hoopiski mitte kriminaalne . . . Guido oli asjast teadlik . " Me mõlemad eksisime , " ütles Guido . " Tuleb välja , et Leo oli siiski täitsapoiss . Imelik , et ta sulle oma vaadetest ja tegemistest midagi ei rääkinud ! " " Tähendab , ei usaldanud , " ütles Ene solvumistundega hääles . " Oleks võinud ju . " Ent oma südames püüdis ta noormeest mõista , aeg oli ju keeruline . Ainult imestama pani asjaolu , et Leo , kes oli rahvuselt venelane , nägi elu läbi samade silmade kui selle maa põliselanikud - eestlased . Nüüd pühendas Ene end jäägitult õppimisele ja oma tunnete väljakirjutamisele . Tema sahtlisse tekkis üha uusi luuleridu , üks tundeküllasem kui teine ning Ene tundis neid tehes sisemist rahuldust . Liiga sageli tabas ta aga end Leole mõtlemast , kahetses vahel noormehele alateadlikult tehtud ülekohut , ent samas püüdis end ka õigustada . Oma nooruse kangekaelsuses sisendas Ene endale , et Leo on siiski selle rahvuse esindaja , kes peremehetseb tema kodumaal ja kellega ta seepärast ka oma elu kunagi siduda ei suudaks . Selline ta kord oli ja Ene ise ei saanud sinna midagi parata . Alla aga püüdis tütart omamoodi lohutada : " Ära noruta ! Käi rohkem väljas ! Ega maailm selle ühe poisi pärast veel kokku varise ! Inimese elus kõige hirmsam on lähedase surm , tema aga elab ! Sa mõtle sellele ! " Ene mõtleski . Aga süda oli endiselt valu täis ja must mure käis kangekaelselt tema kannul . . . Kohvik " Moskva " trepist üles sammudes tundis Lehti veidi ujedust . Saalis vaatas ta otsivalt ringi . Hommikutunnile vaatamata olid kõik lauad juba hõivatud . Ometi on praegu tööaeg - mõtles Lehti - lõunatund alles mägede taga . Tuleb välja , et inimestel on aega laialt käes , olgu ta siis kodune või töölt siia lipanu . Nii nagu ta isegi praegu . Ent juba ta märkas Räni Karmi , kes lehvitas talle eemalt aknaäärsest lauast . Ja Lehti sammus mehe poole . Räni tõusis püsti . " Kena , et tulid . " " Ma ju lubasin . Tere ! " Lehti ulatas käe , mida mees veidi kauem kui tavaks , oma käes hoidis . Siis nihutas ta tooli lauast eemale ja Lehti istus . Kui ka mees oli istunud , vaatas ta Lehtile naeratades otse silma ja tegi ettepaneku : " Tellime enne kohvi ja siis räägime ! Ma ju ütlesin telefonis , et mul on tähtsad jutud ! " Räni viipas ettekandjale . " Nii ma kuulsin , jah , " ütles Lehti veidi reserveeritult . Ettekandja tuli nende laua juure . " Mida sa kohvi juurde soovid ? " Lehti täheldas , et mees hakkas teda taas sinatama . Helve juures pöördus ta küll tema poole teie-vormis ja Lehti oli sellest isegi mingit kergendust tundnud . " Ma palun ühe teekoogi ! " Nad vaikisid kuni tellitu laual oli . Lehti rüüpas mõnuga kuuma kohvi ja mõtles : hakka juba pihta , et asi ühele poole saaks ja mina tööle tagasi . Mees nagu luges ta soovi silmist ja hakkaski pihta . " Nüüd ma siis tean ! " Lehti vaatas küsivalt mehe poole . " Ära nüüd tee selliseid süütuid silmi midagi , sul pole enam mõtet tagasi ajada . Ma kuulsin ju , Helve rääkis mulle sinust ja panin ise veel kaks ja kaks kokku . " " Mida Helve minust teadis rääkida ? " " Seda , et tahtsid väga last . Ja siiamaani ei pidavat keegi teadma , kes su lapse isa on . Siis juba hakkasin kahtlema , aga kui ma Pisi-Greta sünnipäeva teada sain , läksid mu silmad päris lahti ! Ütle palun mulle nüüd ise ja ausalt , on Pisi-Greta minu laps ? " Lehti kahtles küll viivu veel , kuid leidis siiski , et pole enam mõtet peitust mängida . Räni teab seda nüüd niikuinii ja küllap tuleb see lugu ükskord tõepoolest sirgeks rääkida . Ta arvas seda kohe , kui mees talle helistas , kuid väike lootussäde püsis siiani , et ehk Ränil on hoopis midagi muud tähtsat talle teada anda . " Miks sa vaikid ? Ütle juba , kas Pisi-Greta on minu laps ? " " Jah , on küll , " vastas nüüd Lehti ja vaatas julgelt mehele silma . Häbeneda polnud tal ju midagi . " Ent mulle paistab praegu , et see ei tee sulle rõõmu ? " " Teeb ikka . Nagu sa vist ise märkasid , hakkas see laps mulle kohe esimesest hetkest meeldima ja mulle teeb rõõmu , et mina ka meeldisin talle . Aga mind häirib hoopis midagi muud , Lehti ! " " Ma tean , mis see on - sa tahad , et Helve seda teada ei saaks . Ole kindel , ei saa ! Ei tema ega mitte keegi teine . Juba kolm aastat pole sinu jälile saadud ! Isegi minu tädi Allal pole sinust aimugi , tema muuseas suudab tavaliselt kõik välja nuhkida . Aga mina nõuan sinult samuti vaikimist , Räni ! " rääkis Lehti ebatavaliselt tuliselt . " Ei , sa ei saanud minust aru , ma ei räägi vaikimisest . Mind häiris ainult see , et sina kasutasid mind lihtsalt ära . " " Mis sa sellega öelda tahad ? Räägid sellise häälega , nagu oleksin sind vägistanud , " ütles Lehti häiritult . " Jäta , Lehti ! Saad aru küll , mida ma silmas pidasin - sa ei armastanud üldse mind , võib-olla ma ei meeldinud sulle , tahtsid ainult last ja kui jäid rasedaks , saatsid mind kuradile . Kas oli nii ? " " Oli siiski veidi teisiti . Esiteks sa meeldisid mulle , isegi väga , muidu ei oleks ma sind ju oma lapsele isaks valinud . Ja kui ma hakkasin last ootama , ei saatnud ma sind mitte kuradile , nagu sa ütlesid , vaid ma tahtsin seda last ainult endale ! Ma ei tahtnud sulle öelda , sa oleksid kindlasti mulle abielu pakkunud , kuid ma ei tahtnud enam abielluda . " " Kuid abiellusid siiski ! " " See tuli mitme aasta pärast . Ja Vallo on mees , keda ma tõeliselt armastan . " " Mitte nagu minuga , et ainult meeldisin veidi , " oli Räni eneseuhkus haavatud . " Sinuga oli teisiti , jah . Ma ei taha valetada . Kuid sa meeldisid mulle tookord tõepoolest . " " Miks sa rõhutad sõna " tookord " , kas ma nüüd siis enam ei meeldigi ? " " Ära ole tähenärija . Sa meeldid mulle praegu ka , aga nüüd on see teisiti , oled mulle peaaegu sugulaseks hakanud . Ja sinulgi läks ju hästi . Helvega klapite te suurepäraselt ja olen kindel , et tema armastab sind tõeliselt . " " Ma arvan , jah . Kulla Lehti , mul on lõppude lõpuks ikka kõvasti vedanud . Olin nii kaua vanapoiss , aga lapsi olen alati armastanud . Ja nüüd , mil ma olen abielus ja poolsada aastat turjal , selgub , et mul on kena tütreke , mõne aja pärast aga saan teistkordselt isaks ja siis on mul koguni kaks last , " rääkis Räni ja lisas : " Kahe erineva kauni naisega . " " Saatuse teed on kummalised , kas sa pole sellele mõelnud ? " " Isegi äraarvamatud , " täiendas mees mõtlikult . Viivu vaikiti , mõne aja pärast küsis Räni : " Ütle , kas ma tohin Pisi-Gretale vahetevahel mõne kingituse teha , või midagi talle osta . " " Ainult siis , kui seda koos Helvega teete . Pisi-Gretal on oma isa , kes tema eest hoolitseb . Oleme kokku leppinud , Räni , ja jääme sõpradeks ! " Lehti sirutas mehele üle laua käe . " Muidugi jääme ! Aga kui sa ehk veidi rohkem tahad , olen rõõmuga nõus ! " ütles mees muiates . Lehti jättis mehe märkuse tähele panemata . Ta tõusis ja ulatas mehele juba kolmandat korda kätt . " Hüvasti , Räni ! " Nüüd saabus aeg , mil Helve oma eluga rahul oli . Praegu oli ta veel dekreetpuhkusel ning nad olid Räniga otsustanud , et Helvel tuleb koju jääda poisi aastaseks saamiseni , aga vast ehk rohkemakski , sest aastast last oleks olnud ennatlik lastesõime panna . Ka tööl oli lubatud tema ametikoht säilitada , ülemus E Soidla käitus temaga nii nagu poleks nende vahel mingit arusaamatust olnud ning suhtus Helve rõõmuks temasse nagu teistessegi ametnikesse . Nii et selles suhtes näis kõik korras olevat . Krislini lasteaeda viimine oli nüüd Räni õlgadele jäänud . Ränil oli õnnestunud Tervishoiuministeeriumi kaudu " Moskvitši " ostuluba saada ning sellega liikudes ei olnud tal erilist vaeva oma kohustusi täita . Nii oli ka Helvel kergem , kahe lapsega kodus olemine oleks talle pisut ülejõu käinud , sest pärast sünnitust tundis ta end sageli väsinuna , poiss oli rahutu , nuttis öösiti ega lasknud ka Helvel magada . Pealegi polnud Helve veel täielikult suutnud paraneda talvel põetud ägedast bronhiidist . See vaevas ja kurnas teda nii , et Helve juba kartis end nende sagedaste köhatamiste pärast kopsutuberkuloosi põdevat . Ent Räni hajutas naise kahtlused kiiresti ning Helvel jäi üle ainult kuulata oma arstist mehe rahustavat nõuannet - viibida palju värskes õhus , seejuures aga mitte sisse ahmida liigset külma õhku . See oli Helvele üsna meeltmööda , sest väikesel Peedul oli pärast jalutuskäike alati hea uni ning siis sai ka Helve puhata . Oma jalutuskäikudel põikas Helve sageli sisse ka vanemate koju - nad elasid samas rajoonis Mustamäe polikliiniku läheduses . Vastvalminud majade vahelt olevat pargist läbi jalutades kohtas ta siin kord ka Ervinit ja Tanjat . Tanja kummardus kohe last vaatama , puudutas magava poisi punapõski ja ohkas sügavalt . Nüüd meenus Helvele tema külaskäik Ervini juurde ning sealt eestleitud venelanna Tanja lapselikult välja öeldud sõnad : " Meil oleks ka laps olla võinud , aga me tegime aborti . " Tänu taevale , et tema , Helve , Ulvi nõuannet selles osas kuulda polnud võtnud . Vennanaine oli talle tema rasedusest kuulda saades selgeks teinud , et Helvel tuleks arvestada oma isaga , see võiks teda solvata . Helve aga teadis , et oma nõudmistes poleks isa kunagi nii kaugele läinud ega teinud Ulvi jutust lihtsalt väljagi . Tanja aga aina imetles poissi . Nüüd sai Helve kuulda , et Tanja vanemad on Kišinjovist juba ammugi Eestisse elama asunud ning et nende kodu asus samuti Mustamäel . Tanja vanematele oli saabudes kohe uue korteri võtmed kätte antud ning töökohadki Leningradi maanteel " Dvigatelis " olid neid ees oodanud . " Mu vanaisal on ka hea töökoht , " oli Tanja uhkelt seletanud . " Ta on tehase eriosakonna ülem . " Tanja jutuvada kuulas Ervin tõsise vaikimisega ega lisanud omalt poolt muud kui lahkumisel kuidagi vabandavalt lausutud tervitussõnad Helve vanematele . Pärast seda ainsat korda polnud Helve Ervin Tiiki ega Tanjat siinkandis nägema juhtunud . Aga tervitused andis ta edasi . Meeri ei pannud sugugi imeks , kuuldes , et järjekordne perekond Venemaalt on uues rajoonis peavarju leidnud . Mustamäe näis olevat venelaste linnaosa . Jah , siin võis tänavail eesti keelt harva kuulda , ka teenindamine poodides toimus põhiliselt vene keeles . Kõigele vaatamata oli Helve rahul . Pärast Räniga tagasihoidlikku registreerimistalitust kolis ta mehe juurde ja nüüd oli temagi Mustamäe elanik . Helvet rõõmustas ka asjaolu , et Krislin sai omaette toa . Pea see kooliaegki ei tule ja siis on lapsel seda vaja . Helve lootis , et ka isa elab tema rahulolule kaasa , ent taipas peagi , et isa oleks soovinud tütre elukäigule teistsugust lahendust . Mitte et talle Räni poleks meeldinud , ei seda mitte , aga Georgi häiris see , et laps oli sündinud liiga vara . Inimesed võisid teha kaksipidi arvamisi , just nagu oleks tema tütar juba oma kadunud mehe elupäevadel abielu rikkunud . Mõte häiris Georgi . Ent peagi harjus ta märkama , et tema arvamused tegid tütrele haiget . Seda soovis aga tütart armastav isa kõige vähem . Ta tegi suuri pingutusi oma vaadete muutmiseks ning keelele kerkinud sõnade allasurumiseks . Lõpuks see õnnestuski . Ning isa ja tütre vahekord omandas endise värvingu . " Ja mida mul ongi Helvele ette heita , " kinnitas Georg mitmel korral iseendale , " paremat meest kui Räni Karm - lugupeetud ja tuntud kirurg - ei oleks ma oma tütrele osanud tahtagi . " Ainult haruharva , kui väimees oma läbiviidud operatsioonidest rääkis , märkas Georg tema sõnades kerget üleolekut . Aga see ei seganud Georgi . Peaasi , et Helve oli rahul . Ja seda Helve oli . Jah , Helve oli tõepoolest rahul ! Kuni ühel päeval märkas , et Räni on kuidagi endassetõmbunud ja tõsisemaks muutunud . Kadunud olid igapäevased lõbusad repliigid ning õrnusigi jätkus laste jaoks rohkem kui naisele . Siis äkki meenus Helvele , et see kõik sai alguse pärast üht Räni harvadest Haapsallu sõitudest . Helve teadis , et Räni oma vanemate surma-aastapäeva ei unustanud kunagi . Ka Helvega kooselu päevil võttis ta ette käigu sellesse väikesesse rahulikku linna , et asetada lillekimp ema kalmule , kellel oli sünnipäev . Teel kalmistule aga keris Räni mälestustelõnga tagasi ja jutustas Helvele oma poisikesepõlve tegemistest . Seekord aga jäi Helve koos väikese Peeduga koju ning Räni oli oma teekonnale kaasa võtnud Krislini . Pärast jutustas tüdruk õhinaga , kuidas nad onu Räniga surnuaiale olid sõitnud . " Ja tead , ema , " vadistas tüdruk rõõmsalt , " me nägime seal surnuaias ühte armast poissi . Küsi onu Räni käest , kui sa muidu ei usu . Onu Räni veel võttis kaabu peast ära , kui ta seda poissi vaatas , tõstis vankrist välja ja hopatas teda , aga mind ei lubanud . Ütles , et mine ja jaluta ringi , aga mina ei läinud . Siis nad rääkisid tükk aega juttu , ainult et see poiss ei osanud talle midagi vastata . Ma arvan , et ta vist ei osanudki veel rääkida . Või oli venelane , ma ei tea . " Helve kuulas ükskõikselt tütre sädistamist . Peedu oli öösel rahutu olnud , Helve juba kartis , et poiss on haigeks jäänud . Ta oli poisi juures terve öö valvanud ning alles hommiku eel koos Peeduga suigatanud . Aga pea oli ikka veel uimane . " Kellega see poiss seal siis oli ? " päris Helve , et mitte oma vaikimisega last solvata . " Ühe võõra tädiga . See tädi oli onu Räni tuttav . " " Onu Ränil on Haapsalus palju tuttavaid , " vastas Helve ja olles kinni oma mõtetes , jätkas ohates : " Aga sinu vennake oli täna öösel rahutu . Ei maganud ise ega lasknud ka minul puhata . " " Kas ta on haige ? " " Palavikku ei olnud , talle tulevad vist hambad . Üks kiku juba paistiski . " " Ma tahan ka näha ! " kilkas tüdruk rõõmsalt . Nad läksidki vaikselt teise tuppa , kus väike tumedapäine elavate silmadega poiss endale parajasti sõrmi suhu toppis . " Jah , " ütles Krislin vanainimeselikult . " Täpselt sama nägu poissi ma Haapsalus nägingi ! " " Väikesed lapsed on peaaegu kõik ühte nägu , " naeratas Helve ja tundis äkki , kuidas mingi ehmatamapanev eelaimdus ta südant valusalt pitsitama hakkas . Juba tund aega oli Greta istunud oma ülemuse ja sõbra Volli Sööreni juures haiglapalatis , kuid haige polnud veel silmi avanud . Külastusaeg on varsti läbi ja pole saanudki Volliga kõnelda , mõtles Greta nukralt . Haige peahaav oli sidemega kinni seotud , kuid see oli veidike allapoole nihkunud ja Greta püüdis seda kohendada . Haige oigas , ent silmi ei avanud . Vaene mees - mõtles Greta - ei tea , kas enam üldsegi paraneb ? Ehk jääb elu lõpuni invaliidiks ? Õnnetus algas ju mehe silmadest , mis järjest aina halvemaks läksid ja mida mees püüdis teiste eest varjata . Greta oligi just sellepärast muretsenud , et Volli võib halva nägemise tõttu mõne ettearvamatu sammu teha ja isegi auto alla jääda . Nii oligi juhtunud . Volli sai autolt tugeva tõuke ja viibis nüüd juba nädalapäevad peapõrutusega haiglas . Esimestel päevadel ei lubatud kedagi vaatama - olukord oli liiga kriitiline . Kui siis Greta püüdis Volli juurde minna , öeldi talle , et niivõrd raske haige juurde lubatakse ainult lähedasi perekonnaliikmeid . Vollil aga polnud enam lähedasi , teadis Greta . Täna käis Greta peaarsti jutul ja tal õnnestus külastusluba välja kaubelda . Ehk ka sellepärast , et arsti üteluse kohaselt oli kannatanu seisukord mõnevõrra paranenud . Siin lamas mees abituna ja üksikuna ja Greta tundis sügavat kaastunnet tema vastu . Ta oli selle inimesega juba kauges minevikus tutvunud , pilvitul ja helgel eestiajal . Volli töötas toona tema õemehe riideäris müüjana . Greta mäletas , kui ta veel noore naisena mõnikord õemehe äris ostusid tegi või ehk niisama ka Bernhardit külastas , vaatas Volli teda igakord veidi kohatu uudishimuga , aga tema pilgus ei puudunud ka imetlus . Kui neljakümnendal aastal õemehe äri võõrandati ja Volli ülendati kauplusejuhatajaks , tundis Greta mehe vastu kibedust ja küllap ei püüdnudki seda tema eest varjata . Alles siis , kui Greta Siberist tagasi tuli ja Volli juures juba ise müüjana töötas , õppis ta toda inimest järk-järgult rohkem tundma ja ajapikku hakkas meest hindama . Isegi austama , kui teada sai , et Volli oli see , kes aitas Bernhardil okupeeritud Eestist põgeneda . Sealtpeale said nad väga hästi läbi . Kord tegi ju Volli talle isegi abieluettepaneku , ent see oli tundunud Gretale kohatu ja selleasemel , et olla ehk isegi meelitatud , oli ta solvunud . Ent mitte kunagi hiljem ei võtnud Volli seda teemat enam üles , nagu poleks seda kunagi olnud . Ehk ei olnudki , mõtles Greta praegu , ehk toimuski kõik ainult tema kujutluses . Tema elus oli niivõrd palju sündmusi ette tulnud , et tagantjärele neile mõeldes ei tajunudki alati - mis oli tõeliselt juhtunud ja mis ainult mõte või kujutelm . Jah , Volli austas teda ja hindas tema tööd . Greta oli ju eestiaegne inimene ja ka tööd ei tahtnud ta teha alla oma võimete . Kõike seda mõtles Greta praegu siin haigevoodi ees . Bernhardile tegi Volli küll hindamatu teene - ta aitas teda vabasse maailma . Kuid kas ta aitas ainult Bernhardit ? Greta mõtles - kas mees pole mitte seotud veel mõne teise samalaadse looga ? Ta ei teadnud küll fakte , kuid mingi sisemine tunne ütles talle seda . Või tuli see mõnest juhuslikult pealtkuuldud telefonikõnest või lausest . Võib-olla äratas need mõtted üks võõras mees , kes mõnikord peale kaupluse sulgemist tuli Volli poole ja temaga kabinetis poolihääli vestles . Viimasel ajal oli Greta ju tihti koos Volliga jäänud ületunde tegema , püüdes mehele silmi asendada . Volli ise ei olnud iialgi midagi maininud , ega ka mingit vihjet andnud . Aga siiski - sähvas järsku Greta ajus kui välk selgest taevast . See oli vist pool aastat tagasi , kui Volli talle ütles , et kui temaga peaks midagi juhtuma , siis võtku Greta otsekohe raudkapi ülemisest sahtlist - mis avaneb veel eraldi võtmega - võtku sealt välja üks ümbrik ja saatku see viivitamatult adressaadile tähitud postiga . Greta oli toona talle vastanud , et olgu mees mureta , loodetavasti enam ei juhtu midagi halba . Volligi lootis sama , ent ta palus seda nii igaks juhuks , kindluse mõttes , kuna see ümbrik sisaldab väga tähtsat infot , meile kõigile , eestlastele , rõhutas Volli , ja hoidku taevas , kui see võõrastesse kätesse satub ! Ja Greta oli lubanud , et toimetab selle tähtsa kirja isiklikult kohale . Ent Volli keelas seda , ta ei tahtvat , et Greta end sellesse ohtlikusse asjasse segaks . Greta küsis tookord veel , et miks Volli seda kirja enda juures üldse hoiab , saatku see nüüd kohe ära . Ei , kostis Volli , need andmed peavad mitme inimese käes olema , nii on kindlam . Ja kuna Volli selle kohta rohkem seletust ei andnud , kinnitas Greta uuesti , et ärgu muretsegu , tema saadab selle kirja otsekohe ära , kui tõesti niisugune olukord tuleb . Aga loodame , et seda polegi vaja , oli Volli teema lõpetuseks öelnud . Aga nüüd kummatigi oli Volliga õnnetus juhtunud ! Armas aeg , ta oleks ehk juba pidanud selle kirja teele läkitama ? See võiski juba sattuda kellegi võõra - hoidku veel , et vaenuliku - silma alla ! Aga ei , selle seifi sisemise sahtli võti on ju ainult Vollil ja teise andis mees temale . Kapi peavõti on aga ka Volli asetäitja käes . Greta mõtted muutusid ärevaks . Peaks nüüd ometi Volli ärkama ! Saaks küsida tema enese käest , et kas on juba aeg kiri teele saata ? Ta kohendas mehe tekki ja lootis , et haige avab silmad . " Kas soovite ehk juua ? Ma tõin teile jõhvikamahla , " küsis Greta . Haige noogutas silmi avamata . Greta ulatas kruusi mehe suu juurde ja too jõi mitu ahnet sõõmu . " Suur tänu , õde , " sosistas haige . Kui hea , et ta ometi ärkas , mõtles Greta ja selgitas : " Ma olen Greta . " " Suur tänu , õde , " kordas mees ja küsis siis katkendlikult ja hingeldades : " Kuidas . . . ma . . . saaks . . . teile tasuda . " Greta ohkas . Isegi niivõrd raske haige tunneb materiaalset kohustust halastajaõe ja arstide vastu . Selleni on nüüd viinud see kiidetud ja kuldne tasuta arstiabi . " Mulle ei ole mingit tasu vaja , " püüdis nüüd Greta rahulikult ja aeglaselt lausuda , " olen ju Greta ! Kas te nüüd tunnete mind ära ? " Ja Greta silitas haige kätt . Kuid Volli ei avanud silmi . Ent ta tõstis aeglaselt Greta käe oma huulteni ja suudles seda . Ta tunneb mind ikkagi ära , mõtles Greta . Kumbki aga ei suutnud rohkem rääkida . Haige kurnatusest ja Greta hingeliigutusest . Las ta puhkab , siis küsin kirja kohta - mõtles Greta . Ent samal hetkel tuli õde palatisse , vaatas haiget , katsus ta pulssi ja ütles vene keeles : " Palun lahkuge ! Haige olukord on halvaks läinud ! " Greta tõusis kuulekalt püsti , kuid teinud vaid paar sammu , palus õde : " Ma oleksin veel veidi tema juures ! " " Ei , pole mõtet . Ta ei taju enam midagi ega tunne teid ära ! " oli õde keelavalt resoluutne . " Ta tundis mind , ta suudles just minu kätt , " seletas Greta sosinal . " Või suudles teie kätt ! " ütles õde halvustaval toonil ja näitas käega ukse poole : " Minge kohe , ma kutsun arsti ! " Gretal ei jäänudki muud üle kui alistuda . Ta vaatas veelkord Volli poole ja lehvitas , ehkki mees seda ei näinud . Ent Greta lootis , et haige ehk tajus seda . Homme tulen tagasi - tõotas ta endale . Kuid kiri ei anna enam oodata - mis siis , kui kauplusejuhataja asetäitja laseb selle väikese laeka lahti muukida ? Ta istus ju nüüd , nagu asetäitjale kohane , Volli toas . Ei , otsustas Greta hoobilt , seda tuleb teha juba täna õhtul . Ta vaatas oma randmekella - juba veerand kaheksa . Kauplus on nüüd suletud . Õnneks pole Volli oma asetäitjale õpetanud iseenda halba kommet ületunde teha . Jõudes tänavale , hakkas Greta kiirustades kaupluse poole minema . Kohale jõudes avas ta ukse oma võtmega . Siis ruttas ta edasi juhataja kabinetti . Ent ka see oli lukku pandud . Kuid Greta teadis , et võti asus leti all naela otsas . Enne kui ta võtme haaras , pani ta oma käekoti mehhaaniliselt leti alla , sinna , kus see tal tööl olles tavaliselt seisis . Jõudnud juhataja kabinetti , hingeldas Greta erutusest ja raudkapi ketas ei tahtnud ta värisevatele kätele alluda . Ent lõpuks hakkas ketas siiski liikuma ja uks avanes . Greta ei pannud tähele , mida see kapp sisaldas , teda huvitas vaid ülemine väike laegas , mis avanes kergelt . Ja seal lamaski mahukas ümbrik ning Greta libistas selle oma mantli sügavasse taskusse . Raudkapi sulgemine läks juba hulga kergemini . Greta tahtis ruttu siit välja saada . Tal oli alateadlik hirm ja paha eelaime hinges . Saaks vaid kähku minema . Olles just Volli kabineti ukse sulgenud , kuulis Greta auto pidurdamist ja see kostis väga lähedalt . Greta hiilis akna juurde , et piiluda , mis seal väljas nüüd toimub . Kuid samas paisati uks lahti ja ta nägi kaht miilitsavormis meest ennast põrnitsemas . Nüüd alles meenus Gretale , et kauplusel on ka signalisatsioonivalve . Volli oli ju igal õhtul valvesse teatanud mingi koodi . Kuidas tal see küll enne ei meenunud ? Mida nüüd neile enesekaitseks öelda ? Ent talle ei antudki aega mõtlemiseks . " Kes te olete ja mida siit otsite ? " nõudis vanem miilits vene keeles . Greta ütles oma nime ja lisas , et töötab äris müüjana . " Miks te pärast kaupluse sulgemist ja valvele teatamist sisse tungisite ? " küsis nüüd noorem miilits juba eesti keeles . Greta ajas nõutult käed laiali . Aga see , et tal mitte midagi käes polnud , andiski ühe võimaluse . " Ma unustasin oma käekoti maha ja korterivõtmed on selle sees ! " " Aga kust te kauplusevõtmed saite ? " " Need olid mul mantlitaskus . " Noorem miilits tõlkis Greta poolt öeldu sõnasõnalt venelasele . " Kus teie käekott siis on ? " uuris juba venelane edasi . " Ma pole veel üles leidnud . Arvasin ise , et jätsin ta taha peegli juurde , kuid seal seda polnud . Kui lubate , ma vaataksin veel ringi ! " " Mis meil enam lubada , olete juba jämedalt eeskirju rikkunud ! " " Ma palun vabandust ! " " Vabandamine ei aita enam midagi ! " oli venelane range . " Nüüd tuleb teil seletuskiri teha ! " " Jah , sellest te küll ei pääse , " täiendas noorem miilits eesti keeles , " seni kui vastutav töötaja kohale ilmub , võite oma käekotti otsida ! " Greta kõndiski miilitsate valvsa silma all mööda kaupluse ruume ringi ja tundis end korraga lapsena , kes mängib " külma ja sooja " mängu . Jõudes ringiga leti juurde , kummardas ta ja teatas : " Nojah , siin see ongi ! " Ta tõstis veidi võidurõõmsalt koti üles , suutes seejuures juba rahulikult sellele situatsioonile vaadata . Õnn oli , et ta selle koti leti alla oli pannud , muidu poleks millegagi end välja vabandanud . Kuid tema rahu oli siiski ennatlik . Ärritatud kauplusejuhataja kohusetäitja ilmus kiirustades sisse . Ta oli noorepoolne naisterahvas ja siia kauplusesse suunatud lootuses , et varsti täitub endise juhataja pensioniiga ja ametikoha saab tema endale . Et seda endale kindlustada , oli ta kiiresti ka parteisse astunud . " Mis teil lahti on ? " nõudis ta rangelt , ja vaadates Gretat vaenulikult , päris : " Mida teie siin teete , seltsimees Jaari ? " Ent Greta asemel hakkas olukorda selgitama noorem miilits . Ta kõneles sedasama , mida Greta oli äsja selgustanud , lisas ainult veel juurde , et ka käekott on üles leitud . Juhataja asetäitja vaatas nüüd Gretale päris hävitava pilguga otsa . Talle ei olnud see töötaja algusest peale meeltmööda , kuna märkas , et too on juhataja eriline soosik . Greta tööviljakust ta aga ei märganud , või ei tahtnud märgata . " Kas teil on ehk mingeid kahtlusi ? " päris vene keelt kõnelev miilits ja lisas : " Ega ikka vist inventuuri tegema hakka ? " Kuuldes , et üks miilits on venelane , läks juhataja asetäitjagi teisele keelele üle ja hoidis seda joont lõpuni välja . " Täna jäi kassaraha panka viimata ja see pandi rahakappi ! " teatas ta nüüd ja riivas pilguga oma alluvat . Greta tundis , et veri tarretub soontes . Kas raha oli ikka kapis ? Kui ei , siis aetakse seegi tema süüks . Kas tõesti saab ta veel vanas eas varga märgi otsaette ? Üks ärev mõte ajas teist lausa taga . " Loeme kohe komisjoni juuresolekul kassaraha üle ! " tegi noorem miilits ettepaneku , minnes samuti vene keelele üle . Kõik siirdusid Volli kabinetti , kust Greta hiljuti väljunud oli . Kapp tehti lahti . Vanem miilits nõudis endale kassadokumendid . Ja asus raha lugema . Ta loendas raha kuuldavalt otsekui numbreid õppiv koolipoiss . Selgus , et üheksateist rubla oli ülejääki . Noorem ütles : " Teie kassapidaja on täna vähemalt üht ostjat petnud . " Ajutine kauplusejuhataja oli näost plekiliseks muutunud ja nüüd vaatas ta Gretat lausa vihkavalt . " See on mingi arusaamatus , " pomises ta miilitsatele . " Mis ikka , lõpetame asja ära ! " tegi noorem ettepaneku . " Kuidas nii ! " imestas Greta ülemus ja osutas käega tema poole : " Jaari rikkus jämedalt eeskirju ! " " Tema teeb meile seletuskirja ! " teatas venelane . " Kas kohe praegu ? " küsis Greta . " Muidugi . Siis saame asjad ühele poole . " Greta istus Volli laua taha ja hakkas paberile oma kaupluses viibimise põhjusi üles tähendama . Venelane seisis ta selja taga ja jälgis tema tegevust . Mida ta nüüd vaatab , mõtles Greta , ise ei oska vist ladina tähtigi . " Tehke ruttu ! " kamandas Greta ülemus , " siis saame lõpuks minema ! " " Peaasi , et kõik saab täpselt kirja pandud , " tähendas noor miilits . Ja Greta mõtles , et kõik kolm on tema vastu vaenulikult meelestatud ja vaatavad praegu talle igas mõttes ülevalt alla . Aga Gretat see ei häirinud , ta tundis isegi rahuldust , et temal pole kohta kommunistide tallalakkujate keskel . Nii kirjutas ta äsjajuhtunu täpselt ja üksikasjalikult paberile . Tehes seda vihuti liiga pikalt ja koguni veidi kirjandusliku stiiliga . Kui seletuskirjale sai punkt pandud , ulatas Greta selle eestlasest miilitsale ja ütles : " Palun veel kord vabadust ! " Noorem mundrimees vedas suu veidrale grimassile ja ütles : " Mis teha , juhtub . " " Nüüd võite lahkuda ! " lubas venelane . Greta soovis head õhtut ja läks , silme ees aga praeguse ülemuse nägu , mis rääkis selgemalt kui sõnad , et tema seda lugu küll ei andesta . Hommikul enne tööleminekut ruttas Greta postkontorisse ja saatis Volli kirja Tartusse . Adressaadi nimi oli talle võõras . Siis läks ta juba kerge südamega tööle . Õhtul üleelatu ei tundunud enam häbina . Oluline oli vaid see , et Volli soov sai täidetud ja seda püüab ta õhtul talle haiglas teatada . Kuid jõudes kauplusesse , kutsuti ta samas telefoni juurde . Helistas haiglaarst , kes teatas , et Volli Söören oli öösel surnud . Tuul kandis tuppa vihmajärgset õhuvärskust ning lõi siis plaksatades akna kinni . Helve tõusis ja sulges närviliselt kremooni . Siis hakkas ta uuesti kirjutuslaua laekas tuhnima . Ent just nüüd , mil tal oli kiire , ei leidnud ta otsitavat . Räni oli ju muidu nii hoolas - temal on alati kõike , nii ümbrikuid , paberit kui ka kirjamarke , isegi lennuümbrikuid koos margiga . Pidas ta ju regulaarset kirjavahetust oma venna Kulloga . Tema ise , Helve , oli selles suhtes pisut hooletum , üks kiire ajas alati teist taga . Kirja kirjutaminegi oli tema meelest üks suur ettevõtmine ja nüüd , kus ta sellega hakkama oli saanud , ei leidnud ta kirjamarki ega ümbrikut . Tähendab , tuleb enne poodi minekut siiski postkontorist läbi minna ja kiri Lainele saata , muidu see ununeb . Tookord , pärast tädi Ollilt küllakutse saamist , oli Helve muidugi tänanud kutse eest ja hiljem teatanud , et sai eitava vastuse . Sellele oli järgnenud Chicagost kiire vastus - andku Helve paberid uuesti sisse ja kui vaja , saadetakse talle ka uus kutse . Kutse oli tõepoolest vananenud , tähtaeg kehtis ju ainult üks aasta . Sel ajal aga toimus Helve elus rida muudatusi . Elu otsekui haaras ta oma keerisesse ja andmata iseendale aega pärast Rolandi surma leinaaja pidamiseks , tormas ta vähem kui pool aastat hiljem siduma oma elu uue mehega . Sündis väike Peeter , keda hellitavalt Peeduks hakati kutsuma . Kõigest sellest kirjutaski Helve täditütrele , et vabandada oma hiljaksjäänud vastamist . Ent reisimise mõtted oli ta maha matnud . Ja nüüd siis ootamatult see uus kutse ! Ei , sellest ei tule midagi välja , täida ainult asjata igasuguseid pabereid ja ainult selleks , et eitavat vastust saada ! Keelas ju isa kategooriliselt teatud isikutelt abi palumise . Pealegi oli Helve seotud lastega . Krislini oleks ehk mõneks ajaks vanaema hooldegi jätta võinud , aga väike Peedu vajas ema hoolt . Nii et jumalaga reisimise plaanid ! Tusaselt tuhlas Helve veel kord sahtli põhjas , tõmbas igaks juhuks ka ülemise sahtli lahti , tekitas sealgi oma sorimisega pisut segadust , kui äkki ta näpuvahele mingi kviitung sattus . Ükskõikselt heitis Helve sellele pilgu , märkas kviitungil summat viiskümmend rubla ning kortsutas kulme . Jälle oli Räni tellinud mingit kallist meditsiinialast kirjandust , mõtles Helve mitte eriti rõõmsalt . Samas püüdis ta meest õigustada . Oli ju Ränil arsti kohta küllaltki korralik palk , ta töötas pooleteist kohaga ja võis seda endale lubada ning küllap oli see talle ka vajalik . Aga siiski - üks neljandik sellest raamatute peale välja anda oli ehk pisut palju . Helve pani kviitungi tagasi sahtlisse , tegi selle aga kohe uuesti lahti , et silmapilti kontrollida . Ja tõepoolest - tal oli õigus - raha lähtekohaks oli märgitud Haapsalu . Imelik , ega siis Räni oma raamatuid ometi Haapsalust ei telli ? imestas Helve , pani kviitundi uuesti tagasi teiste paberite hulka ja lükkas sahtli kinni . Korraga helises telefon . Helve tõstis tusaselt toru , ta oli just tahtnud toast lahkuda , ning kortsutas kulmu , kui kuulis Ulvi häält teisel pool lausumas : " Tere , Helve ! Ega sa täna poes ei käinud ? Ma tahtsin ainult küsida , ega sa juhuslikult ei tea , kas seal mineraalvett oli ? " " Ei tea . Pidin just praegu välja minema , ma võin vaadata , " pakkus Helve . " Kas helistan siis sulle ? " " Ei , ei . Kui sa ei tea , ega sest pole midagi , ma nii igaks juhuks . Ma lähen siis ise vaatama ! Lähed kohe või ? " " Jah . " " No siis ehk näemegi veel . Ma lippan ka . " Helve haaras esikust kostüümjaki ning ruttas välja . Juba eemalt nägi Helve sirge selja ning sihvakate säärtega tuttavat kuju . Nüüd , mil Helve Mustamäel elas , kohtusid nad sageli ja Helvel polnud nende kohtumiste vastu midagi - vennanaisega tänaval mõni sõna juttu ajada on ju hoopis midagi muud kui päevade viisi üht ja sama elamispinda jagades kokku puutuda . Pealegi oli neil kui noortel emadel meeldiv vahetada muljeid laste kasvamise üle . Ainult vahetevahel käis Ulvi eriline omadus - oma tahtmist teistele peale suruda - talle pisut närvidele . Aga Ulvi kui arst oli harjunud oma patsientidest targem olema ning ilmselt tundis ta sama tarvet ka teiste inimestega suheldes . Nii vähemalt arvas Helve ning püüdis vennanaist mõista . " Saimegi kokku , " naeratas Ulvi ja andmata aega Helvel vastata , jätkas : " Georg armastab kangesti mineraalvett juua , ma vaatasin järele , see oli otsas . Mõtlesin siis , et toon paar pudelit . Kas lähme edasi ? " " Ja ainult sellepärast tulidki välja ? " imestas Helve vennanaise kõrval edasi astudes . " Jah . Pärast lähen võib-olla Reneega oma vanaema vaatama , pole teda ka juba hulk aega näinud , Georgi pärast on alati nii suur mure , et . . . " Ta vaatas usalduslikult Helve poole : " Omavahel öeldes , väljas saab veidi vabamalt hingata ka . Sa ju tead küll oma venda - tema tõsidus ajab vahel lausa hirmu peale . Aga teie ? Kuidas sina ka oma uue abikaasaga elad ? " " Hästi . Räniga on lihtne hästi elada . Kui tal ainult nii palju tegemist ei oleks ! Ja siis uurib ta veel igasugust meditsiinialast kirjandust , üritab ikka dissertatsiooni lõpetada . Nüüd tellis jälle mingi raamatu või õpiku viiekümne rubla eest ! " Helve ohkas kergelt . " On alles mehed , " naeris Ulvi . " Hillar ei jäta ka ühtegi ilmunud raamatut ostmata . Õnneks on need odavad . " " Viiskümmend rubla pole sugugi odav . " " Ega pole küll , " nõustus Ulvi . " On vist mõni saksakeelne ? Georg ju tellib oma tehnilist kirjandust ka Saksamaalt . Aga minu teada on need küll poole odavamad . Sa võiksid ju Ränilt aru pärida . Ärgu telligu nii kalleid raamatuid , meie poodides on ka venekeelseid teatmeteoseid ja need on üsna odavad . Tee talle asi selgeks . " Ennäe mul õpetamist , mõtles Helve häiritult , juba hakkab peale ! " Eks ta ise tea , " vastas Helve hetke pärast . " Ega ta seekord Saksamaalt tellinudki . Kviitungile oli märgitud Haapsalu . " " Haapsalu ! ? Literatuuri tellimine välismaalt toimub küll Tallinnast , minu arust seda rajoonist tellida ei saagi ! Aga ma võin järele uurida , kui sa tahad , " pakkus Ulvi lahkelt . " Ole nüüd ikka ! Mis seal uurida , ehk polnudki see raamatu tellimine ! Ja küll ma ise küsin , kui tahan . " Helve oli asjata jututeema üle iseenda peale pahane ning otsustas vennanaisest lahti raputada . " Tegelikult lähen ma nüüd otse , pean postkontorisse kirja ära viskama , mark veel ostmata . Eks teinekord räägime pikemalt . " Paistis , et Ulvi oli pisut pettunud . " Olgu pealegi , " noogutas ta . " Eks lähme siis lahku . Ja tervita Ränit ! " " Aitäh ! Ja sina koduseid ! " Põgus kohtumine oli lõppenud . Rongilt maha astudes järgnes Helve inimeste voolule , kes kõik üle väikese väljaku kiirustasid . Haapsalus oli ta ennegi käinud . Tänavgi , kuhu ta minna kavatses , kandis tema endise kodutänava nime ja ta otsustas maja omal käel üles otsida . Pärast Ulviga jutuajamist oli Helve veel kord uurinud Räni sahtlist leitud rahasaatmise kviitungit , leidnud sealt saaja aadressi koos nimega ning temas oli tärganud naiselik uudishimu . Samas aga meenus talle Krislini jutt väikesest poisist Haapsalus , meenus Räni hajameelsus sõidult tulles , Helve pead hakkasid vaevama igasugused ettekujutused ning uudishimu asendus ohutundega . Asi tuli iseendale selgeks teha . Ränilt ta küsida ei tihanud , küllap oleks mees ise sellest kõigest rääkima hakanud kui oleks vajalikuks pidanud . Aga nähtavasti ei pidanud . Miks ? Helve kõndis mõtlikult piki Wiedemanni tänavat , uuris majade numbreid ja imetles Haapsalu puitarhitektuuri . Ta jõudis tänavanurgal asuva Peeter I majani . Helve tundis selle ära mantelkorstna järgi , millele algkoolipäevil ekskursioonil olles õpetaja õpilaste tähelepanu oli juhtinud . Helve seisatas ja taipas korraga , et oli ilmselt otsitud majast mööda tulnud . Ta hakkas pikkamööda tagasi astuma , võttis igaks juhuks käekotist kviitungi , et olla kindel aadressi õigsuses , kui märkas teistest veidi tagapool aia sees asuvat väikest elamut . Maja oli rohelist värvi ega paistnud teda ümbritsevate põõsaste vahelt eriti väljagi . Aias , veidi vasakul paistis kaevukook ning selle juures askeldav naine . Avades aiavärava hakkas Helve süda ärevalt põksuma - milline kohtumine teda ootab ? Ta seisatas hetkeks , otsekui oodates värava kriuksatust ning astus siis ettevaatlikult piki kividega ääristatud rada pidi edasi . Aed lõhnas sügislillede ja kolletanud rohu segust . Põõsastest paremal kuulis Helve keti lõginat ega saanud aru , kas seda põhjustas vette lastud kaevuketi kõla või oli see õuekoera keti lõtk . Samas taipas ta , et koerakett see olla ei saanud - väike tumedakarvaline peni jooksis kurjalt klähvides ja hambaid paljastades otse tema poole . Nähes aga , et tulijast temale ohtu ei ole , jättis klähvimise ning tõmbus vaikselt urisedes tagasi . " Maks , tule siia ! " kostis nüüd käskiv naisehääl . Üheaegselt koeraga ilmus hüüdja vaatevälja Helve . " Tervist ! Vabandage , ma otsin seltsimees Tomingat , " sõnas Helve pisut kohmetunult . Tema ees seisev keskealine heledapäine naine kergitas oma süsimustaks värvitud kulme . " Seltsimees Tomingat ? " kordas naine . " Teda ei ole kodus , ta on tööl . " " Kas teie olete abikaasa ? " " Mina olen naaber . Olen siin praegu lapsehoidjaks . Kas tulite sotsosakonnast või ? " " Ei , ma . . . " " Ah ei ole , " pomises naine pettunult , pühkis käed põlle sisse ja haaras veeämbrist . " Ma mõtlesin juba , et tullakse lapse pärast , ma käisin seal rääkimas , et võtku laps päevakodusse . Ega siis meesterahvast pole lapsekasvatajat . " Ta vaatas vilksamisi Helve poole ja nähes tema mõistmatut ilmet , lisas : " Tomingas elas tütrega kahekesi , naine suri tal eelmisel aastal ja nüüd veel see uus hoop . . . " " Mis siis juhtus ? " " Karmen ju suri sünnitamisel , laps jäi emata . Jah , hirmus õnnetus . Aga kui te ei ole sealt ametnik . . . " Naine vaatas küsivalt Helvele otsa . " Ega ei ole küll . Ma tahaksin teiega veidi rääkida , kui tohib . " " Tohib ikka , " noogutas naine lahkelt . " Eks tulge sisse , tuul on täna veidi vilu . . . Sina , Maks jääd õue ! " tõrjus ta koera ja astus uksest sisse . Helve järgnes naisele väikesesse kööki . Naine asetas veeämbri taburetile , võttis põlle eest ja tõstis tooli laua alt ettepoole . Tõmbas siis põllega üle toolipõhja ja pakkus : " Istuge , olge hea ! . . . Taevas hoidku ! " hakkas ta samas hädaldama ja haaras toast neljakäpukil köögiuksele tatsanud lapse sülle . " On alles häda selle poisiga , ei püsi hetkegi paigal ! Ei jõua kohe teist kogu aeg passida , muud majapidamistööd ju ka minu kaelas ! Ja eks oma kodu nõua samuti hoolt , tõmba või ennast pooleks ! " " Lapse võiks tõesti sõime panna , " arvas Helve . " Peedu vanaisa ütles , et poiss peab vähemalt aasta kodus olema , eks ma siis lubasin naabrimeest aidata ! " Naine ohkas korraks sügavalt . " Ma ju ei teadnud ette , et mu poja perel samutigi abi vaja läheb , seal ka laps sündimas . Ei tea mis see vaene Tomingas siis oma lapselapsega peale hakkab ! . . . Eks ma seepärast sotsosakonnas käisingi . Kuss , kuss ! " manitses naine poissi , kes rebeledes maha tahtis saada , ja andis talle laksu pehmesse kohta . Poiss hakkas solvunult nutma . Helve tõusis . " Lubage , ma võtan ta korraks . . . " Naine lubas . Helve võttis poisi sülle . Kaks väikest pehmet kätt põimusid usalduslikult ta kaela ümber . " Oh , sa väikseke küll , " heldis Helve ja surus liigutatult võõra lapse enda vastu . " Ära nuta ! Vaata parem kui ilusad lilled seal on ! " Ning Helve osutas köögiaknale , mille äärele tamsalõngast heegeldatud pitskardinate taha olid asetatud lillepotid . Nutt vaibus . Helve vaatas poisile otsa . Suured nukrad silmad ja kergelt lokkis juuksed . . . Just nagu minu Peedulgi , mõtles Helve . Ja taipas korraga , et sellel poisil ja tema pojal olid ühesugused nimed . Aga ei , tema poeg on ju tegelikult Peeter , nii seisis sünnitunnistusel . Nüüd meenus Helvele , kuidas Räni , kuulda saades , et Helve ootab last , nõudis : " Ühte pead sa mulle lubama - poisi nimeks paneme Peeter ! Juba väikese poisina mõtlesin ma , et kui mul on kord poeg , siis olgu ta nimi Peeter nagu minu isal oli . Sa ju lubad seda , eks ! " Helve ei lubanud . Ent kui sündis poiss , sai Räni soov täidetud . Ja äkki sähvatas mõte : Mis siis , kui Räni seda oma soovi ka teistele oli avaldanud ? Ehk oli ka selle Peedu pärisnimi Peeter ? Köök Helve ümber näis korraga täis ohte . " Kas Peetri isa oma last siis kasvatada ei aitagi ? " päris ta , süda erutusest kurku tõusmas . " Kui aus olla ja nii palju kui mina tean , siis ei teinud ta algul lapsest väljagi . Ega Karmen vist ei rääkinud talle ka , et last ootab . Ma tundsin seda meest , elas poisikesena siin läheduses . Nägin neid eelmisel suvel mitu korda koos , siis kadus mees jälle Tallinnasse . Ja kui ma siis kuulsin , et tüdruk on sedapsi , oli mulle kohe selge , kelle oma see on ! " Naise hääles kõlas väikene uhkusenoot . " Ja nüüd äkki hakkaski poisi nimele raha tulema , eks mehe südametunnistus vist ärkas ! " Helve pani tähele , et naine ei vaielnudki vastu , kui last Peetriks nimetati . Tähendab , tema oletustel võis tõepõhi all olla . " Ma pean minema , " sõnas Helve äkki ja ulatas lapse naisele tagasi . " Pange ta rahulikult maha , las harjutab käimist , " sõnas naine . " Ja vabandage mind , läksin siin oma jutuga hoogu , pole veel kuulnudki , mis teid siis siia tõi ? " Helve pani lapse põrandale , kus see kohe akna poole lilli vaatama tatsas , ja tõstis segaduses pea . Kõike seda , mis teda huvitas , oli ta juba teada saanud , kas ongi enam mõtet oma tuleku tegelikest põhjustest juttu teha . Siis tabas ta pilk veeämbrit ning ootamatult lipsas vale üle huulte : " Nägin , et teil oli kaev õues . . . et võtsite vett . . . mõtlesin , et ehk saaks veidi juua , koledasti ajab janutama . " " Ja sellepärast tulitegi ? " sõnas naine pettunult , heitis Helvele umbuskliku pilgu , võttis kopsiku ja ulatas Helvele . " Võtke ise , vesi on puhas . Jooge aga janu täis ! " Helvel polnud janu , ent ta jõi vägisi ära peaaegu pool kopsikut , et ainult mitte ebausutavana näida . Siis tänas ta ja lahkus vabandades . Tagasiteel rongis , kuulates rongirataste monotoonset mürinat , sulges Helve silmad . Pimedus ta laugude all otse kubises igasugustest tulevikuplaanidest , millede täitmiseks tuli koguda jõudu . Jah , jõudu oli vaja , et end Ränist lahutada . Räni oli hea mees ja hea isa ning Helve taipas , millest ta võib ilma jääda ja millest on ilma jäetud väike poiss Haapsalust , kellel samutigi oleks õigus isa armastusele . Kuidas käituda nüüd , mil asi oli peaaegu selge ? Ei , veel ei tohi Räni teada saada , et ma Haapsalus käisin , veel mitte ! otsustas ta siis . Vähemalt täna mitte . Tuleb endas selgusele jõuda ja siis alles rääkida Räniga . Rongilt ruttas Helve vanemate juurde . Ta vaatas kella . Hea oleks kui jõuaks poisi enne Räni ja Krislini kojutulekut ära tuua , mõtles ta ja kiirendas sammu . Kohe sisseastudes sattus ta vastamisi isaga . " Küll sul oli alles pikk arstilkäik , " imestas isa . " Mis sulle öeldi ? " " Mille kohta ? Aa . . . ei midagi hullu . Need on lihtsalt piimanäärmete tihendid . " Helve oli vanematele öelnud , et läheb nõuandlasse , seal võib aga kauem minna ja tõi Peedu seepärast nende juurde hoida . Tegelikult oli Helvel tõepoolest mure oma tervise pärast , mingi väike mügarik paremas rinnas vajas kontrollimist . Selle käigu otsustas ta ette võtta lähipäevadel . Ning lisaski seepärast : " Tuleval nädalal käin igaks juhuks ka Hiiul ära . " Murekorts tekkis isa otsaette . " Tee seda tingimata ! " Nad olid elutuppa jõudnud . Poiss sirutas vanaema sülest käed emale vastu . " Peedukene ! " heldis Helve ja kallistades poega , lausus : " Ma hoiaksin sind kogu aeg niiviisi süles , aga ei tohi , rikun su veel ära ! " " Tohib ikka , hellust tohib alati anda ! " naeratas Meeri ja küsis : " Kuidas sul läks ? " " Normaalselt , " vastas Helve ruttu . " Aga nüüd me peame küll minema , muidu Räni ja Krislin jõuavad veel enne meid koju , meie aga peame veel toidu üles soojendama . " Ema noogutas ning isegi sõnas mõistvalt : " Eks te minge pealegi ! Ja ära unusta - meile võid sa lapsed igal ajal tuua ! Peeter on nii tragi poiss , pane tähele - temast tuleb veel kindral ! " Helve muigas . " Punaarmees või ? " " Ei , mispärast ! Tema aeg on alles ees ! Ega siis punased igavesti võimul püsi , ükskord saate veel Peetri üle uhkust tunda ! Isa eeskuju on siin loomulikult väga tähtis , nii et hoolitsege tema eest ! " Kui isa teaks , mõtles Helve , kui ta ainult teaks , et kusagil on veel üks Peeter , kes samutigi isa hoolt ja eeskuju vajaks , mis ta siis ütleks ? " No , Peeter , kas sa lahkudes vanaisale patsi ka lööd ? " tingis Georg nüüd ning Helve pani tähele , et isa nimetas poissi alati tema õige nimega - Peeter , mitte aga hellitavalt Peedu , nagu nemad emaga seda tegid . Koju tulles leidis Räni naise poja voodi eest , embas teda ning surus oma pea Helve juustesse . Nüüd tundis Helve oma mõtete lootusetut sassisolekut ja taipas , et Räni tähendas talle siiski rohkem kui ta oli arvanud . Kui peaks õige Lehtiga kõige üle nõu , välgatas siis läbi Helve pea . See mõte rahustas teda pisut , sest eks ütleb ju vanarahva tarkuski , et jagatud mure on pool muret . Ning ta läks kööki , et mehele ja tütrele süüa anda . Juba mitu päeva oli Helve endast väljas . Ta otse tundis , nagu oleks tema hing täis laengut , mis ihkab plahvatust . Seda plahvatust oli Helve siiski suutnud vältida . Mingi sisemine hääl ütles , et on vara Räni käest aru pärida , liiatigi kus ta polnud kindel oma tegutsemise tulemustes . Tugevasti oli kõikuma löönud usk , et inimene on ise oma õnne sepp . Sest kuidas sa kindlustad endale õnne , kui su teele tulevad ettenägematud katsumused ! Haapsalus käik painas Helve meeli . Kuni ta lõpuks telefonitoru võttis ja Lehti numbri valis . " Suurima rõõmuga , " vastas täditütar Helve ettepanekule . " See klapib suurepäraselt ! Vallo ongi sõidus ja ema Pisi-Gretaga " Lumivalgukest " vaatamas . Nii et kui sulle sobib , tuleksin kohe praegu ! " Kui Helve täditütrele ukse avas , tundis ta suurt kergendust . " Ma juba kartsin , et sa ei tulegi ! " pahvatas ta ja kaelustas Lehtit . " Kuidas siis teisiti ? Ma ju lubasin ! Ega siis Mustamäele sõit nii lihtne olegi . Pealegi lipsasin ma kohvikust läbi , see võttis ka omajagu aega ! " Ning Lehti ulatas nõole pagarilõhnalise pakikese . " Palun , tõin mõned korbid . " " Oo ! Suur tänu ! Mul kohv juba termoses , nii et võime kohe kohvitama ja juttu ajama hakata . " " See on kena , " naeratas Lehti , " saab närvi rahustada . Seal kohvikus , ma vihastasin end päris välja . . . " " Mis siis juhtus ? " " Ma palusin korpe ja müüja vastab , et ei ole ja pöördub juba järgmise ostja poole . Kuid mina hüüan vahele , et teil on ju korpe ja näitan näpuga vitriini , kus korpe veel üksjagu . Siis vaatab müüja mind kui kummitust ja ütleb : need on ju vatruškad , ega unusta lisamata , et ma küsigu teinekord ikka nii , et sellest aru saab . Sa kujuta ette , on ju vihastamise väärt ! " " Uskumata , kuhu me jõudnud oleme , see ei aja mitte naermagi ! " arvas Helve . " Pigem nutma . " Kui nad juba kohvilauas istusid , hakkas Helve täditütrele kiiresti ning ilma eriliste emotsioonideta jutustama oma sõidust Haapsallu ja kõike seda , mida ta seal teada sai . Sealjuures valdas teda ebamäärane tunne , nagu ei puudutaks juhtunu üldsegi mitte teda ennast , vaid kedagi võõrast . Kui kõik oli südamelt ära räägitud , vaatas Helve nõo otsa ning jätkas juba hingestatult : " Muidugi oleks õige sellest Ränile rääkida , see on selge ! Aga , Lehti , ma lihtsalt kardan seda teha . Küll oleks hea , kui ta vaidleks vastu ja ütleks , et nägin tonte . Aga kui see siiski on tõsi ja ta tunnistab seda ? Kui see laps on tõepoolest tema poeg ! Mida ma siis teen ? " " Sa mõtle sellele , et see lugu sai alguse ajal , mil sul temaga veel mitte midagi ei olnud . Ta pole ju sind abielu ajal petnud , see on kõige tähtsam ! " " Pole petnud , aga pole ka usaldanud , " trotsis Helve , " ta oleks pidanud mulle sellest poisist ikkagi rääkima . " " Ära selles teda süüdista , " püüdis Lehti Helvet rahustada , " ma arvan , et Räni tahtis sellega sind just hoida . Pealegi ei muuda see ju midagi . " " Vähemalt teaksin siis , et ta on minu vastu absoluutselt aus . Aga nii võin ma ju mõtlema hakata , et tal on neid lapsi veel mujalgi ! " Lehti vaatas teraselt Helvele otsa - ega ta ometi midagi ei oletanud ? Ei , õnneks mitte . Praegu on täditütrel niisugune meeleolu , et ta lihtsalt peab oma meest kahtlustama . " Ära nii drastiliselt mõtle , " ütles ta seejärel , " kuid miski pole ju võimatu . Arvesta sellega , et su mees on vist juba viiekümne aastane ja sa ometi ei arvanud , et ta terve elu oleks ilma naisteta mööda saatnud ! Ta ei paistagi välja paadunud vanapoisina . " " Muidugi mitte . Üldse on ta mees , kes minu arvates naistele imponeerib , " naeratas nüüd juba Helve . " Ja kõige tähtsam on , et ta sind armastab ! Olgu peale , mis enne abielu juhtus , nüüd on ta sinu mees ja hoiab sind väga . " " Aga armastusega kaasneb usaldus , " ajas Helve ikka veel jonni ja kordas , " ta oleks pidanud mulle sellest Haapsalu poisist rääkima ! " " Ma arvan , et ta lihtsalt ei taha su hingerahu rikkuda ! " " Hingerahu rikkuda ! " hüüatas Helve . " Aga see , et ta seda minu eest varjab , see just rikubki hingerahu ! Ka Roland varjas minu eest kaua aega oma lapsepõlve tragöödiat , aga see oli midagi muud ! See oli sõjakoledus , mis ta psüühiliselt haigeks muutis ! Räni aga on arst , ta ravib haigeid ! Ma olin nii rõõmus temaga abielludes , mõtlesin , et lõpuks ometi on saabunud tõeline õnn , sest ka ema oli unustanud mu kapriisitsemised ! Nüüd aga pean ma ise piinlema ! Mille pärast , Lehti , ütle , mille pärast ? ! Kas tõesti tasub saatus mulle kätte mu patud . . . ? " " Ära kujuta ette , Helve ! Mis pattu sa siis nii teinud oled ! " Helve muigas kibedalt , ta ei saanud süümepiinata mõelda päevale , mil Roland suri . Ent hakkas pihtima hoopis muud : " Rumal olin , vaat mis ! Tead . . . , ma pole seda veel kellelegi rääkinud , aga . " Helve ohkas ja jätkas : " Vaata . . . , kui ma laps olin , see oli varsti pärast seda , kui ema meie juurest ära läks - sa ju tead küll mu vanemate lugu - siis ühel päeval , õigemini õhtul , kui ma isale head ööd ütlema läksin . . . Meil oli tavaks saanud enne magamaminekut vanemaid kallistada ja head ööd soovida . . . " " Jah ? Ja siis . . . ? " " Isa istus tol korral , nagu sageli pärast ema lahkumist , mõtetes diivanil ja kui ma tema juurde läksin , tõmbas ta oma pea kõrvale ja lausus : " Taevas küll , kuidas sa mulle oma ema meelde tuletad ! " Ma tegin sellest omad järeldused , ma ju arvasin , et isa põlgas ema . . . Sellest ajast peale püüdsin ma teha kõik , et emale mitte sarnaneda , ma vist hakkasin teda oma alateadvuses isegi vihkama . . . " " Ära muretse , see polnud patt . Olen kindel , et ema on sulle andestanud . Nüüd sa ju ei mõtle enam niiviisi ? " " Ei ! " Helve raputas ägedalt pead . " Paljudest asjadest saan ma nüüd hoopis teisiti aru . Ei , ma ei vihka teda , isegi kahju on vahel . . . Elada ilma lasteta . . . Jah , nüüd saame me omavahel hästi läbi . Nii et ka selles osas oleks nagu kõik korras . Aga sina ? Te saate omavahel hästi läbi ? " " Keda sa mõtled , kas ema või Valloga ? " " Praegu mõtlesin ema , kuid räägi mõlemast . Räägi üldse vahepeal enda elust ? " " Jah , kuidas nüüd öelda , pealtnäha saame emaga hästi läbi , kuid see pole ikkagi nii nagu peaks olema . See minu libaelu , kui ma Innogentiga abielus olin , annab veel praegugi end tunda . Kui ema Siberist tagasi tuli , keelasid ju Innogenti ja ämm mul temaga üldse läbikäimise . Ja mina , hull inimene , kuulasin neid ! Mul on praegugi häbi sellele mõeldes ja häbi selle abielu pärast . " " Aga pärast tema surma võtsid ju tädi Greta enda juurde ? " " Jah . Ja ma püüan hea tütar olla . Kuid midagi jääb ikkagi puudu . Ma ei ole temaga päris avameelne , olen veidi ehk reserveeritud . Tead , see pikk lahusoleku aeg annab veel end tunda . Ma loodan , et kunagi ikka saame sellest üle . " " Kuid Valloga ? " " Valloga saame imehästi läbi . " " Ei tülitse kunagi ? " " Tülitseme ikka , " naeris Lehti , justkui oleks tülitsemine mingi voorus , " ja vaidleme tihti , kuidas muidu . Aga see läheb kõik üle . Kui on arusaamatusi , siis istume maha ja räägime asja sirgeks . Mõlemad oleme järele andnud . Mitte nõnda nagu esimese mehega oli , mida tema ütles , see oli kui seadus . Kui ma mõnikord püüdsingi vastu vaielda , siis oli ta nädal aega vihane ega rääkinud minuga sõnagi . Ah , " lõi Lehti tüdinult käega , " miks ma täna teda üldse meenutan . Eks sina tead ju niigi kõiki mu elu halbu ja häid külgi . " " Ühte ma siiski ei tea ja kui sa ei pahanda , siis küsingi seda . Ütle Lehti , kas Pisi-Greta isa oli abielumees ? " " Ei , vaba mees , " vastas Lehti kõhklemata . " Kas ta ei tahtnud sinuga abielluda ? " " Mina ei tahtnud . " " Miks ? " " Sellepärast , et tahtsin mingi egoismi ajendil last ainult endale . Oma ebaõnnestunud abielu jooksul igatsesin nii väga lapse järele , lootsin et ehk kogematagi jään rasedaks . Aga nagu ikka , jäi Innogenti soov peale ja last ta mulle ei teinud . Ja kui ma mõne aasta pärast teise mehega rasedaks jäin , ei mõelnudki ma abielule . Kartsin , et see kujuneb samasuguseks kui oli esimene . Tahtsin ainult last . " " Aga Valloga abiellusid ikkagi ? " " Jah , siis oli juba rohkem aega mööda läinud ja hakkasin jälle mehi usaldama . Ja Vallo on ikkagi Vallo ! " hakkasid Lehti silmad juba mehele mõeldeski särama . " Kas sa seda teist meest oled mõnikord kohanud ka ? " küsis järsku Helve . " Olen jah , juhuslikult , " vastas Lehti kindlalt , sest ta rääkis ju ikkagi peaaegu õigust . " Aga tema on mu elust kadunud . " Ja ta mõtles , et ehkki kõik see mis neil Räniga juhtus , toimus enne Helvega abiellumist , ei tohi täditütar seda kummatigi teada saada . Aga kui ta kunagi siiski sellest kuuleb ? Kas Helve andestaks talle tema praeguse vaikimise ? Ei , sellele ei taha praegu mõeldagi . Loodetavasti ei tule see iialgi välja . Pisi-Greta on õnneks oma ema sarnane ja heledate juustega . Ta on hoopis erinev kui Peedu oma tumeda krässus peaga . Ka Haapsalu Peeter pidavat Helve jutu järgi täpselt samasugune olema . Ja ehkki Lehti vahete-vahel Pisi-Greta naeratuses midagi ränilikku tabas , rahustas ta end sellega , et seda nägid kindlasti ainult selle silmad , kes seda seost otsida teadis . " Miks sa mõttesse jäid ? " " Jäin vist oma elule mõtlema . Aga jätame nüüd minu . Tulin ju selleks siia , et sind veidi rahustada . " " See ongi sul juba natuke korda läinud . Sul on õigus , see juhtus ikkagi kõik enne meie abiellumist , " nõustus Helve . " Aga ma ei tea , kas peaksin ehk siiski ise sellest Räniga juttu tegema ? " " Võibolla oota veel , Helve ! Tihtipeale on nii , et aeg paneb ise asjad paika . " " Ma mõtlesin kord , et läheks õige selgeltnägija juurde . Kuulsin , et siin Mustamäel on selline imeline naine , kes kõik . . . " " Kas sa usud neisse ? " katkestas teda Lehti . " Ma ei tea isegi . Aga ega see mult tükki ära võta ! " " Arvan , et õige nõuandja on ikka oma enda südametunnistus . Aga mõnikord läheb nende ennustus ka kümnesse , kuid see võib ju ka juhus olla . Muide , minu emale ennustas mustlane palju häda ja viletsust ja seda tal Siberis näha tuligi , " rääkis Lehti , ja siis meenus talle veel : " Ema rääkis , et kord Pärnus kui nad sinu emaga veel noored olid , olevat mustlaseit neile öelnud : teiesugustel naistel võib elus küll leiva puudust tulla , kuid meeste puudust mitte kunagi . " Helve naeris . " See ju paika ei pidanud , tädi Gretal pole ju peale onu Antoni enam meest olnud . " " Kuid võinuks ju olla . Nii paljukest kui mina olen tähele pannud , oli isegi tema endine ülemus Volli Sören , kes hiljuti suri , ema suur austaja . Ehk on mõni veelgi olnud , meie ju omavahel sellistest asjadest ei räägi . Aga mida ma lobisen . Sinu probleemi me pole ikka suutnud lahendada . " " Aga rahustasid küll . Tead , Lehti , juba seegi on hea , et sain südamelt kõik ära rääkida , " oli Helve tänulik . Teisest toast oli lapsehäälitsust kuulda . " Ärkaski üles mu silmaterake , " ütles Helve . " Oota , ma toon ta siia ! " Kui Helve varsti tumedapealise poisikesega , kelle põsed olid magamisest punased kui ladvaõunad , naasis , jäi Lehti vaatama tema õnnelikku nägu ja ütles : " Kulla Helve , kõik probleemid on lahendatavad , eriti kui sul on nii imearmas põnn ! " Helve naeris . Kellele siis ei meeldiks oma lapse kohta komplimenti kuulda . " Küll on tore , et sa tulid . Nüüd saime rääkida . Kartsin juba , et ehk Räni jõuab enne valvest tagasi , aga nüüd tuli meelde , et ta lubas ju veel ema juurde minna , et Krislin koju tuua . Ema tahab teda aegajalt oma juurde võtta . " Lehti võttis täditütrel ümbert kinni ja ütles : " Siis on hea . Eks mul ole kah aeg koju minna . " Kogu öö ja hommikupooliku oli sadanud . Aknast välja vaadates võis näha , et tänavad olid veeloikudes ja taevast katsid veelgi hallikad pilved , tähendab , võis karta uut sadu . Õue minna küll praegu ei tahaks , mõtles Georg . Aga raamat sai läbi loetud . Nii et võis rahuliku südamega Meerile tööle vastu minna , seda oli ta lubanud ja lubadus tuli täita . Georg heitis pilgu kellale - Hillar ja Ulvi polnud veel töölt tulnud ning väike Reneegi alles lasteaias . Vahetevahel oli Georg ise lapsele järele läinud , ta tegi seda meeleldi . Aega selleks oli piisavalt , tööl ta ju ei käinud . Mõnikord oli Georg küll mõelnud , et aitab logelemisest , tarvis on endale mõni sobiv töökoht leida . Pealegi oli " Õhtulehe " kuulutuste rubriik tööpakkumisi täis , ent ükski neist ei sobinud talle , tema sapööriteadmisi ei näinud kellelgi vaja minevat . Ja kui Georg siis otsustas ka mõnel muul alal kätt proovida , iga töö peale oli tal ju soont , tõmbas uus haigushoog nagu kiuste tema kavatsustele kriipsu peale . Georg ei kuulnudki esikuukse avamist . Korraga aga seisis poeg tema toauksel . " Hillar ! Tulid täna õige varakult . " " Ulvi lubas poisi ise ära tuua . Kuidas su tervis on ? " " Pole viga . " Georg võttis öökapilt raamatu ja ulatas pojale . " Aa . . . " Ivan Denissovitš ! Said läbi ? " Jah . Solženitsõn on aus kirjanik , ometigi üks mees , kes julgeb tõde paljastada ! Sa võiksid seda oma Julgeoleku-sõbrale lugeda anda , las näeb kui suuri tegusi Venemaal tehakse ! " " Ta on mu kursusekaaslane , mitte sõber , " parandas Hillar ja küsis : " Kas sa ikka veel arvad , et ta on kommunist ? Ma ju rääkisin sulle . . . " " Hea küll , hea küll ! Sa ju tead minu põhimõtteid ! " " Jah , isa ! Ja ma austan sinu põhimõtteid , nende nimel jätsin ma ju Helvele sõiduloa abistamisegi sinnapaika ! Aga muide , " Ivan Denissovitši " on ta kindlasti lugenud . . . Ah jaa , ma toon sulle tervitusi , sa ei oska ära arvatagi kellelt . Kas sa mäletad veel Ott Lünka ? " Georg tõstis üllatunult silmad . Vanadest tuttavatest kuuldasaamine rõõmustas teda alati . " Pioneerpataljoni poiss ! Miks ma ei mäleta . Käis veel Helvele matemaatika järelaitamise tunde andmas ! Mõne aasta eest ma isegi kohtasin teda tänaval ja siis tuletasime vanu aegu meelde . Kas temalt toodki tervisi ? " " Jah . Ja tead , isa , ma vist lähen TPI-sse ehitust õppima ! Tema ise on seal õppejõuks . Seltsimees Lünk arvas , et ma pole sugugi vana uue elukutse omandamiseks . " " Loomulikult pole . Kakskümmend üheksa pole veel mingi iga . Ja tegelikult pole inimene kunagi vana õppimiseks ! " Georg oli meeldivalt üllatunud . Ta oli mitmel korral kahetsenud , et poeg tema huvialasid pole omandanud . Nähtavasti oli ta eksinud . " Mis Ulvi sellest arvab ? " " Meil oli temaga sellest korra juttu , ta kardab , et läheb raskeks . Aga ma arvan , et seda otsustan siiski mina ise . Ja tööl võiksin ju endiselt käia , poole kohaga muidugi , " oli Hillar täis otsustavust . Ta tahtis veel jätkata , aga ei jõudnud , sest parajasti siinkohal avanes tasahilju toauks ja sisse astus Ulvi . " Tere ! " Ta vaatas pahaselt Hillari poole ja ütles kärsitu häälega : " Sa oled siin ! Ja lapse unustasid muidugi lasteaeda ! Ole hea , mine too kohe ära , ma pean Georgiga rääkima ! " Hillar köhatas piinlikkust tundes . Teda ajas lausa marru , et naine teda alatasa kamandas . Eriti aga hakkas vastu see , kui ta seda isa juuresolekul tegi . Tuhvlialuse roll ei meeldinud Hillarile . " Kulla naine , mitte mina ei unustanud , vaid sina ! " surus ta läbi hammaste , ennast taltsutada püüdes . " Aga oma poja toon ma loomulikult koju , sel teemal me vaidlema ei hakka ! " Ning pöördudes isa poole , lisas : " Ma siis lähen ! Mis parata - naistel on alati õigus ! Aga hiljem tahan ma sinuga sel teemal veel rääkida . " Kui uks Hillari järel oli sulgunud , tõmbas Ulvi pruuni nahkpõhjaga tooli akna alt lähemale ja istus . " Tohib , eks ? Ma ei tea , millest te siin omavahel arutasite , aga sa ära pahanda , kui ma ütlen , et arvatavasti on minu jutt olulisem ! " Ulvi nägu õhetas , ta suured kaunid silmad välkusid , kui ta oma käe ärritatult Georgi omale pani ja ütles : " Georg , mul on sulle halb uudis ! Ma sain midagi kohutavat teada ! " " Midagi kohutavat ? " Georg tõmbas oma käe ettevaatlikult ära ja tegi asja taskurätiku otsimiseks . Esmakordselt tundus talle minia tuppa tormamine kohatuna , ta oleks pojaga veel üht-teist arutada tahtnud . " Mis siis juhtus ? " " Oh , ma ei tahaks seda kohe rääkidagi , aga ma pean ! Ma olen ju ikkagi selle pere liige , Helve on minu mehe õde ja sinu tütar ja ma soovin talle ainult head . Asi puudutab nimelt teda ! " " Helvet ? ! " Georg kortsutas kulmu . Mis siis tütrega juhtunud oli ? Alles oli see ülepea uude abiellu tormamine ja seejärel mured beebiga , kes mingisuguse haiglast nakatatud pisiku tõttu kõhuhädade käes vaevles . Nüüd oli Peeter terve ja Helve hakkas tasapisi oma muredest üle saama ning õnneks oli ka tütre teine abielu õnnelik . " Jah , Georg ! Ma kohe ei uskunud , kui mulle seda räägiti . Ühe mu kolleegi vanemad elavad nimelt Haapsalus ja meil tuli juttu . . . " " Vabanda , aga sa pidid Helvest rääkima , " ütles Georg temale mitteomasel taval vahele . Ulvi heitis Georgile arusaamatu pilgu ja pahvatas : " Olgu , ma ütlen siis otse välja ! Ränil on Haapsalus poeg ! " " Ränil ? Helve mehel ? Kust sa seda võtad ? " " Kuues meel ütles . Uurisin väikselt tema tausta ja näe , mis välja tuli ! Ta ju toetab oma väljaspool abielu sündinud last , eks sellepärast neil nii vähe raha ongi ! " Ulvi vaatas tungivalt Georgile silma ning tema kõrged kulmud tõmbusid murelikult kokku . " Mis sa arvad , kas ei peaks sellest Helvele märku andma ? Ma arvasin kohe , et nende elust midagi välja ei tule ! " Georg ei vastanud . Ja mida ta olekski vastama pidanud ! Kas seda , et ta mingil tingimusel ei tahaks tütrele südamevalu valmistada ? Aga see peaks ju Ulvilegi selge olema . Pealegi võis see olla tühi klatš ja niisugusel puhul ei tohiks ennatlikke järeldusi teha . " Oo , mu sõber , " lausus Ulvi nüüd pateetiliselt . " Mulle näib , et ma kohutasin sind tõepoolest oma jutuga . Anna mulle andeks ! Aga ma mõtlesin , et sina pead seda igal juhul esimesena teada saama . Ja ma arvan ikkagi , et ka Helvel on selleks õigus . Las näeb , millise aferistiga ta abiellus ! Ma pean seda talle ütlema ! " Georg tõusis järsu liigutusega ja läks sõna lausumata akna alla . See komme oli talle juba noorusest harjumuseks saanud . Talle tundus , nagu aitaks õuevalgus või -hämarus ning majade tagant aimatav horisont tema erutust maandada . Ning kui ta siis pöördus , ei osanud Ulvi tema ilmest välja lugeda seda otsustavust , mida ta Georgi näos oli harjunud nägema . " Sina ära ütle midagi , " sõnas Georg pikkamööda . " Asi on küllaltki delikaatne selleks , et teistel sinna vahele sekkuda . Pealegi ei pea ma Helve meest kaugeltki mitte aferistiks , ta meeldib mulle , sa peaksid seda teadma ja ma arvasin , et sulle samuti . " " Ei , ära saa minust valesti aru , mul pole tema vastu midagi , ainult et abielumees peab olema aus oma naise vastu . Nagu Hillar ja loomulikult ka sina ! " ütles Ulvi tuliselt . " Ma ei oskaks ette kujutadagi , kui keegi tuleks ja ütleks , et minu mees . . . " Ulvi jättis lause lõpetamata ja ohkas sügavalt . " Vaat selle pärast ei maksakski meil sinna oma nina toppida ! Võib olla hiljem , sest kes neid jutte teab . Vaatame . . . Ehk räägin ma ükskord Räniga ise , nelja silma all , mõne sobiva võimaluse ma selleks ikka leian . Asjaga pole vaja kiirustada . " " Kuidas arvad , " pomises Ulvi ja tõusis . Ta oli teistsugust reageeringut oodanud . " Ma jätan su nüüd jälle üksi . Kas sa söönud ikka oled ? Ma teen kiiresti midagi , siis kutsun sind ka sööma . Meeri pidi vist täna kauem tööl olema ? " " Jah , " kinnitas Georg . " Ma lubasin talle vastu minna . Polegi täna väljas käinud . Ilm on vist kehv ? " " Ega ta suurem asi ole küll , aga vähemalt ei saja enam . " Sadu oli tõepoolest üle läinud , õhk oli täis sooja niiskust ning tungis mõnusalt kopsudesse . Georg astus närvilisel kõnnakul , bambusepuust jalutuskepp käes , hingas sisse õuevärskust ning silmitses Toompuiestee ääres närbuma hakanud rohelust - esimest tunnust aeglaselt lähenevale sügisele . Mõtted aga rändasid omasoodu . Ta mõtles , et tegelikult pole see ju mingi tragöödia , lapsed on perele alati rõõmuks , ükskõik kus nad siis ka ei elaks . Noored peaksid ainult asjad omavahel selgeks rääkima , Räni ei tohiks seda Helve eest saladuses hoida . Siiski - kes on see teine naine ? Mis siis , kui Ränil on veel rohkemgi selliseid suhteid ? Ja kes teab , viimati veel lapsigi ? Georg teadis , et tütar on hella hingega , võtab kõike väga südamesse nagu ta ema , Meerigi . Tähendab , pole vaja ei tütart ega naist asjata erutada . Edasi libises Georgi mõte Ulvile . Jah , huvitav karakter sel naisel . Truu hing , kes oma isaga samu raskusi Siberis läbiteinud mehe eest hoolitsemist oma kohuseks pidas . Tegelikult tundus vahel Georgile , et see hoolitsus on midagi enamat kui ainult sõbralikkus , aga ei - siin eksis ta kindlasti , oli ju Ulvi tema poja naine . Oma mõtetest ärevaevatuna jõudis Georg lõpuks hotelli . Meeri ootas teda juba . Vihmamantel oli tal juba üll ning ta haaras kohe Georgil käe alt kinni . " Lähme , " ütles ta erutatult . " Ma väljas räägin sulle midagi . " Kui nad veidi maad hotellist eemale olid jõudnud , vaatas Meeri korraks kartlikult tagasi ja ütles rusutult : " Georg , tead , täna viidi proua Lauren töölt minema ! " " Greta endise majanaabri ? Miks ? " " Jah . Ja ma ei tea , miks . Keegi ei tea . Marina ütles , et pisi-spekulatsioon - oli poolakatelt üht-teist ostnud ja vist kallimalt edasi müünud . Sa ju tead , et ta töötas meil . Aga me arutasime korrusevalvuriga , et see pidi midagi muud olema , proua Lauren ei osanud äri teha . Pealegi oleks sellisel juhul teda miilitsasse kutsutud , järele tuli aga julgeolek . " Georg noogutas . " Hakklihamasin töötab . " " Sina , Georg , kirud ka liiga avalikult seda korda , saadavad su veel uuesti Siberisse , mis siis ? " " Vaevalt ! Ja kui saadavadki , oskan ma seal juba elada . Ainult et tervise olen ma sinna juba jätnud , võib-olla et teist viitteist aastat enam vastu ei peaks . " Meeri taipas , et oli Georgi jaoks ebameeldivat teemat puudutanud ning viis jutu mujale . " Kas pole tore , et tulevikus trollebussi-liin avatakse ! Mul siis ka kergem tööl käia . " " Selle aja peale oled sa juba töölt ära , pensioniiga tuleb peale . " " Jah , " nõustus Meeri . " Me oleme juba vanad . Nii kaugel paistab see aeg , kui me veel noored olime ja Wiedemannis oma elu alustasime . Kas sulle tundub ka ? " Georg noogutas . Ja kohe tuli talle meelde õhtu , mil ta Meerit ja Pauli kodumaja aiaväravas oli oodanud . Ning ta nägu muutus süngeks . " Ma ei taha seda aega meelde tuletada ! " pahvatas ta Meerile ootamatult . " Sina ja Paul . . . ei , parem räägime millestki muust ! " " Ei , Georg ! Kui sa jutu Pauli peale viisid , siis pean ma selle ometigi ka ükskord välja saama öeldud ! Sinu tookordsetel kahtlustustel polnud ju tõepõhjagi all ! Mõistad ? ! Sinu vend tõepoolest armastas mind , aga mina teda mitte ! " Ja lisas : " Kui palju kordi olen ma tahtnud seda sulle selgeks teha , aga sa oled oma olekuga mind alati vaikima sundinud ! Nüüd siis tead ! " Georg ei vastanud . Ma tean seda niigi , mõtles ta endamisi . Tean , et oma südames oled sa ikka olnud minuga , nii nagu mina sinugagi . Aga midagi pole parata - kiivuse-kurat rikkus tol korral meie elu ja sunnib veel nüüdki , vanast peast , minevikusündmusi omamoodi meenutama . Georg võttis Meeri käe alt tugevamini kinni - nooruses tehtud vigadel oli aeg lõplikult mälestustest kaduda . Üle Rahumäe kalmistu marmorrandiga ääristatud hauaplatsi puhus jahe sügistuul . Meeri istus nukralt pingil ning jälgis , kuidas väike Krislin samas hoolega liiva eest suuremaid kruusakive korjas ja need vaikse kõlksatusega oma rohelisse plekist liivaämbrisse veeretas - vanaisa hauaplats pidi korras olema ! Meeri pilk libises üle hauakivi . Tõepoolest , inimesest ei jää järele muud , kui nimi ja aastaarv hauakivil . " Georg Õigus , " luges ta vaikselt . " Sündinud tuhat üheksasada ja surnud tuhat üheksasada kuuskümmend kolm . " Ning selle all seisis tema nimi : Meeri Õigus , sündinud tuhat üheksasada kümme , surmakuupäev oli lahtine . Jah , mõtles Meeri , praegu pole seal veel daatumit , aga varsti olen ma su kõrval . Niisugune oli olnud Georgi soov - veel oma elupäevadel oli ta mõelnud sellele , milline pidi tema viimane puhkepaik välja nägema . Meeri oli küll leidnud , et see peaks laste mure olema , aga Georg tahtis teisiti . Hauaplats oli avar , selle ühes nurgas kasvas haljendav elupuu ning otse hauakivi kohal valge sirel . Väljaspool hauaplatsi aga sirutasid männid otsekui kaitsvalt oma igihaljaid kroone üle puhkajate , neid oli siin kõikjal . Siin puhkasid ka Georgi vanemad ning Georg viis läbi oma tahtmise , et vanemate ajahambast tumenenud ristide kõrvale püstitati juba aegsasti punasest marmorist mälestuskivi tema perekonnale . Meeri vaatas uuesti mõtlikult oma perekonnanime hauaplaadil . Talle meenus Georgi rahulolu , kui Meeri oli nõus tagasi saama nime , mille ta Georgilt kunagi omaks oli võtnud . Nende abielu taasregistreerimine oli teistele teatavaks saanud alles palju hiljem , nad ei pidanud selle formaalsuse kuulutamist tähtsaks , Jumal oli nad kunagi kirikus ühendanud ning nad olid seda uuesti kinnitanud . Nüüd oli Meeri jälle üksi . Oli kadunud see ainus ja õige tema kõrvalt . Nii üürikene siis oligi mehe elutee . Meeri ei suutnud ikkagi veel uskuda , et Georgi ei ole enam . See juhtus ühel rajusel päeval , mil akende taga plahvatas sügisele ootamatu äikesevihm ning taevast läbisid metsikud välgusähvatused ja kõuekärgatused . Samal ajal lõppeski mehe elutee . . . Veel eelmisel päeval olid nad koos kapten Tekkeli ja tema abikaasaga Estonias " Boheemi " vaatamas käinud . Mehed olid vaheajal elavas vestluses olnud ning miski ei viidanud oodatavale ohule . Ent järgmisel hommikul jäi Georg voodisse , enesetunne halvenes ning süda , mis endise Eesti ohvitseri läbi raskuste ja häda ikkagi kodumaale aidata oli jõudnud , lakkas töötamast . Enam ei ole kedagi , keda oodata . Meerile tuli meelde krahv , kelle hauaküngaski on teadmata . Tuli meelde Pauli matus , kus viimaseks austusavalduseks lahkunule oli kaasvõitlejate lahingpüsside saluut . Georgile ei saluteerinud keegi - aeg oli teine . Matuselisi oli küll hulganisti , ent peiedki jäid pidamata . Nii oli soovinud Georg juba oma elupäevadel , milliseid talle liiga vähe oli antud . Isegi teadet Hillari astumisest TPI ehitusteaduskonna tudengiks , mida ta nii väga ootas , ei jõudnud mees ära oodata . Selle teate oli toonud Hillarile isa kunagine kaasvõitleja dotsent Ott Lünk alles Georgi matustel . . . Jah , mõtted , mõtted ja ajapildid , kui kiiresti nad küll mälus vilksatavad . Nüüd meenus Meerile aeg , mil Georg ära oli ning mil ta arvas , et ta meest enam kunagi ei näe . Kuidas ta ometigi võis nii mõelda ? Ei , kinnitas ta samas endale - ma ju teadsin , et Georg elab ! Mu süda ütles seda mulle ! Miks siis muidu kohutas mind laud Georgi ema toas , millel seisis sõjaväevormis Georgi pilt , tuttav tõsidus näol ja mille üle ühe nurga oli tõmmatud must pael . Ema ei uskunud kunagi poja tagasitulekusse ning tema silmad kahjuks vastupidist ka näha ei saanud . Georg tuli tagasi . Ent enam tagasitulekut ei ole , seekordne minek oli lõplik . Uus tuulepuhang puhus pihustava jõuga üle hauakünka . " Ega sul külm ei ole , Krislin ? " " Ei ole . Kas vanaisal on ? " " Tema puhkab rahus . Ma arvan , et ei ole , " ütles Meeri vaikselt . " Ma arvan ka , " kinnitas Krislin tõsiselt ja kilkas : " Näe , orav ! " Meeri silmad tabasid pruunivöödilist koheva sabaga loomakest . Loom tegi kerge hüppe , jooksis kalmukünkale ja peatus seal hetke , otsekui oleks ta teadnud , et selle all puhkab inimene , kes temasuguseid väikeseid loomi armastas . Siis lipsas ta tagasi puule . Ning Meerile meenus Pärnu suvi , mil nad rannalähedases pargis Ulvit ja Hillarit koos pojaga kohanud olid ning kuidas väike Renee vanaisa kombel oravat nähes vaimustusse oli sattunud . Kui kahju , et Georg enam lastelaste sirgumist ei näe , kes tema elupäevade päikeselaikudeks olid saanud . Jah , Georg armastas lapsi ja lapsed teda . Ning otsekui oma mõtetele kinnitust otsides , küsis Meeri tüdrukult : " Ütle , Krislin , kes oli kõige parem inimene maailmas ? " " Lenin , " vastas laps kõhklemata . Sa püha Jumal küll , jahmus Meeri , mida küll kõike neile lasteaias ei õpetata ! Ja milline nonsenss , et ta seda just Georgi haual pidi ütlema . Aga neist taheti ju kasvatada oma ajastu lapsi ! Ei , seda ei juhtu , seda mitte , selle eest hoolitseb juba tema , Meeri ise . Ja küllap hakkab laps peagi ise kõike taipama , lapse arukus ületab teinekord ootamatused . " Seda õpetati sulle lasteaias , " ütles nüüd Meeri häiritult . " Aga tegelikult ? Sul on ju palju armsaid inimesi , eks ! Ütle mulle ka , kes need on ! " Meeri otsekui pressis lapselt kinnitust selle kohta , et kõige armsam inimene oli vanaisa . Temale ootamatult aga tuli Krislin vanaema juurde ja sosistas talle kõrva : " Väike Peedu ja ema . " No muidugi , nõustus Meeri jalamaid lapsega , muidugi on ema lapsele tähtsam kui keegi muu . Ning ta süda tõmbus krampi mõeldes , kui vähe tal on olnud võimalust käia oma ema haual Pärnu kalmistul . . . Meeri heitis pilgu randmekellale . Nad olid varem kokku leppinud , et kohtuvad surnuaial lõuna paiku . Ise oli ta küll Krisliniga , kes öö oli vanaema pool veetnud , veidi varem kohale tulnud . Ta tahtis mõned hetked Georgiga üksi olla ja hauda korrastada . Närtsinud lilled ja pärjad jõudis ta juba eelmisel pühapäeval prügikonteinerisse panna , siis oli tal Helve abiks olnud . Kuhu see Helve siis nüüd jäigi ? " Ema , ema ! " hüüatas samas Krislin oma liivaämbrit kivikestega kiiresti hauarandile asetades ja jooksis haudade vahelist rada pidi eemalt läheneva noore naise poole . Laps surus end rõõmsalt tema vastu ja kilkas : " Tead , meie nägime oravat ! " " Tasem , tasem ! " kuulis Meeri Helvet ütlemas . " Vanaisa tahab rahu , surnuaias ei räägita nii valjusti ! " Helvel oli valgetest astritest kimp peos , ta naeratas lapse poole ja meenutas Meerile sel hetkel väga oma isa . " Tere , ema ! " sõnas Helve reipalt ja pani käe ema õlale . Tütar ja ema olid pärast Georgi surma eriti lähedasteks saanud . " Näe , jõudsingi kohale . Oled sa ammu siin ? " " Vist küll . " " Seda ma usun . Plats jälle üle riisutud ja korda tehtud , ma just mõtlesin , et teen seda seekord ise . " Ja Helve asetas astrikimbu isa kalmule . " Kas teised ka tulevad ? " " Ma loodan . Minust jäid nad koju . Õigupoolest läks Hillar koos poisiga juba hommikupoolikul kuhugi ja Ulvit ma ei näinud . Aga ma arvan , et tulevad . Ulvi on võtnud haualkäimist nagu mingit kohustust kohe . Ei lähe päevagi , kui ta siin ei käi . Teeb kõik mu töö üle . Ta hindas sügavalt su isa , nagu sa tead ! " " Hindas ! " kordas Helve erilise häälega . " Kas sa teed nalja või , ema ? Ta ju väsitas isa tema eluajal ega anna nüüdki surnust peast talle aega rahus puhata ! " " Ära tee pattu , Helve ! Mis on olnud , see on olnud , Ulvi on lihtsalt püsimatu hing , halvasti pole ta kunagi mõelnud . . . Kas tulete pärast meilt ka läbi ? Ma küpsetasin kohupiimakoogi , ehk jooksime koos tassi kohvi ! Oled sa lõunat söönud ? " " Jah . Räni on harjunud pühapäeviti korralikult ja õigel ajal söögilauas istuma , sina peaksid seda taipama , isa oli ju samasugune . " " Sa ütled seda häälega , nagu ei meeldiks see sulle . Ma olen juba mõnda aega märganud , et sind midagi vaevab . Kas te ei saa ehk omavahel hästi läbi , laps ? " " Miks sa nii arvad , ema ? Otse vastupidi - temas meeldib mulle kõik ! On ainult üks probleem , ma teinekord räägin sulle . " Helve jäi äkki vait ja sosistas : " Ole tasa , Ulvi ja Hillar tulevad ! " Nüüd siis on pere koos , mõtles Meeri - mina , mu lapsed ja lapselapsed . Puudub ainult üks , see kõige noorem , kellega isa Räni koju jäi . " Kui tore , et te tulite ! " ütles Meeri ja kallistas väikest Reneed . Seejärel võttis poiss taskust kastanimuna , näitas seda vanaemale ning asetades selle vanaisa hauale , sõnas tõsiselt : " Reneel ei ole kahju , Renee kingib selle vanaisale . " Meeri naeratas heldinult . Krislin aga vaatas altkulmu tädipoja tegevust , läks otsustavalt hauakünka juurde ja krahmas kastanimuna oma pihku . " Ei tohi ära võtta ! " kisendas poiss ja üritas kastanimuna tagasi võtta . Krislin pistis jooksu , Renee kõvasti kisades järel . " Mis asja Krislin kiusab väiksemat ! " nähvas Ulvi ja astus paari kiire sammuga tülitsejaid lahutama . " Tule ära ! " Ta tõstis poisi oma sülle . " Hoia teda ! " ja Ulvi ulatas lapse Hillarile . Korraga tõmbus Meeri pingule . Ulvi oli täis ägedust üle Georgi hauakünka kummardunud ning sealt Helve pandud astrikimbu kätte haaranud . " Kes selle siia pani ? ! Hauaküngas peab puhas olema ! Ma olen siin kõik oma käe järgi sättinud , palun , ärge pange lilli ükskõik kuhu ! " Ulvi heitis Helvele etteheitva pilgu nagu teaks ta täpselt , et just nimelt meheõde oli lilled sinna asetanud ja tõstis astrid hauakivi jalamile . " On ju ilusam , eks ! Hillar , anna minu lilled siia . " Hillar ulatas kuulekalt oma peos olevad kaks punast roosiõit naisele . Lilled peos , seisatas Ulvi viivu mõtlikult hauakünka ees ning asetas siis roosid samasse paika , kus enne olid olnud Helve valged astrid . Ta noogutas rahulolevalt . " Roosid võivad siin küll olla , heledal liival mõjuvad nad isegi pühalikult , mis te arvate ? " Ulvi ohkas südamest ja pomises : " Vähemalt Georgile meeldiks see , ma tean ! " Siis võttis ta sireli varju asetatud väikese reha ja asus hauaplatsi üle riisuma . " Tõuse , palun , püsti , ma tõmban siit ka üle ! " kamandas ta Meerit . " Ma juba riisusin , " tahtis Meeri ütelda , tundes aga tütre vaikset survet oma käsivarrel , tõusis vaikides . " Kas lähme nüüd koju ? " küsis Meeri mõne hetke pärast , siis kui hauaplats Ulvi poolt juba teistkordselt oli üle riisutud ja roosid endile uue kohenduse saanud . " Lähme , jah ! " oli Krislin kohe nõus . " Ma tahan kooki ! " " Jätke midagi ikka meile ka ! " naeratas Ulvi lahkelt . " Meie ei tule veel niipea , ega ju , Hillar ? Me istume siin veel veidi ja siit läheme korraks Hillari sõbra poolt läbi kastanimune korjama . Reneele sai lubatud . " Nüüd naeratas ta uuesti ja juba nõudvamalt , otsekui tahaks öelda , et minge ometigi ja jätke mind rahule . Helve haaras tütrel õlast , võttis emal käevangust ja nii nad läksidki - ema ja tütar , kes olid lootnud selle käiguga südamesse rahu saada , lahkusid aga sootuks valuokkaga südames . Ning Meeri tunnetas järjekordselt , et naine , kes Georgile tema elupäevadel rahu ei andnud , ei tee seda ka nüüd , mil mees mulla all oli . Terve tänase päeva oli Greta pidanud raske südamega oma igapäevast tööd tegema . Ja pärast kaupluse sulgemist ruttas ta Pisi-Gretat lasteaiast ära tooma . Täna ei suutnud ta lapse vadistamist jälgida ja jäi rohkem kui kord lapsele vastuse võlgu . Ei mõistnud ta ka lapsele tema ema haigust seletada , ütles vaid , et arst tahtis ema tervist kontrollida ja seepärast tuleb tal mõned päevad haiglasse jääda . Eks Lehti vaatab hiljem ise , mida ta lapsele räägib ja teab ka , millest vaikida . Tänapäeva lapsevanemad tahavad küll lastega avameelsed olla , ega pehmenda midagi . Greta oli aga teisel arvamusel , lapsel olgu ikka oma maailm ning omad illusioonid . Pärast õhtusööki pani ta lapse kohe magama . See oli palju varem kui tavaliselt . Kuid lapsed tajuvad ikka suurte ärevust ja see teeb ka nemad rahutuks . Pisi-Gretagi ei saanud veel uinuda , iga hetk hõikas ta vanaema ja tahtis midagi väga tähtsat küsida . Greta pidi end kõvasti vaos hoidma , et lapsele oma kannatamatust mitte näidata . " Vanaema , kas ma ikka saan endale vennakese või õe ? " uuris laps . " Seda küsi oma emme või issi käest , vanaema ei tea . " " Kas sellepärast sa ei tea , et oled nii vana ? " " Küllap vist . " " Aga issi ütles , et sina ei paista üldse vana ! Ega sa ju päriselt polegi väga vana , ega ! " " Väga vana veel mitte , aga vana olen küll . Ja praegu olen väga väsinud . Seepärast palun pane silmad kinni ja jää magama ! " " Tule anna veel üks musi , siis jään magama ! " Ja väike tüdruk pigistas silmad kõvasti kinni . Greta andis lapse pehmele põsele musi , mis neid mõlemaid rahustas . Seejärel kustutas ta tule ja läks teise tuppa . Seal istus ta tegevusetult tugitooli ja vaatas iga natukese aja järele kella . Kuhu see Vallo küll nii kauaks jääb ? Vallo oli talle töö juurde helistanud kohe kui Lehti oli haiglasse viidud ja valmistas teda ette , et arvatavasti tuleb nurisünnitus . Greta süda oli murest tulvil . Kuidas see kõik vaesele Lehtile mõjuda võib ? Nüüd pärast Pisi-Greta sündi oli tütar oma tasakaalu taas kätte saanud . Aga kui uuesti kõik peaks muutuma ? Jumal hoidku selle eest ! Ent sealt Vallo tuligi . Greta tõttas talle vastu . " Kuidas Lehtil on ? Kas ta kaotas lapse ? " Vallo noogutas kurvalt . " Jah . Ei saanud enam päästa . " Greta läks oma väimehe juurde ja embas teda . Talle oli Vallo , vastupidi kartusele , hästi omaseks saanud . Peaaegu nagu oma poeg , keda mul kahjuks kunagi pole olnud - rääkis ta hiljuti Meerile . Nüüd aga tundis Greta Vallo juures kerget konjakilõhna ja ta hinges kihvatas mõte : naine on tal õnnetuna haiglas ja mees tõstab samal ajal kuskil baaris klaasi . Greta püüdis oma ängistust maha suruda ja küsis : " Kuidas ta end tunneb ? " " Mitte hästi . " " Kuidas see üldse juhtus ? Said teda ikka näha ka ? " Vallo istus . " Ta kukkus hommikul tööle minnes , siinsamas meie tänaval , see ootamatult varajane lumi ju . . . " " Oh , pagan võtaks neid libedaid tänavaid ! " kirus Greta mittegreetalikult . " See on see kroonu värk , majaperemees ei jätnud eesti ajal kunagi tänavale liiva panemata ! " " Sul on õigus , ema , kõik on selle totra nõukogude korra süü ! " Ta ohkas sügavalt ja ütles : " Ma sain täna veel ühe paha teate oma sõbra kohta . " " Räägi enne Lehtist ! " oli Greta veidi kannatamatu . " Kas sind lasti ikka vaatama ? " " Muidugi mitte ! Jälle see tobe seadus . Ühelgi arenenud maal ei ole nii , et naine jäetakse oma murega üksipäini haiglasse . . . " " Kas sa ei näinudki teda ? " " Nägin ikka . Saatsin enne talle kirja ja tema kirjutas vastu , et tulgu ma kell seitse pärast õhtusööki . Ma andsin viis rubla ühele sanitarile ja läksingi nagu varas hiilides oma seaduslikku naist vaatama . " " Oli ta väga löödud ? Vaene Lehti , iga naine elab lapse kaotust väga rängalt üle . . . mina olen seda tundnud , " Greta hääl katkes . " Jah , ta oli väga kurb . Pool aega juba kantud . Aga ma püüdsin teda lohutada ja ta rahunes veidi . Ma kinnitasin talle , et oleme mõlemad veel noored ja võime ju uue lapse saada . " " Sina oled küll üks hea poiss , Vallo ! Milline õnn Lehtile , et ta just sinuga kokku juhtus ! " " See oli meie mõlema õnn . " " Kas sa üldse söönud oled , Vallo ? Eilset kapsavormi on veel alles ! " " Ei , söönud ma tõesti ei ole , ega pole isu ka . Aitäh ! Kui ma Lehti juurest ära tulin , tundsin , et olen üleni pinges - talle ma seda ju välja ei näidanud - ja läksin ühte püstijalabaari , kus viskasin sada grammi hinge alla . Aga süüa ma tõesti ei taha . " Greta palus mõttes väimehelt andestust , et oli hetkeks temast halvasti mõtelnud . Sel hetkel otsutaski ta Vallole puistata oma hinge pealt mure : " Tahtsin sulle midagi rääkida , mida sa minu arust teadma peaks , aga jäägu see ainult meie vahele . Kui Lehti oma esimese mehega abielus oli ning mees koos ämmaga teda terroriseeris , polnud Lehti enam üldse Lehti . Tal ei olnud isegi omi mõtteid , ta käitus ja rääkis nii nagu mees teda käskis . See oli nii kurb . Ma arvan , et ta närvid olid tõsiselt korrast ära . " Greta vaatas väimehele otsa , et näha kuidas tema poolt öeldu mehele mõjub . Ent Vallo kuulas teda vaikides ning Greta jätkas : " Ja sellepärast muretsen ma veel kõige rohkem , et järsku lapsekaotus murrab ta südame ja Lehti muutub jälle selliseks vaikivaks ja . . . ma ei oska seda seletada . Võib-olla tegin praegu ise oma tütrele halba , et sulle sellest rääkisin , aga ma arvasin . . . " " Ära muretse , ema , ma ju teadsin seda . Lehti on mulle kõike ise rääkinud . Ta rääkis ka seda , et oli kartnud , et tema ebaõnnestunud abielu muutis ta vaimselt vigaseks . Ja kui ta endale last soovis , siis konsulteeris ta enne psühhiaatriga . Arst tegi talle selgeks , et temaga on kõik korras , tuleb ainult halvad aastad unustada , " rääkis Vallo ja rahustas oma ämma : " Ära sellepärast küll muretse , ema ! " Greta vaatas imestunult oma väimeest . Ta süda muutus korraga kergemaks . Ehkki hinges torkis veidi , et tütar polnud talle , oma emale , midagi sellist usaldanud . Isegi seda mitte , et ta arsti juures käis . Aga Vollile pihtis ta kõike . Vallo vist taipas , millised mõtted tema ämma peas ringlesid , ning ütles : " Lehti ei tahtnud sulle oma kahtlustest kõnelda , ta teab ju milline muretseja sa oled . " " Küllap vist ! Aga sellest on mul siiralt hea meel , et ta sind nii usaldab . Oi kui tähtis on abielurahva vahel usaldus ! Üks inimene kellele saad kõik hinge pealt ära rääkida , peab ikka olema , " nentis Greta . " Tänagi rääkisime me teineteisega palju . Lehti muretseb veel sellepärast , et kui juba üks nurisünnitus on esinenud , võib ka järgmine rasedus katkeda . " " Jah , kahjuks tuleb seda ette . " " Ma ütlesin siis oma Lehtikesele , et kuigi peaks nii juhtuma , et me rohkem lapsi ei saa , peame õnnelikud olema , et meil üks lapski on . Ja sellist toredat tüdrukut kui Pisi-Greta , annab lausa tikutulega otsida . " Greta oli liigutatud , ta ütles : " Vallo , sa pole üksnes hea mees Lehtile , sa oled ka hea isa Pisi-Gretale ja mulle oled sa hea poeg ! " Seda viimast sõna kasutas ta Vallo kuuldes esimest korda . " Sina aga oled meile hea ema ! " täiendas Vallo Greta juttu . " Mul on väga kahju , et sul on tulnud oma elus liiga palju kannatusi üle elada . Usu mind , Lehti saab sellest kaotusest üle ja loodame väga , et edaspidi läheb hästi ! " " Jah , lootma peab . Aga , Vallo , mulle meenus praegu , mida sa enne veel tahtsid mulle ühest sõbrast rääkida , siis kui koju tulid ? " " Mu vana sõber Tartust on arreteeritud . " " Hoidku taevas , kas ikka käib veel see nõiajaht ! Mis talle süüks pandi ? " " Ega päris täpselt ei teagi . Kuid üks meie ühine tuttav teadis , et ta olevat püüdnud välismaale saata eesti rahva nuhkide nimekirja , kuid see avastati ja saadi talle jälile . " " Kahju . Kuid loodame , et saab jälle vabaks ! " " Kahtlen selles . Ta on ammuilma punavõimule pinnuks silmas . Ta kirjutas vanasti ajalehele vesteid , kuid see keelati talle ära ja viimasel ajal tuli tal lihttöölisena oma igapäevast leiba teenida . " " Mis su sõbra nimi on ? " küsis Greta . " Jaan Soobel , sa oled kindlasti tema lugusid lugenud . " " Jah , ma tean seda nime , " vastas Greta . Ta silmade ette kangastus Volli salajane ümbrik , mille pealt ta seda nime oligi lugenud . Oli päikesepaisteline pühapäevahommik . Kuna Greta tundis juba tükk aega igatsust kiriku järele , otsustas ta sinna täna minna . Nüüd istuski ta Jaani kirikus ja tema pilk jäi püsima altarimaalil . Vabisevad küünlatuled heitsid valgust ristilöödud Kristusele , kes tundus ikka veel elavana . Ja nii see oligi - mõtles Greta . Kolm leinavat naist kummardusid risti all , üks neist oli ristilöödu ema , kuid kahte ta ei teadnud . Greta ei saanud pilku ära pöörata ja samal ajal mõtles ta , millist piina pidi Kristus tundma ja seda kõik inimeste pattude pärast . Kui väikesed on meie endi kannatused tema omade kõrval . Kes selle maali on maalinud ? - mõtles Greta . Peaks seda Meerilt küsima , tema on ju Jaani kogudusest ja küllap ka teadjam . Läbi elu oli Greta tundnud , et palved , mida ta on palunud kirikus , võtab Jumal paremini kuulda . Praegu palus Greta oma tütarde ja tütrelaste eest , et kõik oleksid terved ja neil ei tuleks elus liiga palju kurvastusi üle elada . Ka Luulele mõtles ta paludes ikka kui elavale tütrele . Greta ei olnud küll tema elust ega surmast midagi teada saanud . Kuid ta ei mõelnud tütrele kunagi kui teispoolsuses olevale - nii nagu mõtles Antonile ja oma vanematele , kelledele ta suutis vaid rahu paluda . Kirikus oli nagu nüüdsel ajal ikka vähe inimesi . Ja need vähesed olid enamuses eakad naised , mõni üksik vanem meesterahvas väljaarvatud ja paar-kolm noort tütarlast , kes Gretaga samas pingis istusid . Greta pani tähele , et kui õpetaja usutunnistust luges , ei korranud noored seda valjusti kaasa . Vist ei oskagi , käis mõte ta peast läbi . Greta armastas Jaani kirikut . Ent kõige kodusemalt tundis ta end siiski Pärnu Elisabethi kirikus , kus ta sai leerist lahti ja kus teda ka laulatati nüüd juba üle neljakümne aasta tagasi . Kuid ikkagi tundus talle nagu oleks see eile olnud , kui ta Antoni kõrval mööda purpurpunast vaipa altari poole kõndis , kleidi pikk slepp lohisemas vaibal . Suu kiskus veel praegugi muigele - talle meenus , kui häiritud oli õde Olli selle kleidi pärast , kuna isegi tema laulatuskleit polnud nii pika vehikuga . Ja Alla ning tollal alles kümne aastane Meeri olid ju pruutneitsid . Korraga tundis Greta tohutut igatsust oma õdede järele . Ta pani silmad kinni ja kujutles , et ongi ühel ammusel pühapäeva hommikul Elisabethi kirikus ja kõik õed istuvad tema kõrval . Ei , aega tagasi pöörata ei saa , mõtles Greta kurvalt . Kuid mälestused jäävad ja need ongi elu suurimaks varanduseks . Kiriku ukse juures sai Greta kokku oma õe Meeriga . Nad pigistasid vaikselt teineteise kätt ja noogutasid . Siis libistasid nad kordamööda raha annetustekarpi . Väljas ütles Meeri : " Ma kirikus mõtlesingi sinule ! " " Mina samuti , kõigile meie õdedele . Kuidas elad ? " " Aitäh küsimast . Eks kõigega tuleb elus vist ära harjuda , ka lesepõlvega . On sul aega , võiksime veidi jalutada ? " " Hea meelega , " nõustus Greta rõõmsalt ja tunnistas õele : " Tahtsingi kodunt veidi eemale saada ! " " On sul noortega arusaamatusi tulnud ? " " Oh ei , kõik on hästi , Jumalale tänu . Kuid Vallo teeb kõvasti tööd oma uue romaani kallal ja ma ei taha teda oma kohalolekuga segada . Ega ta pole mulle seda pahaks pannud , ei , aga ma ise arvan , et vahel on üksinda parem korteris olla . Tal on niisugune kirjutamise viis , et kirjutab mõni aeg laua taga , siis kargab püsti ja kõnnib edasi-tagasi , vahel isegi kõneleb omaette ja siis kukub jälle kirjutama . " " Aga Lehti ja Pisi-Greta , kas nemad jäid koju ? " " Ei , nad läksid ka välja . " " Kas Vallo siis isegi pühapäeval töötab ? " " Jah , tahab raamatut lõpetada . Ja ega minust ei ole temale õpetajat , et pühapäeva lõi Jumal puhkamiseks . " " Õigesti teed . Tänapäeva noored ei kannata üldse , kui neile oma õpetusi jagama hakkame . Kuhu me nüüd lähme ? " " Mul tuli just praegu hea idee ! Lähme oma kolmandat õde vaatama ! Pole temast jälle tükk aega midagi kuulnud ! " " Meeleldi , " oli Meeri nõus . " Ma kirikus mõtlesin , et olen mõnikord Alla suhtes ehk veidi ülekohtune olnud . Oma ettearvamatute tegudega võib ta ju tihti närvi ajada , aga muidu on ta ju väga hea südamega . " " Mul on vahel niisugune ketserlik mõte tulnud , et ta nagu polegi meie perekonnast , hoopis teistsuguse karakteriga , " täheldas Meeri . " Jah , teistsugune on tema käitumine küll , aga välimuselt on ta ju täiesti meie sarnane , " nentis Greta ja naeris : " Nii et kahtlustamine jääb ära . " " Eks Olligi karakter ole erinev , " ütles Meeri mõtlikult ja lisas : " Iseloomult oleme vist kõik oma moodi . " Kui kaks õde kolmanda majja sisenesid , hoovas neile mingi meeldiv aroom vastu . " Küll siin alles lõhnab hästi ! " nuhutas Meeri ninaga . " Vanasti oli siin ikka kassipissilõhna tunda , " teadis Greta , kes oli mõned aastad tagasi Alla juures elanud , " paistab , et kojanaine on hakanud põrandapesu vette lõhnaõli panema . " Alla , kes oli vist kõnekõminat kuulnud , avas juba ukse ja otse kilkas : " Oo , küll on meeldiv üllatus ! Kaks õde tuleb üheskoos ! Oodake , ma vaatan , kas posti on juba toodud , ootan Hansilt kirja ! " Ta jooksis postkasti juurde ja nähes , et see ei sisalda midagi , piilus ta ka teistesse postkastidesse . " Ei ole kellelgi veel kirja ! Siis on veel loota , et see täna ikkagi tuleb ! Ma tunnen ju seda oma kuuenda meelega ette ! Tulge ometi tuppa , armsad õed ! " Alla korteris tundus lõhnaõli aroom veelgi vängemalt . " Ega sa pole mõnda lõhnaõlipudelit ära lõhkunud ? " tahtis Meeri asjas selgust saada . " Ei ole , ega ma nii lohakas ka ei ole ! " ütles Alla ja jätkas : " Aga hea lõhn on siin sellepärast , et Hansi saatis mulle tõelist Prantsuse lõhnaõli , " L'origan " , mäletate veel niisugust nime ? " " Kuidas sellist nime üldse unustada saaks ! " arvas Greta . Ja tema pilk jäi peatuma kahel penitsiliinipudelil , mis laua peal seisid . " Kas lasid end süstida või ? Mis sul viga on ? " " Mul pole viga midagi . Aga miks mul need pudelid laual on , seda võite nüüd kolm korda arvata ! " " Jälle hakkab see äraavamismäng peale ! " Meeri raputas pead ja läks pudeleid lähemalt silmitsema . " Ole ettevaatlik , ära maha pilla , seal on kallis kraam sees ! " hoiatas teda Alla . Meeri aga oli juba ühelt väikeselt pudelilt kummikorgi pealt võtnud ja nuusutas selle sisu . " Siit ju see jumalik lõhn tulebki ! " " Näed siis , arvasidki ära ! Aga veidi läks maha ka , kui ma lõhnaõli väikestesse pudelitesse kallasin . Sellepärast lõhnabki nüüd siin nagu Coty armukese magamistuba , kuid sest pole midagi . Hea lõhn teeb mu tuju alati heaks ! " sädistas Alla , tumedad silmad rõõmsalt säramas . " Kuid minule peab kõik ikka puust ette tegema , " ei saanud Greta veel jaole , " mis hea pärast pidid sa selle lõhnaõli penitsiliinipudelitesse kallama ? " " Ega ma kõike ei kallanud , pool on ikka veel originaalpudelis , ehk nagu meie partorg ütleb originaalis . Ma kohe näitan seda pudelit . Aga ma panin sellepärast ühesugustesse pudelitesse , et saan täpselt ühepalju mõõta . . . " " Miks sul seda lõhnaõli on siis mõõta vaja ? " " Et teile mõlemale ühepalju lõhnaõli saaksin anda ! Tahtsin teid täna sellega üllatada ja kummalegi pudel ära tuua ! Aga teie tulite ise kui tellimise peale kohale ! " " Seda poleks vaja olnud . Hansi saatis ju sulle ! " " Küll ma ise tean , mis vaja on . Ja miks ma üksi lõhnama pean . Oodake nüüd , tüdrukud , ma pakun teile suurepärast saksa kohvi ka ! " Kui nad juba maitsvat kohvi jõid , meenus Gretale , mida ta oli tahtnud Meerilt küsida : " Ma vaatasin täna Jaani kiriku altarimaali ja see otse lummas mind . Kelle maal see on ? " Greta vaatas küsivalt Meeri poole . " Ma ei teagi . Pole sellele kunagi mõelnud , " pidi Meeri tunnistama . " Alla , kas sina tead , kes selle maalis ? " " Ei tea . Aga küll ma selle välja uurin ! " lubas Alla . " Ma vaatasin seda maali kirikus ja mõtlesin veel , et kes need naised seal risti all leinavad , üks on loomulikult Maarja , aga teised ? " " Maarja , Maarja Magdaleena ja Saloome ! " ütles Alla ja kinnitas : " Piiblit ma ikka veel tunnen ! " Oma Haapsalu käigust polnud Helve veel Ränile sõnakestki maininud , nii nagu Lehti oli soovitanud . Ikka ootas ta nagu mingit imet , mis tema eest kõik asjad paika paneks ja selgeks teeks . Seda imet aga ei tulnud . Ning Helve ei teadnud , kuidas edasi elada . Üks oli talle siiski selgeks saanud - lahutust ta ei taha ! Tähendab - asi tuli selgeks rääkida ! Ent asjaolud kujunesid pisut teiseks , kui Helve seda oli plaaninud . Täis sisemisi pingeid kastis Helve tol hilisel pärastlõunal akna all asetsevat toakaske , kui kuulis õuest autorataste pidurdamise järsku kriginat . Helve lükkas kardina kõrvale ja vaatas välja . Kiirabiautost astus parajasti välja valges kitlis arst , jakk õlgadel , ning Helve mõtles , et nähtavasti on keegi nende majas haigeks jäänud . Siis tundis ta tulija ära . " Ulvi tuleb meie majja , " sõnas ta ruttu Ränile . " Kindlasti tuleb ta meile ka ! " Räni torises midagi vaikselt vastuseks . Oma arstist kolleegi nägi ta küll meeleldi , kuid oma lemmiktegevuse - spordisaate jälgimise - juures segamine häiris teda . " Kuulsid , " kordas Helve . " Ulvi tuli meie majja ! " Ja juba helistatigi ukse taga . Räni tõstis poisi põlvedelt põrandale ja ruttas ust avama . " Lõpetasin just oma visiidi-korra , " kuulis Helve esikust energilist häält lausumas . " Palusin autojuhti mind koju sõidutada , aga äkki tuli mõte teie juurest läbi lipsata . Kuidas te siis ka elate ? " Ning sisenedes tuppa , kummardus kohe väikest Peedut kallistama . " Noh , sa väike isapoeg , muudkui sirgud aga , mis ? " Ja pöördudes Räni poole , lausus ootamatult erilise häälega , nii et mees otse jahmus : " Oled vist ikka uhke küll , et su lapsed kõik sinu nägu on ! " " Mina olen hoopis vanaisa nägu , " teadis Krislin , keda Räni oma tütreks kutsuma oli hakanud . " Vanaisa nägu on Renee , " tegi Ulvi asjaliku märkuse , nagu oleks talle väga tähtis , et just tema poeg vanaisale sarnaneb . " Seda ütlevad kõik ! " lisas ta . " Georg ise ütles seda samuti . " Helve muigas sisemiselt . Tema arust oli vennanaine ikka veel otse haiglaslikult kinni oma äia mälestustes . Isegi vanaisaga sarnanemise ainuõigus pidi olema tema pojal . Ent Helve oli küllaltki tark , et sellest mitte numbrit teha . " Võta siis , palun , istet ! " ruttas ta nüüd pakkuma . " Ma toon sulle tassi kohvi , sellest sa loodetavasti ära ei ütle ? " " Ma ise , " pakkus ennast kohe Räni ja kadus vastust ootamata toast . " Väga mõistlik temast , " noogutas Ulvi . " Hea , et läks . Ma tahtsingi sinuga rääkida . Mõtlesin sulle helistada , aga see pole telefonijutt ! " " Kas on midagi juhtunud ? " kohkus Helve . " Ma ei hakka praegu sellest rääkima . Aga ma olen otsustanud , et seda sinu eest varjata oleks väär ! Millal me kokku saame ? " " Ma pidin niigi homme ema juurde tulema . Kui sa kodus oled , siis . . . " " Ei , ei ! " tegi Ulvi tõrjuva liigutuse . " Minul on ju tegelikult ükstapuha , aga . . . ühesõnaga - sinu huvides ma seda ei tee ! " Ta vaatas vilksamisi ukse poole , mille taha Räni oli kadunud ja viis oma hääle korraks sosinale : " Ma oleksin pidanud sulle sellest juba ammugi rääkima , aga Georg suri nii ootamatult ja ma ei tahtnud su hingerahu veel rohkem rikkuda . Ja sellest , et ma sinuga rääkida tahan , pole vaja Ränil teada . Pärast vaata ise , mida teed ! Kas sa linnas ka vahel käid ? Võiksime seal korraks kokku saada . " Helve raputas pead . " Kuhu ma poisi panen ? Ei , linna ma tulla ei saa . " Ta läks pisut närvi . See pidi küll tähtis asi olema , mille pärast Ulvi nii palju vaeva näeb , mõtles ta . " Siis tulen ma homme päeval sinu poole ! Katsu kodus olla ! Ma uurisin veidi nende raamatute tellimise kohta ja mulle selgus ootamatult üht-teist ! Aga küll sa homme kuuled . " Ulvi tõusis minekuks . Helve võpatas . Ta oli juba unustada jõudnud , et Ulviga kviitungist juttu oli olnud . Või siis selles on asi ! Mida Ulvi rääkida kavatseb ? Kui palju ta teab ? Ja kui ta teab tõde , võis seda ju teada ka isa ! Helve võpatas teistkordselt ning tundis , kuidas otsekui mingi kuum laine temast üle veeres . Tähendab , isa teadis , kuid ei rääkinud ! Aga ema ? " No , armas kolleeg , " astus õnneks samal momendil Räni kandikuga , millel aurasid kohvitassid , tuppa . " Gaasipliidil läks see üks-kaks-kolm ! Olge lahked , armulised ! " Ning ta asetas kandiku diivanilauale . " Oh , taevas küll , aitäh ! Aga autojuht ju jäi mind välja ootama , ma unustasin selle hoopis ära ! Ega te ei pahanda , kui ma oma kohvitassi püstijalu tühjaks joon ? " Ulvi vaatas süüdlaslikult enne Räni , siis Helve poole , haaras tassist ning hakkas sealt ettevaatlikult kuuma märjukest rüüpama . " Aitäh ! Hea kohv oli ! Nüüd ma küll ruttan . Veel kord palju tänu ! " Ning Ulvi ruttas esikusse . " Ma ei tea , miks see naine mind oma olemusega alati häirib , " pahvatas Helve , kui vennanaine lahkunud oli . " Ta on väga tubli arst , " kaitses Räni Ulvit . " Oleksid sa ainult kuulnud , millise kõnega ta meditsiinitöötajate konverentsil esines ! Lausa lust oli kuulata . Minu lugupidamine tema vastu igatahes tõusis ! " " Seda võib arvata . Jutt jookseb tal tõepoolest . Eks näe , kuidas ta sellega homme hakkama saab ! " " Mis mõttes ? " " Ilmselt tahab ta mulle millestki erilisest rääkida ! " Helve vaatas väljakutsuvalt mehe poole . " Lubas päeval , kui sind kodus pole , siia tulla ! Ei tahtnud , et ma sulle sellest räägin , aga ma ei näe salgamiseks mingit põhjust ! Kooselul pole ju mõtet , kui üksteisega aus ei olda . On ju nii ? " Räni tõstis pilgu . Ta nägi Helvet nii nagu too oli - hele kodukleit tõi esile naise hapra keha täiuslikud vormis . Kahe lapse ilmaletoomine polnud tema välimusele jälgi jätnud . Helve põsed õhetasid , muutes tema veidi ümaravõitu näo tütarlapselikult kauniks . Kas ma tõesti pean ta kaotama , mõtles Räni ning teda valdas ängistav süütunne . Mida ütleb naine , kui tõde kuulda saab ? See tuleb ju nagunii kord päevavalgele , kaua seda varjata ei saa . Tõepoolest , Helvel oli õigus - kooselul pole mõtet kui teineteise vastu aus ei olda . Juba ammugi oleks pidanud Helvega kõigest rääkima , mõistis Räni ja hetke vältel tuli tal tahtmine teha seda nüüd , otsekohe . " On sul natuke aega , kullake ? " " Sinu jaoks alati . Mis on ? " Helve teeskles reipust . " Meil on vaja rääkida ! " Räni mõtlikud silmad kohtusid naise omadega . Räni nägi neis ootust ja lõi kõhklema . Kuidas suhtub Helve teatesse , mille ta nüüdsama välja öelda kavatseb ? Ning äsjast otsust edasi lükates , pomises ta : " Ehk paneme lapsed enne magama ? " " Vara veel , " arvas Helve , muutis aga kohe oma seisukohta , haaras Peedu sülle ning sirutas vaba käe tütre poole . " Tule , Krislin . Ma annan teile enne süüa , siis peseme hambad-silmad puhtaks , ja marss magama ! " Ning nii nad läksidki sel küllaltki varajasel õhtutunnil - noor ema ja tema kaks last , et teha ettevalmistusi aeglaselt lähenevale ööle . Kahekesi jäädes istusid nad kõrvuti , Helve ootel , mees aga kuidagi kohmetu ja sõnaaher . " Eks räägi juba ! On sul haiglas arusaamatusi ? " Räni raputas aeglaselt pead . " Ei , seal on kõik korras ! " Ta suujoon muutus üha tõsisemaks . " See , millest ma rääkida kavatsen , puudutab ainult meid sinuga . Ma väga loodan sinu mõistvale suhtumisele . Ja Helve , ükskõik , mida sa ka mõtled , pea meeles - kõik see juhtus enne meie abiellmist ! " " Eks sa räägi ! Ehk räägin siis minagi sulle midagi . " Räni vaatas imestunult naist . " Sina ? ! Hea küll , aga oota , luba ma alustan enne . " Mees vaikis viivu nagu hoogu võttes ning jutustas siis aeglaselt , otsekui andeks paludes kõigest sellest , mis Helvel juba teada oli . Helve süda hakkas kiiremini taguma , ta oli küll enda teada selleks kõneluseks ette valmistatud , ent tõe kinnitamine mõjus siiski rusuvalt . See oli siis tõsi ? Ja tema eest oli seda siiani varjatud . Teda ei peetud usaldusväärseks ! Tõsi , ka tema ise oli oma Haapsalu käiku Räni eest varjanud , aga neid kahte asja ei saanud ometi võrrelda , arvas ta . Oma alateadvuses oli Helve ikka veel lootnud , et Ränil pole Haapsalu Peeduga midagi ühist , et mees annab asjale usutava seletuse ja elu läheb endist rada pidi edasi . Aga ei , nüüd lõpuks oli loole punkt pandud . " Miks sa sellest alles nüüd räägid ? " ägas ta . " Miks ei võinud sa seda mulle enne meie abiellumist rääkida ? " Ning sidudes äkki Ulvi plaanitavat külaskäiku äsjakuulduga , purskas solvunult : " Teised siis teavad , et sul on maailm lapsi täis , ainult mina istun siin nagu tobe kodukana teadmatuses ! Sa oled . . . sa oled . . . ! " Helve krapsas püsti , ta nägu oli haletsusväärne . Tormates segaduses magamistuppa , viskus ta voodisse ning ta keha hakkas vappuma tagasihoitud nuuksatustest . Räni järgnes talle . " Mine ära siit ! " karjatas Helve hüsteeriliselt . " Kuulsid , mine ära ! Ma ei taha su varjugi enam näha ! " " Oota , Helve , sa ei lase mind ju lõpuni rääkidagi . Ausõna , ma vaikisin lihtsalt sellepärast , et ei tahtnud sind erutada ! Ma ju ütlesin , et . . . , saad aru . . . poja ema oli mulle lihtsalt üks möödaminev kiindumus . . . lapsestki sain ma teada alles Krisliniga Haapsalus käies . . . " Ning Helve mälus vilksatasid taas tütre sõnad oma venna voodi juures : " Jah , just täpselt samasugust nägu oli see poiss ! " Tähendab , ka Krislin tajus tol korral , et võõras poiss polnudki võõras . Räni aga jätkas : " Saa aru , see kõik juhtus pool-kogemata , just nagu sinugagi . . . " " Mida sa ütlesid ? ! Nagu minugagi ?? " karjatas Helve uuesti ja kordas : " Või nagu minugagi ! Homme-päev kaon ma siit koos oma kogemata tehtud lapsega , et sul endale midagi ette heita poleks ! " Ta oleks tahtnud ulguda nagu hunt . Ta kartis , et läheb hulluks ja haaras peast . Helve tajus , et päev , mil ta Räniga lähedaseks oli saanud , oli ühtlasi Rolandi surmapäev . Seda päeva oli ta püüdnud oma mõtetest pidevalt välja tõrjuda , ent nähtavasti tulemusteta - see ei anna tema hingele kunagi rahu . " Helve , jumala pärast , Helve ! Mida sa ometigi räägid ! Ma ei mõelnud ju seda nii ! Sina ja lapsed olete kogu mu elu , kuidas sa siis mind ei mõista ? !! " Helve ei tahtnud mõista . Oma hingevalus püüdis ta ka teise südant kriipida . " Ära erutu , Helve , kullake ! Kui sa näeksid poissi , sa hakkaksid teda kindlasti armastama , ta sarnaneb väga meie Peeduga ! " Räni tundis , et viis , kuidas ta oma südant puistas ja Helvet rahustada püüdis , polnud pooltki seda , kuidas ta seda teha oleks tahtnud . Aga vaatamata sellele hingas ta kergendatult - ometi lõpuks sai selle südamelt ära . Sest varem või hiljem võis naine seda ehk mõnelt kõrvaliselt isikult nagunii kuulda , juhtunut olematuks teha pole enam võimalik . Ning ta lisas vaikselt : " Lapsest on kahju . Ta vaeseke on ju ilma emata jäänud . " " Aga isa ? " pomises Helve ja samas libises kogemata ta suust midagi , mis tema Haapsalus käigu oleks reetnud , sellest aga otsustas Helve praegu siiski mitte rääkida . " Aga isa ? " kordas ta . " Peetril on ju isa . " " Jah , muidugi , lapsel on isa , ma ei salgagi seda . Aga Karmen suri sünnitusel , last kasvatab vanaisa . " Ja korraga jäi ta Helvele mõistmatult otsa vaatama : " Kust sa tead , et poisi nimi on Peeter ? " " Mis ta siis muu olla võib ! Sa ju kinnitasid alati , et sinu esimese poja nimi peab olema Peeter , küllap teadsid seda kõik Eestimaa naised ! Eks Haapsalu Peeter ole ju sinu esimene poeg ! " Ning lisas virilalt : " Nüüd on sul siis kaks poega - Peeter I ja Peeter II . Või on kusagil veel mõni Peeter ? Oled ikka tore isa küll ! " Helve puhkes uue hooga nutma . " Helve , kullake , palun kuula mind veel üks minut ! Rahune ometi ! Vaata . . . Karmeni ema oli mu kooliõde , tema haud asub minu vanemate hauaplatsi kõrval . Seal ma Karmenit kaks aastat tagasi kohtasingi . . . Lapsena olin teda muidugi ennegi kohanud . Eelmisel suvel aga viis saatus meid jälle kokku ja . . . Nüüd puhkab Karmen oma ema kõrval . . . tõesti , Helve , lapse olemasolust ja tema ema surmast kuulsin ma alles hiljuti . " Selles võib tal õigus olla , mõtles Helve . Äsja puhkenud pahameel hakkas taanduma kaastunde varju . Sellegi poolest võttis ta oma padja ja teki ning veetis öö , vaatamata Räni lepituskatsetele , elutoas . Üksinda olles nuttis Helve veelkord peatäie patja ega saanud kogu öö und silmile . Tema kujutluses jooksid väikesed poisid , kõik ühte nägu ja pisut lokkis juustega . Ning Helve pidi tahtmatult mõtlema , et äkki on Ränil enda teadmata veel teisigi lapsi mõnes rajoonis , kus ta konsultatsioone andma oli kutsutud . Ühte jõudis ta aga siiski endale selgeks teha - mees oli siiski ise , kuigi hilinenult , oma südamevalust osa naise kanda andnud ja Helve pidi leidma tee , kuidas nende abielu edasi võiks kesta . Aga ehk polnudki Räni südamevaev nii suur , tema kiindumus ja armastus laste vastu paistis välja mehe igal sammul ning nähtavasti oli see palsamiks tema hingele . Ja veel mõtles Helve , et õigupoolest peaks ta Ränile tänulik olema , et mees oma südamepuistamisega liiga palju ei hilinenud , sest nüüd võis ta julgelt vastu võtta Ulvi poolt edasiantava teate . Ja Helve kujutlusse tekkis pilt poisist , kes oma väikesed soojad käed usalduslikult tema kaela ümber oli põiminud . . . " Meie laps on nii külalislembeline ! " ütles Lehti veidi vabandavalt kirjanik Paadermaale . " Ja peale selle tahab ta kogu aeg ise vestlust juhtida . " Ja tütre poole : " Tule nüüd , Pisi-Greta , aeg on magama minna ! Ütle kõigile korraga " hääd ööd " ! " " Hääd ööd ! " hüüdis laps . " Onu Paadermaa , tule varsti jälle meile ! " Kirjanik Paadermaa lehvitas lapsele ja märkis muhedalt : " See väike neiu võlub küll igaühe südame . " Lehti hakkas koos lapsega toast väljuma , kes seda ilmse vastumeelsusega tegi . " Ma võin ju ise Pisi-Greta magama panna ! " pani Greta ette ja tõusis . " Oh ei , me juba lähme ! " tõrjus Lehti ja andis emale silmanurgast märku , et too rohkem peale ei käiks . Lehti oli väsinud ja tahtis ise ka veidike pikali heita . Ehk õnnestub see kasvõi veerand tunnikski . Las külaline arvab , et tal läheb lapse uinutamisega rohkem aega . Täna oli ülelinnalise leninliku laupäevaku raames tulnud raamatukogus kevadine suurpuhastus teha , kuhu kuulus ka määratu suurte akende pesemine . Nüüd valutasid käed ja selg ning peagi oli uimane . Või põhjustas seda tuuletõmbus . " Ma arvan , et lähen ka teise tuppa , " püüdis Greta ikkagi seltskonnast eemalduda , " siis saate rohkem omavahel vestelda . " " Ei , ema , jää palun meie juurde ja aita meil vestlusteemasid leida , " ütles Vallo naljatamisi . Ju lootis ta , et ehk kirjanikust kolleeg hakkab lõpuks taipama , et aeg on hiline ja tema ootamatu külastus juba isegi pikaks veninud . " Jaa , seltsimees Jaari , oleme pealegi ammused tuttavad . On teil veel meeles , kui koos õetütrega minu majja tulite ? " " Kuidas see mul ununeda saakski , " tähendas Greta . Talle ei jäänud märkamatuks , et külaline rõhutas sõnapaari : minu majja . Paistab et ta üksnes ei väljenda seda sõnadega , vaid tunnetab ise ka omandiõigust . Kas kunagi tuleb veel niisugune aeg , et õiglus saab jalule seatud ? Kas kunagi jälle saavad Olli ja Bernhard oma maja tagasi ja kõik lähedased saavad täie õigusega seal koos istuda . Ei vist . Seda aega ei tulegi . Vallo täitis taas likööriklaasid ja mõtles ise , et ega külaline enne niikuinii ei lahku , kui pole omatoodud pudel tühjaks joodud . " Kahju küll , et sa ei saa minu asemel Valgamaale lugejatega kohtuma minna . Muide , seal on eriti kena ja vastutulelik publik ja pärast laud lookas heast ja paremast kraamist . Ma oleksin sinna ise tahtnud minna , aga see Moskva sõit tuli krae vahele . " " Ma aitaksin sind meeleldi , kuid ei mängi lihtsalt välja . " " Oled oma uue käsikirjaga nii hõivatud ? " " Seda ka . Tahan väga selle ruttu käest ära anda . Aga on veelgi üks takistus . " " Mis siis ? " tundis Paadermaa veidi ülearuselt huvi . " Mul ei soovitata enam kirjanduslikel üritustel esineda . " " Tohoh tonti , keelati ära ? Valgest majast või ? " " Ega otse ei keelatud , esialgu ainult soovitati . " " Ah nii on lood sinuga . " Paadermaa kummutas likööripitsi tühjaks . " Siis sellepärast sa polegi viimasel ajal kuskile sõitnud ? " " Nii see on . " Vallo täitis jälle külalise klaasi . " Mina ka mõtlesin alles , et miks sa enam ringreisidel ei käi , " tundis Gretagi huvi . " Ei ole enam põhjust sõita , " ütles Vallo irooniliselt . " Viimasel kohtumisel Pärnus kõnelesin oma avaldamata raamatust , sellest , mida Glavlit käiku ei luba . Ja lugesin neile ette ka mõned huvitavamad katkendid . Ju oli keegi sellest õigel ajal ja õigesse kohta koputanud . " " Ah sedaviisi siis , ega pole hea selle majaga pahuksisse minna , " täheldas Paadermaa . Greta vaatas väimehe külalisele otsa . Kas too inimene on ikka siiras ? Ehk oligi ta visiidi eesmärk midagi välja nuhkida ? " Sul jäävad teenimisvõimalused siis õige nigelaks . Kas su eelmine raamat , mis ta nimi oligi - " Põlevas ahjus " vist , pole ka trükki lastud ? " " Küdeva ahju ees , " parandas Vallo , " ei veel , nad peavad ju enne välja uurima , kas ma pole halgude vahele midagi keelatud susanud , mis nõukogude inimesele ehk ebatervelt mõjub . " Vallo iroonia oli juba sarkasmiks üle läinud . " Võtame selle peale , et su raamatud ikka lugejateni jõuaks ! " Likööripudel hakkaski tühjenema . Ja kui hiline külaline oli lahkunud , ütles Greta väimehele : " Mulle paistab too Paadermaa ise ja tema visiit kahtlasena . Kas sina usaldad teda ? " " Jaa , usaldan küll . Võib-olla on sulle jäänud okas tema vastu , kuna ta sinu õe maja endale sai . Aga halb ta ei ole . " " Suurustas siin oma raamatutega , mis tal kõik riburada ilmuvad . Miks Glavlit tema käsikirju pole ära keelanud ? " " Noh , see mees lihtsalt oskab vingerdada . Ja ta ei kirjuta kunagi midagi niisugust , millest saab kinni hakata . Isegi ridade vahele mitte , nagu enamus eesti kirjanikke harrastab . " " Aga miks ta uuris sinu käsikirjade saatust ? " " Ta on väga uudishimulik mees ja pealegi armastavad ju kõik kirjanikud oma töödest kõnelda . " " Kas ta kommunist ei ole ? " " Karjerist . Parteisse astus ruttu , kuid muidugi karjääri pärast . " " Ära usalda nii kergesti inimest , liiati parteilast , olgu ta kasvõi hea kolleeg , " tähendas Greta . " Ega ma usaldagi . Aga ma tunnen inimesi ja näen neid tihti läbi . Paadermaa ei tee halba , tema on vaid kaasajooksik . " Lehti tuli haigutades söögitoa ukseavasse . " Kas läks lõpuks minema ? " " Jah , pudel sai ju tühjaks . Meiegi aitasime emaga seda tühjendada . Aga miks sa niisuguse näoga oled , Leheke ? " " Ma jutustasin Pisi-Gretale muinasjuttu , ja ei teagi millal tema juurde kõverasse magama jäin . " " Minge mõlemad magama ! " soovitas Greta . " Ma viin enne tassid kööki ! Homme pesen puhtaks ! " ütles Lehti ja haaras uniselt tasside järele . " Sa ju magad püstijalu ! Mine , mine , küll ma ise ! Head ööd , lapsed ! " " Head ööd ! " Ja noored kadusid oma tuppa . Päevade möödudes tajus Helve end sageli mõtlemas sündmustele , mida ta oma mõtetest teadlikult eemale oli tõrjunud . Ning oma lastele hellusi jagades meenusid talle väikesed soojad lapsekäed , mis vaid korra täis usaldust tema kaela ümber olid põimunud . Helve liikus ringi nukra vaimuna , otsides lahendust teda piinavatele mõtetele . Isa surm varjutas küll muud mured , aga mõne aja pärast kerkisid need uue hooga esile . Pealegi muutsid Räni olemusest õhkuv pinge ning tema enda tõrjuv hoiak mehe suhtes kooselu võimatuks . Ta igatses tagasi seda rahu ja rõõmu , millega Räni tema hinge nende abielu alguses täitnud oli . See rahu tuli taas leida . Möödunud aegade varjud ei tohtinud olevikku segada . Midagi tuli ette võtta ! Lahendus saabus üleöö . Ühel hommikul ärgates teadis Helve täpselt , mida teha . Oma mõtetest indu saades lootis ta leida ka lepituse iseendaga , lootis vähendada oma süükoormat , mis kui vari Rolandi surmapäevast saadik temaga kaasas käis . Nüüd ootas ta ainult päeva , mil oma plaanid täide saaks viia . Sellele mõeldes muutus ta meel rõõmsaks , toimetusi tehes ümises ta isegi üht tuntud viisi ning muigas samas iseenda üle - olen nagu tädi Alla , kelle meeleolu kajab vastu tema lauludest . Aga Alla oli alati heas tujus , selles osas tasus temast tõepoolest eeskuju võtta ! Ilm oli tol päeval päikeseline ja karge . Särav rahulolu paistis välja ka Helve näost , kui ta tol pärastlõunal Ränile ja Krislinile ukse avas . Nähes naise näol üle hulga aja naeratust , muutus ka Räni ilme . Ta embas naist tervituseks ning oli rõõmus kui teda tagasi ei tõrjutud . Krislin aga , vabanenud üleriietest , tormas kohe elutuppa ja jäi siin imestunult seisma . Veel hiljemgi meenutas Helve Räni jahmatust , kui mees elutuppa astudes diivani ees vaibal kahte pisut krussis juustega poissi leplikult autot vuristamas nägi . Väiksem poistest tõusis kohe ja tatsas isale vastu . Räni haaras poisi sülle , silmad pärani jäi ta suuremat poissi vaatama . Ta pööras oma pilgu naisele . " Kes . . . ? Oo , Helve ! " Helve kummardus poisi juurde , võttis tal käest ja lausus vaikselt : " Ütle oma isale tere ! " Poisike naeratas . Jahmunud Räni istus diivanile , võttis poisid teine teisele põlvele ega saanud sõnagi suust . Muudkui aga surus kordamööda oma pea vastu poiste juukseid ega tõstnud silmi . Vaikuse katkestas Krislin . Ta silmitses pisut kiivalt võõrast poissi Räni süles ja muutus äkki rõõmsaks , sõnas : " Ma tunnen seda poissi . Kas sa tõid ta päriselt meile ? " " Jah , ta on sinu vend ! " " Minu vend ? ! Minu vend on Peedu . " " Tema nimi on ka Peedu . " " Kaks Peedut ! " kilkas tüdruk . " Kas selle pärast , et nad on ühte nägu ? " " Vist küll . Aga nende nimedega tuleb meil arvatavasti midagi ette võtta . Poisid lähevad meil muidu käest segamini , " muigas Helve . " Mis ettepaneku sa , Räni , teed ? Kas Peeter I ja Peeter II või kuidas ? " Räni püüdis varjata meeleliigutust . " Vanemat poistest hakkame kutsuma Peetriks , " sõnas ta hetke pärast kindlalt , nagu oleks see tal juba ammugi valmis mõeldud ja otsustatud ning nagu oleks Peetri majjatulek täiesti loomulik sündmus . " Peedu ja Peeter , " kordas Krislin leplikult . " Ja mõlemad on minu vennad ? Ja ma võin nende mõlemaga iga päev mängida ? " " Võid muidugi . Sina oled ju nüüd nende suur õde ! " vastas Helve ja mõtles ema sõnade peale , kes oli kartnud Krislini pärast , et kas tüdruk ikka võtab uue venna omaks või mitte . Kuid ka siin näis kõik loomulikku rada minevat . Sel õhtul , kui lapsed juba magasid ja nad omavahele jäid , võttis Räni naise mõlemad käed oma pihku , tahtes ilmselt tänusõnu ütlema hakata . Helve aga tõstis vaikselt käe mehe suule ja sulges selle . Sel hetkel tundsid mõlemad üht ja sama - selles kodus valitseb nüüdsest peale uus õnn . Juhtus lämmatavalt soe suvi olema . Chicagos oli juba mitu nädalat kraadiklaasi elavhõbe <arv>o Farenehitile otsekui kinninaelutatud . Bernhard istus oma villa lahtisel rõdul ja tema pilk uitas Michigani järve avarusel . Järvesina mõjus hingele virgutavalt . Ja seepärast hoidus ta pead pööramast sinna , kus kõrgusid moodsad pilvelõhkujad . Ei , see polnud tema maailm . Isegi puud olid siin võõrad . Ainult tamm veel sarnanes kodumaa tammega . Ent temale meeldisid sihvakad männid , nagu kasvasid koduaias Nõmmel . Kord , kui ta illegaalselt Eestis elas , oli ta siiski oma kodu juurest mööda käinud . Ta ei suutnud kiusatusele vastu panna . Ehk küll Volli oli teda hoiatanud . Seda tegi ta oktoobripühade ajal - kui paljud pidutsesid ja enamus purjutas - , sõitis ta Nõmmele ja jalutas majast mööda , mida ta oli oma maitse järgi ning oma rahadega ehitada lasknud ja mille krundigi eest hulga eesti kroone lauale ladunud . Maja tundus nii luitunud , oli juba paarkümmend aastat värvimata - tema ajal värviti maja iga viie aasta järel , et see oma värskust ei kaotaks . Ka aed oli räämas . Laubest võis aimata , et see puukuuri aset täitis . Jah , see maja oli omane , aga polnud ka . Siin elasid nüüd võhivõõrad elanikud . Ent iga maja muudab koduseks tema elanikud . Nüüd polnud siin kedagi oma perest . Oma maja vaadates kerkisid küll mälestusteudust esile omaksed nagu vaimud ja panid hinge pakitsema . Ent Bernhard ei kahetsenud , et selle tee jalge alla võttis . Nüüdki veel mõtles ta , et see jäi viimaseks korraks oma enese maja eemalt vaadata . Nüüd oli ta veendunud , et tee teda enam kunagi sinna tagasi ei vii . Kuigi Eesti saaks jälle ime läbi iseseisvaks , poleks temast enam sinna sõitjat . Ta teadis , et elupäevi enam kauaks ei jätku . Parkinsoni haigus oli kangetele rohtudele vaatamata ikkagi süvenenud . Paremale käele lisaks ilmnes ka parema jala värisemine . Ja kui keegi tema tervise järele päris , ütles ta poolnaljatades : " Kõik oleks hästi , kui mu kehal paremat poolt ei oleks . " Viimasel ajal tekkisid ka südamehäired . Ent Bernhard ei kurtnud haige südame üle , see aitaks ehk rutem teisele kaldale ega poleks tarvis kaua teistele koormaks jääda . Pärast seda kui ta enam äris tegutseda ei saanud , tundis Bernhard , et elab kasutuna . Kas sellepärast vaevleski ta aastaid Venemaa vanglas ja pärast elas Eestis kui rott põranda all ! Bernhard ajas end kepi najal üles ja kõndis veidi rõdu ühest servast teise . Ta püüdis oma tugeva tahtejõu abil ikkagi liikuda , et mitte päris võimetuks jääda . Olli küll tahtis talle ratastooli tuua , kuid tema oli sellele kategooriliselt vastu . Sest kui juba kord ratastooli istuda , võib sinna jäädagi . Nüüd aga liikus ta veidi aiaski oma enese jalgade peal . Sai ilma teiste abita autossegi istuda , ent rooli Bernhardi käed ei ohjeldanud . Kuid tütar Dorrit sõidutas teda meeleldi . Oma äri järele igatses ta küll , kuigi ei muretsenud . Äri oli nüüd Greta tütre Laine kindlates kätes ja Bernhard teadis , et naise õetütar oskab seda hallata . Ta oli hiljuti teinud ka testamendi ja määranud riideäri tervenisti Lainele . Bernhard pidas selle üle enne oma tütrega nõu ja nende arvamused ühtusid . Dorrit ei olnud ju ahne noor naine , pealegi jäi temale suurem osa isa aktsiaid ja pangaarve , mis kogu aeg kasvas . Ja pealegi omas Dorriti mees Jack küllaltki suurt varandust . Ollile polnud aga Bernhard sellest veel kõnelenud . Ta tundis oma kuuenda meelega , et naisele see ei meeldiks ja ehk oleks isegi püüdnud teda ümber veenda . Bernhard tundis ju Ollit läbi ja lõhki . Ega Olligi kade olnud . Ei , ta aitas hea meelega Lainet ja tema peret , eriti nüüd , kui neil see katastroof juhtus . Olli saatis ka ohtralt pakke Eestisse . Kuid sealjuures ootas ka sama ohtralt tänusõnu . Olli armastas anda , ent armastas seda ka toonitada ja sellega ikka kõigist üle olla . Kui aga Laine saab suure äri omanikuks , siis on ta ju Olliga võrdväärne partner ning ei vajagi enam Olli annetusi . Bernhard oli kindel , et sellel teemal tuleb tal abikaasaga sõnavahetus , kuid sinna polnud midagi parata . Riidekauplus oli Bernhardi isiklik äri ja ta võis selle pärandada nii kuidas ise soovis . Midagi oli tema naisel üldse Greta tütre Laine vastu - meenutas Bernhard . Või oli tal hämar aime , et Laine tõttu väheneb tema edaspidine aasta sissetulek ehk kümme protsenti . Selle suve hakul tabas Lainet ja tema peret tohutu looduse katastroof . Tornaado oma hirmsa laastava jõuga tormas nende majast läbi , jättes järele vaid rusuhunniku . Õnn oli , et Laine poeg Lembit oli sel ajal Long Islandi Eesti suvelaagris . Laine oli üksipäini kodus , kuid vahetult enne tornaado tulekut kippus koer välja ja Laine viis looma jalutama . Nüüd oli Laine kindel , et koer Tara päästis tema elu , sest koertel on mingi vaist ohtu ette tunda . Sellist tornaaadot nägi Bernhard esimest korda . Ja mõtles jälle , et põhjamaa kodus pole sellist ürgset hävingut olemas . Tornaado tee pole tavaliselt lai , ehk ainult kitsa tänava haardes . Aga kust ta siis üle tormab , seal muudab kõik tuhaks ja põrmuks . Seekord oli Laine üks kannatajate hulgast ja valitsus andis talle igati abi ning kindlustus maksis , nagu ette nähtud , kõik välja . Uus mure enamasti leevendab eelmist . Pool aastat tagasi lahutas Laine oma abielu Antsuga , kellega oli viisteist aastat õnnelikult elanud . Laine arvates õnnelikult . Kuni selle hetkeni , kui ta sai teada , et Ants , kes pidi tihtipeale töö asjus Texasesse sõitma , elas seal kokku blondi ja särtsaka kaunitariga . Laine oli kuuldust hingepõhjani solvunud ja endale pahane , et polnud aastaid midagi aru saanud ning oli meest pimesi usaldanud ja armastanud . Ta andis viivitamatult lahutuspaberid sisse ja sai ka õiguse poja endale jätta . Ants leppis kõigega ning abiellus varsti oma blondiiniga . Nüüd aga oma kodu kaotades , hoomas Laine , et solvumine mehe vastu oli peaaegu taandunud . Aeg oli tema kasuks töötanud . Esimesel kohal oli poeg Lembit ja teisel kohal huvitav töö tädimehe äris . Pärast tornaado hävitustööd jäi Laine esimestel päevadel tädi juurde . Baumvaldide villa oli ju viie magamistoaga ja kaks neist oligi külaliste jaoks . Siis tegi Bernhard ettepaneku , et Laine ja ka Lembit , kui ta suvelaagrist tagasi jõuab , võiksid kuni uue kodu valmimiseni jäädagi nende juurde . Kuid enne kui Laine midagi vastata jõudis , ütles Olli , et valitsus annab kannatajatele priilt motelle kasutada - seda oli just äsja TV-st teatatud . Laine oli vihjest aru saanud ning ei võtnud enam tädimehe ettepanekut vastu . Seda kõike praegu uuesti mõeldes ja läbi elades kuulis Bernhard koguni Laine häält oma kõrvus . Ent Laine hääl oli tõeline , Laine oligi päral . Koos Olliga olid nad rõdule tulnud . " Tere , onu Berni ! Kuidas sa end tunned ? " Laine suudles oma tädimeest põsele . " Normaalselt ikka , " vastas Bernhard optimistlikul toonil , " ei mul pole häda midagi . Võta endale tool ja istu mu seltsi ! " Laine vedas kaks tooli Bernhardi tooli kõrvale . " Tädi Olli , miks sa ei istu ? " " Mul on pisut tegemist . Ole sina , Laineke , Bernhardile seltsiks . Tal vaesekesel ju igav siin päev läbi üksinda konutada , " haletses Olli . Mehe haletsemine oli tema lemmikteemaks kujunenud . Seda armastas ta ikka tuttavatele seltskonnas korrutada ega jätnud kunagi lisamata , kui palju eneseohverdust , vaeva ning tüli tal oma haige mehega on ja kui palju ta enda elu seetõttu elamata jäi . Üksnes tütrele ei tohtinud Olli sellist juttu rääkida , Dorrit läks sellest turri ja hakkas kui emalõvi oma isa kaitsma ning keelas emal isast kui invaliidist kõnelemise . " Sain täna Lembitult kirja , " rääkis Laine . " Õnn , et meie postibox jäi tänavale alles . " " Kas ta juba teab , et teil enam kodu polegi ? " muretses Olli . " Jah . Ma kirjutasin ju kohe ja soovitasin tal sinna veel üheks kuuks jääda , seniks kui meie uus elumaja korda tehakse . " " Siis on hea . Ma olen su peale nii palju mõelnud ja oma südant vaevanud , " rääkis Olli . " Hirmus küll , hakka jälle kõigega otsast peale . Pole oma tassi ega lusikatki enam . " " See on kõik täpes . Olen õnnelik , et oleme ise elus ja terved . Tänu koer Tarale ! " " Tervis on ainuke väärt varandus , " tähendas Bernhard , " aga sellest sain aru alles nüüd kui põduraks jäin . " " Sul on õigus , onu Berni , " nõustus Laine ja püüdis teemat vahetada . " Ma naersin üksipäini kui Lembitu kirja lugesin . Saatsin ta eesti laagrisse peamiselt sellepärast , et seal saab eesti lastega eesti keelt rääkida . Nüüd kirjutab poiss , et nad suhtlevad üksteisega eesti keeles ainult siis kui kasvataja kuuleb . Omavahel lasevad kõik ikka inglise keeles , et ainult paremini ja rutemini end väljendada saaks . No mis sa teed nende lastega ära ! " " Kui mina seal mõni ülemus oleks , siis määraksin trahvi sellele , kes laagris veel inglise keelt kõneleb , " arvas Bernhard . " Sind oleks jah , sinna kupjaks vaja ! " naeris Olli ja pöördus õetütre poole : " Enne kui sa minema hakkad , tule minu toast läbi ! Panin sulle kohvritäis riideid valmis , siis pole tarvis sul ostma minna . Need on kõik peaaegu uued . Ja tualettpaberit , mis ei sobi mu vannitoa värviga , seisab mul terve karbitäis , võta see ka auto peale ! " Olli oli oma sõiduvees . Tal oli jälle võimalus aidata . " Ma nüüd lahkun teie meeldivast seltskonnast ! " " Aitäh , tädi ! Ahjaa , kas oled nüüd minu emale kirjutanud ? " " Ei ole . Tema kord on mulle kirjutada ja viimase paki eest tänada . " " Siis on hea . Tahtsin just paluda , et sa meie õnnetusest talle ei kirjutaks . Ma ei taha , et ta meie pärast jälle oma südant valutaks , nagu seal muredest puudus oleks ! " " Ma tahtsin sulle sedasama soovitada , Laine , " ütles nüüd Bernhard . " Ja näed , me mõtleme ühtmoodi . " Olli lahkus rõdult ja pomises omaette : " Greta pärast muretsevad kõik . Aga mida mina kõik pean üle elama , seda ei mõtle keegi . Haige mees ja . . . " rohkem ei tulnudki midagi meelde . Õige pea kostis alt uus jutukõmin . " Kus on , sinna tuleb ikka juurde , " tarvitas Bernhard vana kõnekäändu . Ja kohe ilmus klaasuksele Dorrit . Oma paksude lokkis juustega , suurte säravate silmadega , mida ääristasid pikad ripsmed , nägi ta veetlev välja . Ent kõige rohkem kaunistas Dorritit see , mis annab ainulaadset ilu igale naisele - peatne emakssaamise ootus ja mille tõttu ta ka kaharat helesinist kleiti kandis . " Tere , papi ! Tere , Laineke ! " mõlemad said musid põsele . " Kas sinuga on ikka kõik OK , Laine ? " " Jaa , ära muretse . Kõike juhtub , see ongi vist elu . Aga kuidas sa ise end tunned ? " " Nagu ise näed , emaelevandina . Jack aga ütleb , et tema meelest olen ilusam kui enne . Ta muide soovitas mul edaspidi end sama paksuks süüa . Aga teate , mida ma täna esmakordselt kogesin ? " " Mida siis ? " tundis Laine huvi . " Ma ei mahu enam oma auto rooli taha ! Ja seepärast tuli mul Jacki autoga sõita , sel on palju suurem pingi ja rooli vahe . " " Aga sõida ettevaatlikult , võõras auto võib üllatusi teha ! " hoiatas isa tütart . " Oi , papike , kas sa mind siis ei tunne ega tea . Ma võiksin kasvõi tanki kinnisilmi juhtida ! " naeris Dorrit . " Tunnen ja tean paremini kui keegi teine . Aga sina mõtle sellele , et praegu on sul kaks vastutust . " " Ära muretse , papike , olen ettevaatlik isegi . Sõidan viimasel ajal päris teo eeskujul . Kõik teised autod panevad minust mööda . Täna keegi härra lehvitas mulle oma autost , tahtis vist külge lüüa , siis aga märkas kes mul rooli aitab lükata ja sõitis edasi . Ah jaa , ma ei taha teid hirmutada , kuid TV-s näidatakse kogu aeg " W-d " . Uus torm on tulemas ! " " Õudne , sellele ei taha mitte mõeldagi . Aga nii hull see asi veel ei ole , enne meie õnnetust näidati ju kahte " W-d " ! " " Eestis ei osanud niisukeste asjade peale mõeldagi , " tähendas Bernhard . " Isegi äike pole Eestis nii äge kui siinmail . " Olli ilmus taas rõduuksele ja ütles : " Jack helistas ja küsis kas jõudsid ikka õnnelikult siia . Küll ta on sul ikka hoolitsev mees . Mina lihtsalt imetlen teda . " Laine mõtted veeresid oma endise mehe juurde , keda temagi kaua imetlenud oli . Kuid Jack paistab tõepoolest kena inimene olevat . Annaks Jumal , et Dorritil õnn kestma jääks . " Jack muretseb ju sünnituse pärast , " ütles Olli , " räägib ainult sellest , nagu hakkaks tema ise sünnitama , mitte sina . Prantslased on ikka teistsugused kui eesti mehed . " " Ta tulebki minuga haiglasse kaasa ja võtab sünnitusest osa . Ja sellepärast ma ei karda üldse . Tema aga pabistab minu pärast , kuna olen juba kolmekümne seitsme aastane ja ikkagi esimene sünnitus , " rääkis Dorrit nii loomulikult , nagu kõik siinviibijad ei teaks , et ta sünnitas juba kakskümmend aastat tagasi . Või oli ta oma osaga niivõrd harjunud , et uskus nüüd seda juba isegi . Algas uus nädal . Gretale oli see puhkepäevaks . Ilm oli sompus ja vihmane ning Greta oleks meeleldi terveks päevaks tuppa jäänud . Eriti veel täna , sest väimees läks kirjastusse ja seal ta kohtub tavaliselt ka oma kolleegidega ning küllap siirduvad pärast koos mõnda kohvikusse . Nii oleks Gretal täna suurepärane võimalus üksinda kodus olla . Ehkki ta armastas üle kõige peret enda ümber , tundis ta mõnikord ikkagi üksindusest mõnu . Kuid esmaspäeviti oli Gretal harjumuseks saanud peret mõne kokakunstiga üllatada . Oli sel päeval tal ju aega priilt käes ja pealegi olid rasked aastad talle õpetanud valmistama maitsvat toitu peaaegu mitte millestki . Vihmamantlit selga pannes meenutas ta kauget eestiaega , kui ta võis juba kodus valmis mõelda , mida poest osta ja mida lõunaks keeta . Siis ei osanud hingeski ette aimata , et kunagi tulevikus tuleb keeta ainult seda , mida parajasti kauplusest osta õnnestub . Ent kõigega harjub - mõtles Greta , peaasi , et uut sõda ega nälga ei tuleks . Ta avas ukse ja kohkus , sest seisis vastakuti oma õe Allaga . " Tere ! Ma ei jõudnud veel nupule vajutada , kui juba uks lahti tehakse ! " sädistas Alla . " Tere , Alla ! Küll sa ehmatasid mind , ei tundnud sind esimesel pilgul äragi ! " " Mul uus vihmamantel , sellepärast ! Kuidas sulle meeldib ? Hansi saatis ! Istub hästi , ainult et tuletab kangesti vorstinahka meelde ! " " Minu meelest on see mantel šikk , " arvas Greta . " Kuhu sa end minema sättisid ? " " Pidin lihapoodi minema , et midagi lõunaks vaadata . " " Lähme aga tuppa tagasi ! " kamandas Alla . " Muidugi , astu palun sisse , mis me siin kojas ometi seisame , " vabandas Greta . " Ja võta oma vorstinahk maha ! " Alla tõstis oma raske kandekoti toolile ja vaatas sealjuures kavalalt õe poole . Kuna õde selle kohta midagi ei lausunud , otsustas ta kotisisu pärastiseks jätta . Siis võttis ta oma roheka kilelise mantli ära ja raputas sellelt vihmapiisku maha . " Anna mulle midagi jala otsa ! " ütles ta oma märgi kõrgekontsalisi kingi jalast võttes . " Võta need Lehti sussid ! " osutas Greta suuretupsulistele toasussidele . Alla pani sussid jalga ja kiikas söögituppa . " Kas kirjanikku polegi kodumail ? " " Ei , läks oma ametiasju ajama ! Oleme ainult kahekesi ! " " Siis vedas ! Saab ometi omavahel rääkida , viimasel ajal on alati keegi kuulamas või piilumas . Oi , Gretakene , mul on mitu head uudist ! " " Noo , räägi siis ! " " Kohe , kohe . Aga kas kohvi ka ikka pakutakse ! " " Muidugi ! Aga enne ütle ikka , kas sul on head või pahad uudised ? " " Head ikka , ega ma muidu poleks sihukese koerailmaga siia tormanud ! " Täis elevust ruttas Greta kööki ja läites gaasipliidil tule , mõtles , et mis sel Allal jälle huvitavat võis juhtuda ? Samal ajal sirutas Alla end mugavalt tugitoolis ja hüüdis : " Tee ainult kaks tassitäit , nii läheb rutem ! Ma ei jõua oodata , et kõik ära rääkida ! " Kui õed juba üksmeeles auravate kohvitassidega laua ääres istusid , ütles Greta : " Räägi ometi ! Ma tahan su häid uudiseid kuulda ! " " Ma sain Hansi käest kirja . . . " Alla pidas pausi ja pahvatas siis oma lavahäälega : " Ta naine on surnud ! " " Mis sa räägid ? Mis temaga juhtus ? " " Süda ütles üles ja kõik . See oli tal ju kogu aeg poole mootoriga töötanud . " Greta vaatas endast noorema õe ärevat nägu ja ta ei saanud noomimata jätta : " Ma loodan , et sa Hansi naise surma ei pidanud heaks uudiseks ? Ega sa teise surma üle rõõmusta ? " " Ausalt rõõmustasin . Ma oleksin variser , kui teeskleksin kurbust . Nüüd on Hansi lõpuks jälle vaba ja tead küll , mida see tähendab , Greta ! " Greta raputas pead . " Hansi abiellub nüüd minuga . Kohe ! " " Kuidas sa selles nii kindel oled ? Ja pealegi kas sobikski nii ruttu . . . " " Miks ei sobi ! Ega siis mina teda ei tapnud ! Isegi mõttes ei soovinud talle surma ! " pani Alla käe südamele . " Hansi kadunud naisel polnud minu ega Ene olemasolust aimugi , ütles Hansi . Seda rääkis ta juba siin olles . Oh , Gretakene , Hansi andis selles kirjas mõista , et sõidab varsti siia ja kõik muu jäägu minu otsustada . See oli ju sama hea kui abieluettepanek , või mis sina arvad ? " " Küllap vist . " " Hansi kirjutas kirja lõppu , et ei suuda oodata , millal saab mind uuesti ja täie õigusega kallistada . See juba tähendab , et . . . " " Kas seda kirjutas ta selles kirjas , milles ta oma naise surmast teatas ? " " Samas muidugi . Kirja alguses kirjeldas ta naise surma ja mainis ka , et kadunu jäi terve nende abielu jooksul talle ikkagi võõraks ja külmaks . Panid tähele , Greta , ta ütles külmaks . See naine oli pildilgi nagu kivistunud kuju , ah , mis ma surnut ikka taga räägin . Olgu muld talle kerge ! Kahju , et mul kirja kaasas ei ole , teinekord näitan sulle , ainult sulle , teistele ei mitte kellelegi . Ta kirjutas veel oma saja-aastasest emast . . . " " Sa ütlesid eelmine kord , et ta on üheksakümne kahe aastane . " " Ära ole väiklane , ma lihtsalt ümardasin . Hansi hoiab oma mutit kohe väga . Aga viimasel leheküljel oli ainult minust , minu šarmist ! , sind ajab see naerma , eks , aga nii ta kirjutas ja muidugi sellest , kui väga ta minu järel igatseb ja et ta tahaks jälle minu mees olla . Ja nüüd ma loodan , et see mida ma temast enne arvasin , polegi õige . Ta lihtsalt hoidis end tagasi , oli lihtsalt oma krõn . . . naisele truu . Kas sa arvad ka nii , Greta ? " " Väga võimalik . Aga ütle nüüd mulle , Alla , kas sa läheksid talle ? " " Ma arvan , et jah ! Tead , Greta , ma olen nii palju aastaid üksi pidanud hakkama saama ja ilma meheta elanud . Päris vahva oleks tunda , et keegi sinu eest jälle hoolitseks ja ümbert kinni võtaks . Ja pealegi on Hansi härrasmees ja ma loodan väga , et muidu ka ikka mees ! " lõpetas Alla naerdes . " Ja sa läheksid temaga koos Saksamaale ? " " Seda ma ei tea veel , kas üldse lastakse minusugust ! Võib-olla tahab Hansi siia jääda , kuid selles ma kahtlen , tal ju saja-aastane ema . Mina hoolitseksin temagi eest nagu lihase ema eest . " Viiksid ka vanadekodusse - mõtles Greta . Alla aga jätkas : " Ma arvan , et läheksin Saksamaale küll . Ehk Enegi tuleks kaasa , ikkagi tema isa ! Ta näeks oma vanaemagi veel elusana . Sealt võiksime isegi sõita Ollit vaatama ja näeksin sinu Lainetki ! Kuidas see sulle meeldiks ? " " See oleks ilus kui unenägu . Ära ainult liigseid lootusi tee , ehk ei lähe kõik nii nagu unistad . " " Ma ei saa teisiti . Unistan ikka . Ja ma tunnen , et lõpuks läheb kõik hästi . Mulle saabub õnn , olgu või üheteistkümnendal tunnil , aga ta saabub ikkagi . Tead , Greta , kunagi ma kadestasin Meerit , et temal veab ja kutsutakse Austraaliasse elama . Rumal oli , et selle võimaluse maha magas ! " " Ma arvan teisiti , Alla . Meeri tegi hästi , et ei sõitnud . Just siis vajas teda Georg . Ja Meeri on terve elu ikkagi ainult Georgi armastanud . " " Ehkki mitu teist meest ka veel ära pidanud . " " See lihtsalt kujunes nii . Aga nüüd , kui Georgi enam ei ole , on Meerile ju suureks lohutuseks , et ta jäi mehe kõrvale ja hoolitses tema eest . Hea , et nad ka uuesti abiellusid . " " Jah , muidu oleks talle jäänud imelik staatus - laulatamata lesk - nagu vanasti öeldi . " " Mul on väga kahju , et nad nii üürikest aega said õnnelikult koos elada . Varsti jäi ju Georg haigeks ja see muutis tema iseloomu . Ega Meeril polnud temaga kerge . " " Ma leian , et Georg suri päris õigeaegselt . Ei jäänud endale ega Meerile koormaks . Ta oli ka juba vana mees , " leidis Alla . " Georg oli minuga üheealine . Kas sa arvad , et mul oleks ka aeg ära kaduda ? " oli Greta puudutatud . " Mis sa nüüd , Greta , sina oled terve ja nooruslik ! " " Jah , õnneks küll . Ehkki tuli minul samuti Siberi leiba süüa . Pühakiri ütleb , et inimesel on eluaastaid antud seitsekümmend , mul peaks veel seitse aastat aega olema . Aga kui järele mõelda , siis ega mul polekski eriti kahju , kui tuleks ära minna . Elu on elatud ja edasi antud . Head ja halba üle elatud . Kahju ainult , et Lainet ega tema lapsi pole näha saanud . " " Ma olen kindel , et sa elad meil hiiglama vanaks , " ütles Alla . Greta naeris . " Kes teab . Tahaks küll niikaua elada , et oma silmaga näha , kuidas kommunistidele uus Nürnberg korraldatakse . " " Seda pole vist enam kaua vaja oodata . Hansi ütles , kui siin käis , et maailm teab kõik , mis siinpool okastraati toimub . " Greta kuid mõtiskles ikka veel endisel lainel : " Liiga vanaks ma ei tahakski elada . Annaks Jumal , et saaksin ikka lõpuni enda eest ise hoolt kanda . Kui oma valida oleks , siis sooviksin endale äkilist surma . " " Nii olevat Hansi naine läinudki . Tundnud peapööritust , istunud diivanile ja oligi läinud . " " Minu meelest on see hea surm . Mulle meeldiks selline surm . " " Ehkki pühakiri ütleb , et hoia meid äkilise surma eest , " meenutas Alla . " Ja sellepärast tulebki niiviisi elada , et ka äkilise surma puhul oleme selleks ettevalmistatud . " Nüüd lõi Alla käed pea kohal laiali , otsekui ajaks ta kätega murepilvi eemale . " Aitab surmajuttudest ! Meie oleme veel õitsvad naisterahvad ja aega veel elada ! " " Üks meist plaanib veel mehele minnagi , " täiendas Greta muigamisi . " Mis siis mu teine uudis ! " Alla tõusis püsti ja tõi esikust oma raske kandekoti . " Sul pole täna küll vaja poodi minna ! Ma tõin sulle midagi head ! " " Mida siis ? " " Võid kolm korda arvata ! " " Said ühel kanal tiivast kinni ! " arvas Greta ja kujutas juba ette , millist maitsvat suppi ta perele keedab . " Möödas ! " " Sul õnnestus viinereid saada ? " " Teist korda mööda pandud ! " " Ega ometi . . . " " Jah , täpselt , kamakas sealiha , olge lahked ! " " Kuidas see sul õnnestus ? Kõik sead saadetakse ju vaguniga minema . Vallo räägib meile , et Eesti pidavat varsti Venemaa seavabrikuks muutuma . " " Aga näe , mulle kargas ilma pingutamata suur siga sülle ! " " Mismoodi ? " " Eugeni maadami Eda vanemad peavad ju sigu . Nüüd veristasid ära ja tõid linna , et tütar turul maha müüks . Eda on ju parvenüü , tal ei passi turule minna ja andis korralduse Eugenile . Eugen aga kah peenutseja ja tõi liha minu kätte , et mingu mina turule müüma . Ma oleks läinud kah , mis mul häbeneda , las vaatavad , et endine näitleja kaupleb lihaga . Enne pakkusin ikka oma majarahvale ja need ahmisid endale nii palju , et polnud turule midagi viia . Aga paremad tükid jätsin muidugi endale ja sinule ! " Alla keeras liha paberist välja ja patsutas seda mõnuga : " Kas pole ilus ja rammus siga , justkui Moskva poliitbüroost siia tulnud ! " " Hull inimene , mõni veel kuuleb ! " hurjutas Greta , kuid ei saanud ise kah silmi lihatükilt lahti . " Mul hakkab suu vett jooksma , kui mõtlen missugune praad sest tuleb . Ma pistan selle täna kohe ahju , sa jääd ju meile lõunale ! " " Mis sa pagaripoisile saia pakud , " naeris Alla . " Mul kodus veel eilne praad alles . " " Kas Meerile ka viid ? " " Ei . " " Miks ? " " Ma ei taha Ulvi pärast . See daam hakkab otsekohe mu liha kritiseerima ja uurima , leiab veel , et pole rõugeid pandud ja enne tapmist jäi tal temperatuur mõõtmata . Mul viskab närv üle , kui ta ennast igas asjas teadjaks teeb ja kõiki aina õpetab . Ma imestan , et Meeri üldse temaga koos elada saab . Mina küll ei saaks ! " " Selles olen ma kindel , " nõustus Greta muiates . " Ja mina olen kindel , et Hillar jätab selle naise varem või hiljem maha , kui ta enne hulluks ei lähe . " Greta ei pannud õe vadistamist tähele , ta mõtles Meeri peale ja ütles : " Ma kutsun siis Meeri täna meile lõunale ! " " Hiljaks jäid , " naeris Alla . " Ma juba kutsusin ta hoopis enda poole ! " " Siis on hästi , " jäi Greta igati rahule ja ütles õele : " Suur aitäh sulle selle toreda üllatuse eest ! Miski muu poleks mulle täna rohkem rõõmu teinud kui tükk sealiha . " Erakordne kuumalaine oli Eestimaad tabanud . Puhkuselviibijad tundsid neist ilmadest ja muidugi ka soojast mereveest rõõmu . Kuid maarahvas seevastu muretses põua tõttu kärbuvast viljast , mis ennustas kesist toidulauda , ja ootasid pikisilmi vihmapilvi . Mis aga end asjata oodata lasi - see oli vihm . Greta veetis oma puhkusenädalad Pärnu isamajas . Ja temaga koos olid Pisi-Greta ning Ene . Puhkuse ajaks püüdis Greta unustada oma töö , mis talle pärast Volli surma ebameeldivaks oli muutunud . Uus kaupluse juhataja , kellele Greta juba algusest peale pinnuks silma oli jäänud , kandis pärast seda , kui Greta õhtul kauplusesse oli tunginud , tema peale lausa vimma . Ehkki Greta tegi oma tööd sama kohusetruult kui Volli ajal , leidis uus juhataja talle tihtipeale midagi ette heita . Sageli rääkis ta , et kauplusemüüjad peaksid siiski noored olema ning andis mõista , et vanemad töötajad ei suuda uueneva ajaga kaasa minna . Greta teadis , et kui järjekordne koondamine toimub , siis tuleb temal ära minna . Võib-olla juhataja lootis , et pärast neid selgelt mõistaandmisi annab Greta ise lahkumispalve . Kuid Greta ei teinud seda . Ta mõtles , et töötab nii kaua , kui see võimalikuks osutub . Kasvõi sügiseni . Suvel teda lahti ei lasta , suvel on tööd poes palju , sest ikka on keegi töötajaist puhkusel . Kuid nüüd oli Greta oma armsa tütretütre ja armsa õetütrega rannas ning töömured jäid kaugele Tallinnasse . Ta nautis siin iga päeva . Rannas oli liiv niivõrd kuum , et Pisi-Greta päris : " Kas liiv on tuliseks keedetud ? " " Praetud ikka , " teadis Ene . " Kes praes ? " tuli uus küsimus . " Eks ikka päike . " Mõne päevaga praadis päike ka nemad šokolaadipruuniks . Pisi-Greta paterdas ihualasti soojas merevees , ehitades märjast liivast kindlusi ja losse . Vahete-vahel kaevas ta ka sügavat auku , et saaks läbi selle Ameerikasse pugeda ja tädi Lainele niimoodi üllatust teha . Ene lamas tekil ega viitsinud oimugi liigutada . Päike tegi laisaks . Ene oleks tahtnud naisterajooni päevitama minna , kuid Greta oli selle vastu . Eelmisel aastal oli nende seal olles üks naine uppunud ja see juhtus küllaltki madalas vees . Naisterajooni juures leidus meres paar sügavat auku , mis inimeste jutu järgi kevadise jääminekuga olid tekkinud . Mõni teadjam aga ütles , et need on pommilehtrid , mis igal aastal mõne ohvri nõuavad . Ja sellepärast ei tahtnud Greta enam sinnapoole minnagi . Tal oli hingesopis hirm , et Pisi-Gretaga võib midagi juhtuda ega lasknud hetkekski oma lapselast silmist . Ainult ujuma minnes raputas ta Ene maast lahti ja kamandas teda lapse järel vaatama . Ent ka ujudes kiikas Greta ikka ja jälle ranna poole , et näha , kas Ene endiselt seisab valvepostil . Kas ma oma tütardega niisama valves olin ? - esitas ta endale küsimuse . Vist mitte , noorus ei tunne nii palju hädaohte . Ja pealegi ei olnud Greta enda tütred nii elavad ega seltsivad . Kunagi ei teadnud , mis tuju Pisi-Gretal ühtäkki tulla võis . Ta võis eemal mõnda koera silmata ja kohemaid unustada vanaema hoiatused , et ei tohi oma teki ega Ene juurest kaugele joosta . Või hakkas teiste lastega palli mängima ja kui nood parema mängukoha leidsid , läks temagi kaasa . Kui Greta nägi rannas nutvaid lapsi , kes olid oma vanemad ära kaotanud , ei mõistnud ta lihtsalt neid vanemaid . Miks nad ei vaadanud oma laste järele ? Greta võttis siis Pisi-Greta käest kinni ja ulatas teise eksinud lapsele ning koos kammisid nad terve ranna läbi , kuni leidsid vanemad , kes enamasti päevitasid rahumeeli ega teadnudki , et nende laps on ära eksinud ja nutab . Sellel suvel oli Gretat mingi uus ohutunne painama hakanud . Nagu ripuks mingi hädaoht nende pea kohal ja ta peab selle eest oma lapselast kaitsma . Või tuli see lihtsalt vanadusest - mõtles Greta . Ehkki ta ei tundnud end tõepoolest veel vanana , vaid nautis päikest ja rannamõnusid . Meeri , kes oli temast tervelt kümme aastat noorem , hoiatas küll , et vanemas eas pole soovitav päikest võtta , kuid Greta tundis end päikesepaistel mõnusalt . Ta ütles Meerile , et küllap see on ikkagi individuaalne ning organism dikteerib inimesele ise , kas too tahab päikest või mitte . Loomulikult ei unustanud Greta nii ennast kui last päikesekreemiga võidmast . Nii seisiski Greta , jalad vees , mõtles Lehti peale ja vaatas kuis Pisi-Greta suurt auku kaevas , mille kaudu nad varsti kõik saavad Ameerikasse pugeda . Ja Greta mõtles , et küllap Lehtigi süda on praegu rahul . Ta teadis ju , et vanaema valvas silm hoiab ja kaitseb tema tütrekest . Eelmisel aastal olid nad samuti kolmekesi Pärnus suvitanud . Siis oli Lehti kolmandaks olnud . Nüüd aga ei saanud Lehti samal ajal puhkust . Ja nii tegi Greta tütrele ettepaneku , et ta võiks seekord Ene kaasa kutsuda . Ja Lehti oli sellega päri . Pealegi tahtis Vallo oma käsikirja lõpetada ja nii sai temagi rahus tööd teha . Ene aga oli rõõmus , et sai nendega koos suvitada . Ka tema armastas Pärnut . Tal ei olnud oma tädiga koos olles kunagi igav . Paar päeva tagasi kohtas Ene siin juhuslikult oma koolivenda Ahtit . Nad oli siis tennist mänginud ja õhtul rannakohvikus tantsinud . Ja Ene oli avastanud , et Ahti , kes talle koolipäevil ainult veidi tüütu semu oli olnud , nüüd hoopis teistsugusena näis ja tal oli meeldiv end poisi käte vahel tantsupõrandal tunda . Täna õhtul tahtsid nad muulile jalutama minna ja Ene juba ootas , et õhtu rutem kätte jõuaks . Leo pidi jääma minevikku , Ahti aga on olevik ja temale mõeldes hakkas süda ootamatult pekslema . Gretale meenus mitu korda , et aastaid tagasi oli ta oma esimese tütre Luulega samuti palju rannas veetnud ja ikka oli kaaslaseks ka Meeri . Vist oli Luulegi nii Pisi-Greta vanune ja Meeri alles noor plika . Nüüd olid nad jälle kolmekesi , ainult teistsuguses koosseisus . Kõik kordub siin ilmas - mõtles Greta . Kõik oleks nagu varem juba juhtunud . Korraga kerkisid tumedad ja sünged pilved taevasse ja võtsid päikese sära endasse . Kuid sellegipoolest oli lämmatavalt kuum . " Nüüd on küll äikest karta , " ütles Greta . " Miks karta ? Meie ei karda ju äikest ? " võttis Pisi-Greta vanaemal sõnasabast kinni . " Muidugi me ei karda , aga märjaks ka ei taha saada ! " " Aga miks me meres käime , kui me märjaks ei taha saada ? " esitas laps jalamaid uue küsimuse . " Hea idee ! Lähme merre ! " hüüdis Ene . " Lähme kolmekesi koos ! " " Teeme siis ruttu , enne kui sadama hakkab ! " Nad haarasidki kätest kinni ja jooksid jalgadega vett pritsides merre . Vesi tundus otse uskumatult soojana ja kõigil oli kahju veest välja tulla . Kuid kauge kõuemürin tuli lähemale ning taas hakkas Greta muretsena ja ajas ka teised kaldale . Nad vahetasid riided ja hakkasid ruttu kodu poole minema . " Täitsa mõnus , kui vihma tuleb , see kuumus lausa närtsitab ära ! " rõõmustas Ene ja omas mõttes lootis ta , et õhtuks on sadu kindlasti lakanud ja nad saavad Ahtiga jalutama minna . " Miks nii kõvasti müristab ? " tahtis Pisi-Greta teada . " Kõu sõidab müriseva vankriga üle taeva , " teadis Ene . " Kas tal vaiksemat vankrit siis ei ole ? Oi , vihma sajab ! " kiljus laps . Tõepoolest , esimesed kauaoodatud vihmapiisad langesid kuivusest pragunenud maale . " Lähme nüüd , lapsed , ruttu ! " kamandas Greta . Ta pani rannalina Pisi-Greta õlgadele ja lapse käest kinni haarates hakkas kiirustades minema . " Jookseme ! " tegi Ene ettepaneku . " Ei tohi ! Kui välku lööb , siis ei tohi joosta ! " tõstis Gretas taas ohutunne pead . Aga nüüd olid taevaluugid päris valla ja vihma hakkas kui oavarrest kallama . " Lähme selle suure puu alla varju ! " tegi Ene uue ettepaneku . " Ei maksa , välk võib puu sisse lüüa ! " hoiatas taas Greta . " Katsume hoopis selle kollase maja juurde jõuda ! " Nad jõudsid läbimärgadena maja varikatuse alla . " Küll pladiseb , olime nagu duši all ! " kilkas Pisi-Greta . Vett oli korraga kõik kohad täis . Seda tuli ülevalt aina juurde . Kuiv maa ei suutnud aga niipalju vett korraga alla neelata ja nüüd jooksis vesi nõutult edasi , muutes tänava vulisevaks ojaks . Pilv liikus edasi . Ja ilm muutus taas valgemaks . " Küll hakkas loodus alles lõhnama ! " ütles Ene . " Mulle meeldis see müristamine . " " Ega minulgi äikese vastu midagi pole , " ütles Greta , " ainult et see tuletab ikka meelde ammuseid sündmusi ja mõtlesin neile . " " Mina mõtlesin noorte peale , " tähendas Pisi-Greta , " ei tea , kas nende juures kah müristas ? " " Kindlasti mitte , äike on tavaliselt väiksemal alal . Aga sina vist igatsed emme järele ? " " Natuke jah , " tunnistas laps , " siis kui müristab . " " Oh sa väike , armas ! " ütles Greta . Talle tuli õrnusehoog peale ja ta kummardas ning musitas last põsele . " Ma lähen uurin asja , kas jõuame enne uut vihmahoogu koju joosta . " Greta läks tänavale . Ta viipas rõõmsalt neile ja ütles ka midagi . Kuid välk sähvatas parajasti ning kohe kärgatas pikne uuesti ja nii kõvasti , et teised ei kuulnud midagi . " Mis sa ütlesid ? " hüüdis Ene . Samal ajal vihvatas välgusirp taas ja kõu kõmatas kõrvulukustavalt ning Greta langes kui niidetult maha . Keegi mees , kes oli seisnud pärna all vihmavarjus , tõttas Greta juurde ja kummardas tema kohale . Ene haaras Pisi-Gretal käest kinni , nemadki jooksid . Pisi-Greta karjus : " Vanaema , vanaema , tõuse üles ! " Ene hüüdis : " Tädi Greta , mis juhtus ? " Ja too võõras mees kostis Greta asemel : " Ma kardan , et välk . . . " Uus kõuemürin mattis ta sõnad endasse . Ka Ameerika mandril ei tahtnud kuumus taanduda . Ja neil , kel tuli Chicago pilvelõhkujate vahel kõndida , tundsid end kui inkubaatoris olevat . Baumvaldide villa , mis asus Michigani järve ääres , mahendas aga kuigivõrd palavust . Majas töötas konditsioneer täie võimsusega ning ruumid olid pigem jahedad kui kuumad . Bernhard ei olnud veel siin elatud aastatega kunstliku õhujahutajaga harjuda jõudnud . Talle meeldis palju enam , kui aknad oleks ristseliti valla ning tuuletõmbus teeks sama töö . Kuid ta ei olnud viimaste kuude jooksul enam oma tahtmistest kõnelnud , liiatigi mingeid nõudmisi esitanud . See elujärk , kui tema juhtis ja otsustas perekonna heakäigu eest , oli nüüd pöördumatult minevikku vajunud . Haigus oli ta elule piiritulbad pannud ja Bernhardil tuli sellega leppida . Ka oma tervise üle ei kurtnud ta kunagi . Tugeva tahtejõu abil kõndis ta kord päevas trepist alla , et Olliga koos lõunat süüa . Hommikukohvi tõi teenija talle magamistuppa või rõdule . Enamasti istus ta rõdul ja vaatas järvel seilavaid purjekaid ning laevu . Jahedamatel suvepäevadel istus tema truu sõber Rolfgi juures . Kuid sellise palavusega hoidus loom maja jahedasse sülelusse . Selgi päeval istusid nad Olliga kahekesi oma kaunilt kujundatud helesinises söögitoas ja sõid nagu tavaks saanud , kolmekäigulist lõunasööki . Siinmail oli küll pearõhk õhtusöögile omistatud , kuid Olli oli harjunud eesti kommetega ja sestap pidasid nad ka sellest tavast kinni . Nad alustasid just magustoiduga , kui väimees Jack nagu tuulispask sisse tormas ja eirates Ollile nii olulisi käitumisnorme , räuskas kui metsaline : " Meil on poeg ! " Olli kargas nagu ussist nõelatud püsti ja pillates dessertlusika põrandale , küsis kohatult : " Kust sa tead ? " " Olen ju lapse isa ja olin sünnitamisel ! " teatas Jack uhkusega . " Aega pidi ju veel kolm nädalat olema ? " õiendas Olli ja ei suutnud kuuldut veel uskudagi . " Kuid sündis varem ! Ollalaa ! Me poleks osanud seda hingeski arvata , esimene laps pidavat tavaliselt ettenähtust ikka mõni päev hiljem sündima ! " oli Jack asjatundja sünnituse alal . Ta oli keevalise loomuga nagu enamus prantslasi , nüüd aga ülevoolavalt rõõmus ja suudles ise ootamatult alati reserveeritud Ollit ning siis ka oma äia . " Palju õnne , noor papa ! " märkas nüüd Bernhard alles öelda . " Palju õnne , palju õnne ! " kordas Olli kui papagoi . " Suur tänu ! Teile soovin ma samuti palju õnne ! See poiss on ju teilgi esimene lapselaps ! " Nii Ollil kui ta mehel käis ühesugune mõte peast läbi ja nad hoidusid teineteisele otsa vaatamast . " Kuidas Dorrit end tunneb ? " küsis Bernhard . " Kõik on hästi , aitäh ! " " Kas sünnitus oli raske ? " " Oo jaa , väga . Poiss kaalub kolmteist ja pool naela ! " rääkis värske papa uhkusega ja istus lõpuks prantsatades toolile . " Ma räägin teile kohe kõik ja täpselt . Hommikul hakkas Dorrit juba valusid tundma ja me sõitsime kohe haiglasse . Kui arst ta läbi vaatas , tulid juba veed ära ja . . . " " Mul tulid ka veed ruttu ära , kui Dorritit sünnitasin ja . . . " rääkis Olli . " Luba nüüd Jack räägib meile Dorritist ! " peatas Bernhard oma abikaasat ja sai selle eest pahase pilgu osaliseks . " Veed tulid ära ja arst ütles , et kohe sünnitate ! Ja siis meie sünnitasimegi . Oi , kui hirmus ja kui ilus on lapse ilmale tulek ! Ma vahepeal tundsin , et minestan ja õde andis siis mulle tugevat rahustit ja ma pidasin vastu ! " teatas Jack võidurõõmsalt . " Kõik läks meil hästi ! Pojake on mustade juustega , pesuehtne prantslane ! " " Pooleestlane ikka , " tähendas tema äi , kelle hääletoonis võis kerget rahulolematust hoomata . " Seda loomulikult , kallis äiapapa , ma pidasin praegu küll ainult välimust silmas , sest lapsel on mustad juuksed , kuigi minu Dorritil on kuldsed juuksed ! " " Minul oli vastupidi , imestasin , kui Dorrit sündis , et kust ta küll need heledad juuksed sai , kuna mina olin noorena täitsa brünett ? " hakkas Olli taas oma sünnituslugu meenutama . " Ma jõudsin seda päeva ikka näha , " ütles Bernhard täis suurt rahulolu ja küsis : " Las Laine juba uudist teab ? " Olli vaatas valvsalt väimehe poole . Laine oli küll tema õetütar , kuid ta ei kuulunud ikkagi päriselt perekonda , ehkki Bernhard seda vist soovis . " Ei , veel mitte . Tahtsin ikka kõigepealt teile teatada . Autost muide helistasin ka oma isale ja nagu te arvate võite , on ka tema piiritult õnnelik . Tema nimi kestab edasi , firma saab kunagi pojapojale ! Ollalaa ! " " Mäletad , Berni , kui Dorrit sündis , siis sa kihutasid kohe taksoga Pärnusse , et minu vanematele sellest teatada ! " meenutas taas Olli . " Aga miks sa ei telefoneerinud ? " päris väimees . " Neil ei olnud telefoni . Kas sa kujutad ette , et maailmas on niisuguseid kohti , kus pole tervel tänaval ühtegi telefoni ! " seletas Bernhard ebatavaliselt reipalt . " Uskumatu ! Kas me sõidame nüüd kõik Dorritit vaatama ? " tegi Jack ettepaneku . " Nüüd on ta jõudnud veidi puhata ja olen kindel , et ta ootab juba meid ! " " Ja kuidas sa ise end praegu tunned ? " päris Bernhard muigamisi , kuid väimees ei pannud seda tähele ja vastas : " Minuga on praegu kõik hästi . Aga teate , armsad vanemad , ma arvan , et meie rohkem lapsi ei muretse . " " Miks ? " " Ma olen kindel , et ma ei kannata enam teist sünnitust välja . " Olli ja Bernhard vahetasid kiire pilgu , kuid mõlemad hoidusid muigamast . " Sõidame siis ! Sul tuleb ainult veidi kannatada , kuni me riideid vahetame . Bernil läheb sellega palju aega , " ütles Olli . " Mul on piisavalt aega . Olge mureta ja küll ma ootan . Kui lubate , segan vahepeal ühe dringi ! " " Ole lahke . Tule , Berni , lähme juba ümberriietuma ! " " Te vabandage mind , kuid mina ei tule kaasa , " teatas Bernhard . " Kallistage minu poolt Dorritit ja öelge , et olen õnnelik ja aitäh tütrepoja eest ! " " Noo kui sa nii arvad , Berni , " nõustus Olli ja Bernhard tabas tema häälest kergendust . Olli läkski kergete sammudega ülakorrusele , et end väärikalt riietada . Ümberriietumine ja igasse olukorda sobivate rõivaste valimine oli temale kujunenud otsekui rituaaliks . Kui Bernhard oma väimehega kahekesi jäi , ütles vanem : " Ma istun ja ootan teid üleval rõdul . Kas sa oleks nii kena ja toetaks mind trepil . " See oli esimest korda , kui Bernhard abi palus . See palve poleks nagu Bernhardi suust tulnud . Ja Jack püüdis oma jahmatust varjata . " Loomulikult , äiapapa , kas soovid kohe minna ! " " Oleksin tahtnud , jah . " Kui Jack koos äiaga trepist üles läks ja tema tõusu kergendada püüdis , tunnetas prantslane esimest korda , kui haige ikkagi tema äi on . Kas oli see juba ammu nii ? Ja kuis tema äi suutis seda kõigi eest varjata ? Kui nad rõdule jõudsid , istus Bernhard hingeldades oma tugitooli ja ütles : " Näe , see väike tõus võttis vanamehe päris võhmale . " Jack toetus rõdu äärele , sealt vaatas ta järve ja jahisadamat . " Võrratu vaade siit ! " " Ju ma sellepärast veedangi oma aja siin , ega viitsi enam kauplusesse minna , " naljatas Bernhard jälle bernhardilikult . " Ma siis lahkun , äiapapa ! " " Olgu nii , hüvasti ! " " Näeme hiljem ! " ütles Jack ja hakkas rõdult lahkuma . " Jack , ma tahtsin sinult veel midagi paluda ! " hüüdis Bernhard väimehele . Jack pöördus tagasi : " Ja mida nimelt ! " " Õpetage oma pojale ikka tingimata ka eesti keel selgeks ! Kas sa saad mulle selle lubaduse anda ? " " Saan . Luban sulle , Bernhard ! Minu poeg hakkab kõnelema nii ema- kui isakeelt ja loomulikult ka selle maa keelt , mille kodanikud nüüd oleme ! " Vana mees noogutas tänulikult . " Ma usun sind . Mine nüüd tervita Dorritit ja mu väikest tütrepoega ! " Kui Jack oli lahkunud , vaatas Bernhard järve sinavat avarust ja mõtles : mida elu talle rohkem on toonud , kas kannatust , muret või rõõmu ? Kõike oli olnud , enam veel kui oli arvanud või lootnud . Korraga tundis ta tohutut väsimust , nagu varemgi mõne raske tööpäeva lõppedes . Kuid samas tajus ka kergust ja murede kaugenemist . Allkorrusel ulgus hurdakoer Rolf . Olli tundis end halvasti . Liiga palju oli viimastel päevadel juhtunud - Dorritil sündis kauaoodatud poeg ja samal päeval kaotas tütar oma isa ning teda , Ollit , hakatakse kutsuma leskprouaks ja vanaemaks . Olli ei tajunud veel täielikult mehe kaotuse kibedust . Kohutavalt palju oli toimetamist-tegemist ja helistamist , et kellelegi see kurb sõnum teatamata ei jääks . Ta oli hommikupoolikul käinud mitmes kaubamajas , et leida endale sobivat riietust . Päris tumedat ta ei tahtnud , see andis näole tontliku välimuse ja muutis ta oma kümme aastat vanemaks . Ka kadunuke poleks tahtnud , et tema naine näeb leinates välja kui ronk . Bernhard armastas elu läbi ilusaid naisi . Lõpuks leidis Olli ühe kerge lühikeste varrukatega jakk-kleidi , valge riie mustade väikeste roosidega . See kleit oli tal juba praegu seljas ja sobis hästi . Nüüd istus Olli oma avaras elutoas ja segas endale veidi kangemat drinki kui tavaliselt , tuli ju kuidagi oma närve rahustada . Edaspidi laskub nüüd kõik tema õlgadele . Ehkki viimasel ajal , kui mehe haigus järsult halvenes , pidi ta niikuinii perekonnapea kohustused endale võtma . Kuid siis oli Bernhard kogu aeg käepärast ja sai iga probleemi või tehingut temaga läbi arutada ning enamasti oskas ikkagi mees õige lahenduse leida . Mõnikord tuli ka vaidlusi ette ja võit jäi Ollile . Ent mõni aeg hiljem koges ta , et arukam olnuks Bernhardi nõu kuulda võtta . Päev enne mehe surma oli neil aga suurim mõtete lahkuminek , kui mitte öelda pahandus . See juhtus siis , kui Bernhard talle teatas , et oli oma advokaadil lasknud testamenti paranduse teha , mille järgi riidekauplus läheb pärast tema surma Lainele . Olli näitas välja pahameelt . " Ma tahaks küll teada , mida selle kohta Dorrit ütleb ? " küsis ta jäigalt . Ja siis sai Olli sedagi teada , et isa oli tütrega omavahel kõik paika pannud . Ainult tema kuulis sellest alles nüüd . See oli solvav ja seda Olli Bernhardile paiskaski näkku . Ja lisaks sellele üsnagi kohatu süüdistuse , et küllap mees on Lainelegi silma heitnud . Bernhard kuulas need süüdistused vaikides ära ja ütles ohates , et mõelgu naine enne kui midagi ütleb , ta on ikkagi vana ja haige mees . " Ka vana hobune sööb kaeru ! " sähvas Olli . Ega ta seda muidugi päriselt niimoodi mõelnud , ta tahtis lihtsalt mehele kätte maksta , kuna too oli teda selle teoga solvanud . Isegi praegu sellele mõeldes süüdistas Olli oma meest ja mõtles , et Bernhard oli teda selle testamendi looga tõsiselt ärritanud , nii et pidi öösel kohe mitu tabletti rahustit võtma . Olli arvas , et Bernhard tegi seda kõike Greta pärast , kellesse oli noorena kiindunud , mitte Laine enese pärast . Tollal tundis Olli kiivust ja tundis seda praegugi , ta ei saanud sinna midagi parata - nii see oli . Nüüd on Bernhard surnud , ta ei saa enam midagi ümber teha aga muuta , ei oma elu ega ka testamenti . Ja tema ise , ehkki seda tunnistada ei taha , on juba vana naine . Bernhard suri ikka väga ebasobival ajal - selleski süüdistas Olli oma abikaasat . Kui ta oleks mõned aastad varem surnud , siis võtnuks Olli pastor Taumi ettepaneku vastu . Kuid nüüd on Taumi abielus ja Ollil pole mitte kedagi . Võib ju olla , et mõni teine lesk ehk üritab teda kosida , ent ehkki ta näeb veel hea välja , võib ikkagi karta , et temaga abiellutakse vaid raha pärast . Olli rüüpas drinki ja nukrutses elu mõttetuse üle . Ent järsku paisati uks lahti ja Bruno koos oma alalise saatja Sveniga tuli sisse . Bruno lasi kohvri käest maha kukkuda ja tormas ema juurde . " Oo , kallis mutike , kui kahju mul sinust on ! " Ta kallistas ema ja suudles mõlemale põsele . Ja märkas ikka öelda : " Vaene papi . " " Kui hea , et sa koju tulid ! " rõõmustas Olli . Äsjane nukrus sai korrapealt pühitud . Elu pidi ju edasi minema . " Sain sinu telegrammi kätte täna hommikul ja tulin otse Ateenast esimese lennukiga ! " " Hea poeg ! " Olli vaatas pojale soojade silmadega otsa . Seda soojust jagus ta silmadesse ainult Bruno jaoks . " Minu sügav kaastunne ! " ütles nüüd Sven , kes oli viisakalt oma aega oodanud ja suudles lese kätt . " Suur tänu . " Olli talus Sveni ju ainult Bruno pärast . " Te olete nüüd kindlasti väsinud , mulle annab alati see kellavahe tunda . " " Ära muretse , mutike , meie oleme noored ja see ei tähenda ! " " Aga kas soovite midagi süüa ? Ma ütlen kohe Luisele ! " " Ei , süüa küll ei taha ! Sõime ju lennukis . Ma segan meile parem ühed joogid ! " otsustas Bruno mõlema eest ja hakkas jooke timmima . " Tee just nii kuidas sul hea on , " arvas Olli leplikult . " Räägi siis , muti , kuidas see papiga juhtus ? " Ta ulatas klaasi Svenile : " Tegin täpselt sinu maitse järgi ! " " Väga järsku juhtus kõik . Ma leidsin ta rõdult , tema lemmiktugitoolist . Arst tegi kindlaks , et surm tuli järsku - südameataki läbi . Aga viimastel päevadel oli tal ka Parkinsoni tõbi süvenenud . " " On ehk kohatu seda öelda , muti , kuid meie Sveniga arvame , et surm vabastas papi paljudest piinadest , mis teda ehk elus veel ees oleksid oodanud . Surm oli talle kergenduseks , " püüdis Bruno lohtu pakkuda . Ja Olli mõtles sealjuures : küllap see on kergenduseks ka mulle . " Kahju , et mina teda enam elavana ei näinud , " kahetses Bruno . " Kahju , väga kahju . Teil oli ju üldse väike kontakt . Olid ilmast ilma reisudel . See ei ole etteheide , ei , ma ainult ütlen seda fakti . " " Mis parata , nii see välja kujunes . Ja millal see juhtus , hommikul või õhtul ? " " Keskpäeval . Meie läksime Jackiga Dorritit vaatama . . . armas taevas , sa ei teagi ju veel , et Dorritil sündis poeg ! Eile varahommikul ! " " Oo , olen onu ! Kuulsid , Sven ! " Juubeldas Bruno leina kohta kohatu elavusga . Ta läks ja kallistas esmalt Sveni . Siis uuesti Ollit . " Palju õnne , vanaema ! Esimene lapselaps , seda me peame nüüd küll pühitsema ! " " Seda jõuame siis , kui papi on krimeeritud , " ütles Olli veidi reserveeritult , milline hoiak oli talle omane , kuid mis harva ilmus Bruno juuresolekul nähtavale . " Loomulikult , " tõmbus Bruno tõsiseks . " Kuidas kõik ühel ja samal päeval võib juhtuda - nii sünd kui surm . Elu on võrrand tundmatuga . " Ta uuris sealjuures oma sillerdavat kokteiliklaasi vastu valgust , nagu peituks seal vastus elu müsteeriumile . Kõik vaikisid viivu ja selles vaikuses oli ukse avamist kuulda ning kergete sammude tõtt . Ja siis seisis Laine elutoa uksel , silmad nutust punased . " Tere ! " Laine tuli Olli juurde ja kallistas tädi nuuksudes . Seejärel surus ta Bruno kätt ja avaldas kaastunnet . Ka Svenile andis Laine terekäe . Kas ta tõesti leinab nii väga Bernhardit , mõtles Olli . Ometi oli Berni vaid tema tädimees . Või teeb tüdruk lihtsalt teatrit - käis ketserlik mõte tal läbi pea . Ent neid mõtteid ta enam edasi arendada ei jõudnud , sest Laine teatas : " On veel üks surmasõnum . " " Kes ? " ehmus Olli ja tema peas ristusid mitugi hetkelist hirmu . Kas Dorriti väikese beebiga on midagi juhtunud ? Ehk kihutas Jack liialt autoga , ise veinist ja õllest segane ? " Sain Lehtilt telegrammi . Meie ema on surnud , " ütles Laine ja surus käe suule , et nuuksumist summutada , ent silmadest lausa voolasid pisarad . " Vaene laps , " Olli läks Laine juurde ja silitas tema pead . Tal oli Lainest tõsiselt kahju . Samuti Gretast . Ei jõudnudki enam teda näha . Greta oli kõigele vaatamata ikkagi talle kõige lähedasem õde . Nüüd oli noormeeste kord Laine kätt suruda . " Millesse su ema suri ? " küsis Bruno . " Välk lõi ta maha . " " Taevake ! Kuidas siis ? Millal ? " hüüdis Olli . " Telegrammis ei olnud nii täpselt . Oli öeldud , et Greta suri üleeile . Ta sai välgust tabatud . " " Nii palju juhtus selle kahe päevaga . Ja mu õde suri siis päev varem kui mu mees , " heietas Olli korraga vanainimeselikult . " Võib-olla tädi Greta suri meie isaga samal päeval , nende aeg on ju meie omast üheksa tundi ees , " ütles Bruno . " Jah , kuupäev oli küll sama , " tõendas Laine . Ja Olli hoomas nüüdki kiivust : miks Greta ja Bernhard pidid just ühel päeval surema ? Nad otsekui tahtsid sellega temale oma ühtekuuluvust näidata ! Esmakordselt tundis Olli end vanana , mõne aasta pärast seitsmekümneseks saava naisena . Ta sirge selg vajus kühmu . Ja niiviisi konutas ta toolil , ega võtnud teiste vestlusest osa . Ent siis saabusid naabrid kaastunnet avaldama ja Olli sai tagasi kontrolli enda üle , tõmbus taas tikksirgeks ning käitus nii nagu tema olukorras daamile kohane . Pärast äikest ja kauaoodatud vihmasadu muutusid ilmad jahedamaks . Kuid veelgi suurem muutus oli toimunud Greta , Meeri ja Alla suvekodus . Terve kuuma suve jooksul olid siin Lätete järeltulijad järgemööda suvitanud . Alles neli päeva tagasi siirdusid samast rõõmsalt randa Greta , Ene ja Pisi-Greta . Nüüd aga polnud enam Gretat . Seda mõtet ei suutnud talle lähedased inimesed veel kuidagi omaks võtta . Ka majas endas oli muutus toimunud : siin oli mööbel ümber tõstetud , et peielistel jaguks istumiseks ruumi . Praegu valmistasid Meeri ja Ene köögis võileibu . PisiGreta turnis väravapostil ja ootas Krislinit , kes pidi koos tädi Helvega varsti tulema . Lehti ja Vallo olid autoga maale sõitnud vana perekonnapastori järele , kellel ei lubatud Pärnu kirikus teenistust pidada , kuid kes oli ikkagi nõustunud Greta muldasängitamist läbi viima . " Mulle meenub , et niisamuti tegime me koos Gretaga mamma peiedelgi võileibu , " meenutas Meeri . " Kuid see oli hoopis teistmoodi . Mamma oli vana ja haige . Greta seevastu nii nooruslik veel . Oh , ma ei saa kohe sellest rääkida . . . Ainuke lohutus on see , et kõik silmapilkselt möödus . Oled sa ikka kindel , et ta ei tundnud üldse valu ? " " Jaa , absoluutselt . Mul ei lähe see vist elulõpuni meelest , kuidas tädi Greta rõõmsalt viipas ja samas käis kärgatus ning ta kukkus . Välgul on ikka määratu jõud , " rääkis Ene . Veidi aega vaikiti . Kumbki mõtles omi kurbi mõtteid . Siis alustas Meeri taas : " Kuhu su ema küll nii kauaks jääb ? Lubas ometi , et tuleb juba hommikuks ja võtab peielaua tegemise täitsa oma õlgadele . Toonitas veel , et nüüd on tema meil vanem õde - aga Olli on siiski ju kõige vanem . " " Aga tädi Ollit pole ju siin . Kas talle ikka üldse on teatatud ? " " Lehti saatis ju oma õele telegrammi ja küllap nüüd teavad nad kõik , et Gretakest ei ole enam , " Meeri nuuksatas . " Enne kadus Georg mu kõrvalt ja kui ma juba hakkasin uut elujõudu koguma , pidin kaotama armsa õe . Ma ei oskagi ilma Gretata elada . " Ene läks ümber laua Meeri juurde , võttis ta õlgade ümbert kinni ja ütles : " Luba , et mina katsun sulle nüüd teiseks õeks olla ! " " Oh sa hea tüdruk ! " Meeri paitas Ene põske . " Aitäh sulle . " Ja mõtles sealjuures , kui hea südamega tütre on Alla saanud . " Mind aitas alati tädi Greta , kui mul mingi mure oli ja ema mind igakord ei mõistnud , " ütles Ene nukralt , " ka oma rõõmudest rääkisin ma temaga ! " Ja samas meenus talle Ahti , kes sel saatuslikul päeval teda asjata ootas . Nüüd on Ahti juba Pärnust ära sõitnud , ega saanudki teada , milline tragöödia teda tabanud oli . Kuid Tallinnas otsib ta kohe Ahti üles . See paljas mõte andis tuge hingele . Ja Ene imestas endamisi , miks ei armunud ta poisisse kooliajal , vaid alles nüüd ? Kuid Ahti ise ? Võib-olla tundis tema sama tunnet juba siis , kui Ene teda vaid tüütu koolivennana kohtles . Pisi-Greta tormas tuppa ja teatas ärevalt : " Juba tulevad ! " " Kas tädi Alla ka ? " küsis Meeri . " Ei , teda ma ei näinud ! Aga tädi Helve Krisliniga ja Peeter I ja Peeter II ! Kas sa tead , Ene , kui mulle väike õde sünnib , siis pannakse temale nimeks Greta II ! Sealt tuli veel palju inimesi ! " Pisi-Greta vudis õue tagasi , et kõiki oma silmaga näha ja tervitada . Meeri võttis põlle eest . " Lähen ka aeda ! Ongi kõik valmis ! " " Ei tea , miks ema selle rongiga ei tulnud , " muretses Ene . " Mu süda hakkab juba tema pärast valutama . " " Pole põhjust . Ehk mõni buss tuleb ikka veel Pärnu poole . Ja tema tuleb muidugi viimasel minutil , " rääkis Meeri poolpahaselt . Ene otsis , kuid ei leidnud sõnu oma ema kaitseks . Iidsed puud varjasid matuselisi päevase päikese lõõsa eest . Mustas talaaris pastor pidas matusetalitust . " Greta Jaari sai välgust tabatud , " rääkis pastor , tegi siis pausi ja lisas : " Aga eks ole ju kogu meie väike eesti rahvas kui välgust tabatud . " Nii mõnigi leinaja tõstis pea ja vaatas pastorit , kes julgelt ja ausalt omi mõtteid väljendas . Kunagi ei teadnud ju , kes võib talle tema sõnu pahaks panna ja ette kanda . Lehti ei suutnud omi mõtteid koondada ja seepärast ei kuulnud ta , millest pastor jutustas . Äsja oli kirst kinni pandud , kus tema ema oleks kui maganud . Ema polnud sootu surnu sarnane . Kas sellepärast , et teda tabas surm silmapilkselt , või et ta oli näost päevitanud ja surma kaamus ei pääsenud seda varjutama . Oli võimatu mõelda , et ta ei näe oma ema enam iialgi . . . Ja ometi jäi nii palju talle ütlemata . Jäi ka andeks palumata , et ta kunagi oma elu pahupoolel oli ema vastu jäine olnud . Ema oleks tahtnud , et tütar temaga rohkem avameelsem olnuks . Kuid tema püüdis ikka distantsi hoida ja see just ema kurvastanud oligi . Küllap see juhtus seepärast , et saatuse keerdkäigud jätsid ta ilma vanemateta ja siis viisid kokku hoopis teiste vaadete ja mõttelaadiga mehega . Aga miks ta nüüd hiljem oma emaga avameelne ei olnud ? Ta polnud emale isegi seda tunnistanud , kes Pisi-Greta isa on . Kui mitu korda ta nägi küsimust ema silmades , aga ei pööranud sellele tähelepanu . " Mullast oled sa võetud , mullaks pead sina uuesti saama ja mullast tõused sina taas üles ! " ütles pastor kolm peotäit mulda hauda heites . Lehti võpatas . Ta püüdis nuuksumist tagasi hoida , kui ta oma kolm peotäit mulda kirstule puistas , kuid see ei õnnestunud . Korraga tundis ta , kuis tugev mehekäsi võttis tema ümbert kinni . See oli Vallo . Kui hea oli toetada mehele , kellest tunned tõelist tuge . Lehti võttis Vallo teise käe ja surus seda . Ja ta tundis , et ei ole üksi - tal on ju Vallo ja PisiGreta ! Aga kus siis ta väike tüdruk on ? Ta vaatas ringi ja märkas , et tütar seisab Helve ja Krislini vahel - tema PisiGreta , keda ehk varsti hakatakse ainult Greta kutsuma , sest teist Gretat ju pole enam . Ja Lehtile meenus , kui rõõmsaks muutusid ema silmad , kui ta teatas , et paneb lapsele tema nime . Ja ema taipas kindlasti , et tütar tegi seda armastusest tema vastu . See mõte tõi Lehtile hinge veidi rahu . Hauale olid juba pärjad ja lilled asetatud . Õpetaja alustas vaiksel häälel laulu : " Jumal sul ligemal . . . " Ja Lehti suutis isegi kaasa laulda , nii palju kui ta eesti ajast neid laulusõnu mäletas , laululehte ta kasutada ei saanud , silmi varjutas pisaraudu . Samal hetkel ruttas värske kalmu poole kaks naisterahvast . Ei jõua õigeks ajaks oma armsa õe matuselegi - mõtles Meeri , kui nägi , et üks hilinejatest on Alla ja hetkeks varjutas pahameel isegi tema suurt kurbust . Hilinenud saabujad jõudsid kalmu juurde ja Alla ühines oma ilusa häälega : " Jumal sul ligemal , ihkab mu vaim . . . " Ka Lehti tõstis pilgu , kui kuulis Alla kõlavat häält . Tema ei olnud tädile hilinemise pärast pahane , mis parata , Alla jääb ikka Allaks . Antud olukorras oli kena , et ta võttis laulujuhtimise oma õlgadele ja emale lahkumislaul kostus hulga võimsamalt . Aga kes see võõras temaga kaasas on ? Too on veidi isegi Alla sarnane ? Ehk on ta mõni kauge sugulane , keda enne näinud ei ole ja matusele tuli ? Nüüd põlvitas võõras naine haua juurde ja jäi sinna tükiks ajaks langetatud peaga . Vist on ta siiski mõni Alla endine palveõde , mõtles Lehti ja ta pilk märkas sedagi , et naine oli tagasihoidlikult ja vanamoodsalt riides . Pärast matusetalitust siirdusid leinajad surnuaia värava juurde , kus ootas tellitud buss , et neid leinamajja viia . , Alla tundus olevat kõhevil ja vaatas muudkui vilksamisi nii Lehti kui Meeri poole . Nüüd on tal endal piinlik ja ootab vist , et mina tema juurde lähen , mõtles Meeri solvunult , aga oodaku pealegi , mina ei tee temast täna väljagi . Aga juba oli Alla end Lehti ja Vallo vahele kiilunud ja kui Lehti talle veidi üllatunult otsa vaatas , võttis ta õetütre käest kinni ja vedas teda kättpidi võõra naise juurde . Ühtlasi viipas ta käega Meeri poole ja andis märku , et tulgu tema ka . Meeri ei mõelnudki minna , ise hilineb õe matusele ja nüüd kamandab ka veel . " Lehtikene , vaata kelle ma Tallinnast kaasa tõin ! " rääkis Alla . " Ütle nüüd ilusasti tere ka ! " Lehti ulatas käe . " Tere . Aitäh , et tulite minu ema ära saatma . " " Issand tule appi ! " kiljatas Alla . " Kas sa siis ei tunnegi ära ! " " Ei . " " Seal pole midagi imestada , " ütles nüüd võõras tugeva vene aktsendiga , " sellest on ju kakskümmend kaks aastat mööda läinud , kui me viimati teineteist nägime . . . Ma olen sinu õde Luule . " " Luule ! See pole ju võimalik ! " Lehti teadvus ei võtnud veel äsjaöeldut vastu . Ta silmitses võõrast naist ja siis karjatas : " Luule ! " Ja Lehti langes oma taasleitud õele kaela ja mõlemad õed nutsid valjul häälel . Nad nutsid taga oma kadunud ema , oma lapsepõlve ja kahtkümmet kaht kaotatud aastat . Ja nad nutsid kindlasti ka jällenägemisrõõmust . " Jah , loodus ei salli tühja kohta - kadus Gretake , kuid tema tütar tuli meie hulka ! " rääkis Alla nagu ikka teatraalselt . Tõepoolest , kõik peielised olid lausa lummatud Luule ootamatust kohaleilmumisest . Ja rõõm ammu surnukspeetud õde , õetütart või lähedast sugulast taas oma keskel näha mahendas äsjase matusemeeleolu ja andis uut lootust elu järjepidevusse . Alla hakkas korraldusi jagama : " Tüdrukud , kallake juba kohvi tassidesse ! " Lehti , kes õe kõrval diivanil istus , tõusis püsti , et tädi korraldusi täita . " Istu sina , Lehti , tagasi , sul oli isegi raske päev ja ole oma jälleleitud õekese kõrval . Helve ja Ene , ma ütlesin seda teile ! " " Miks sa alati kamandad , " ütles Meeri Allale sosinal , " nad teavad ju väga hästi , millal õige aeg on . " Ja hakkas hoopis ise kohvi kallama . " Nüüd olen mina vanem õde ja nüüd tuleb teil minu sõna kuulata ! " ütles Alla vastu ja tundus , et ta koguni veidi nautis seda uut olukorda . " Oleksin ma kasvõi viis päeva varem Eestisse jõudnud , siis oleks oma ema veel elavana näha võinud . " Luule poolt öeldu tundus ehk rohkem ohke kui sõnadena . " Midagi pole parata , Luuleke , küllap nii oli see ette määratud , " ohkas Alla kaasa . " Räägi nüüd teistele ka , kuidas sa need pikad aastad elasid ! Mina juba kuulsin kõigest , aga teised tahavad ka teada . Ära häbene , siin on kõik meie lähedased sugulased , ehk küll sulle veel kõik meelde ei jäänud . " Luule vaikis . " Mina arvan , et Luule teab ise , millal ja kellele ta oma lugu räägib , " ütles korraga Hillar . Ta tõusis püsti , silitas korraks Luule pead ja vabandas : " Lähen välja , toas on nii umbne . " " Akna võib ju lahti teha ! " hüüdis Ulvi Hillarile järele . " Teises toas on juba lahti ja kui siin ka teha , siis hakkab tõmbama ja Meeri ei kannata jälle tõmbetuult , " õiendas Alla . Ka Vallo tõusis . " Ma lähen kah õue ja vaatan , millega see lastekari seal hakkama on saanud ! " Lehti silitas Luule kätt ja mõtles ise , miks ta kunagi sellist hellust polnud emale osutanud . Aga sellest puudutusest aitas , Luule vabanes nagu krambist ja hakkas rahuliku häälega kõnelema : " Ega ma kõigist kahekümne kahest aastast , mis ära olin , oskagi rääkida . Asi on selles , et ma ei tea isegi , mis minuga juhtus . . . " " Räägi kõik nagu oli , häbeneda pole midagi ! " hüüdis Alla vahele . " Ära nüüd sega , las ta ise räägib ! " ütles Meeri Allale . " Ega ma häbenegi . Ma olin kaua haige - mul oli nimelt mälukaotus . " " Vaeseke ! " " Mäletan küll seda , kui olin Patarei vanglas . Kamber oli inimesi täis tuubitud ja narisid ei jätkunud ning inimesed magasid põrandal . Mul tõusis kõrge palavik ja head kambrikaaslased panid mind laua peale magama . Varsti viidi meid tapiga Venemaa vanglasse . Seal jäin tüüfusesse ja mul on selgelt meeles , kui mind kanderaamiga haiglasse viidi . Mis pärast juhtus , enam ei tea - see on mu mälus vaid must auk . Aga siis korraga olin ma Abhaasias ja töötasin ühes lastekodus kasvatajana . Lapsed hüüdsid mind tädi Lulliks . Aga ma ei mäletanud enam , kust ma tulin , kes on mu vanemad , ei midagi muud . Ka seda mitte , millal ma sinna lastekodusse tööle läksin . Ma hoidsin neid vaeseid lapsukesi väga . " " Sa elasid Abhaasias ! " hüüdis nüüd Ene vahele . " Ma käisin kord Aluštas treeninglaagris ! Oleksin ma hingest aimanud , et sina seal kuskil lähedal elad , oleksin sind otsinud . Kahju , et me ka juhuslikult ei kohtunud . " " Me poleks ju teineteist ära tundnud , ma pole ju sind kunagi enne näinud , " ütles Luule Enele naeratades ja jätkas : " Need vaesed lapsed olid enamasti alaarenenud ja niisugused vajavad veel kõige rohkem hellust . Nad lausa rippusid mu küljes . Nad armastasid mind ja mina neid . " Nii mõnelgi peielisel olid taas pisarad silmis . " Seepärast ta ei kirjutanudki , ei teadnud ju kuhu või kellele , " aitas Alla jutulõnga lahti kerida . " Jaa , nii see oli . Ma ei teadnud ju kust ma pärit olen ega teadnud ka kodu järele igatseda . " " Ime , et sa eesti keelt ära ei unustanud ! " " Lastega rääkisin loomulikult vene keeles . Kuid ma ei saa aru siiamaani , millal see keel mul selgeks sai ! Ja sedagi ei tea , mis keeles ma üldse mõtlesin . Võib-olla mõtlesin ikkagi eesti keeles , kuid ma ei teadnud siis seda , et see on eesti keel . Seda on päris võimatu praegu seletada , see on mulle endalegi mõistetamatu . Mul oli ka üks vanglast antud isikut tõendav dokument ja seal oli mulle nimeks pandud Lullu Jouri , sünnikohaks Pjarnu . Alles sellel kevadel , kui mälu tagasi tuli , taipasin et see pidi Pärnu olema . " " Räägi edasi , räägi seda , mis sellel kevadel juhtus ! " õhutas Alla tagant . " Vastupidi . Luule , kui sa oled väsinud ja sind erutab rääkimine , siis räägi hiljem ! " hoolitses Lehti . " Ei , ära muretse . Mul on väga hea , kui saan end tühjaks rääkida , süda muutub palju kergemaks , nüüd kus olen tagasi teie juures . Nuja , see lugu juhtus sellel kevadel , meil tekkis võimalus lastega mägedesse sõita . Üks kena kolhoosi esimees , kelle vennapoeg on ka meie lastekodus , andis autobussi ja nii me sõitsime mägedesse kevadet tervitama . Ja seal see juhtuski . Me olime ühe kena mägijärve ääres . Seal oli veel mitu autobussi inimestega ja lapsed hoidusid minu ümber , nad enamasti pelgavad võõraid . Korraga kuulsin ma kuidas üks tütarlaps hüüdis teisele vaimustusega : " Tule ometi vaata , kui võrratult ilus koht ! " Ja teine hõikas vastu : " Oota , mul sattus üks kivi sandaali sisse ! " Mul on need kaks lauset kui pähe raiutud . Ja minu lapsed küsisid minult , et mida need inimesed rääkisid ja mina kandsin neile äsjakuuldu sõna-sõnalt ette . Kohe tahtsid lapsed teada , et mida see tähendab ja mis imelik keel see sihuke on ? Ja mina ütlesin , et eesti keel . Ja lapsed pärisid edasi , et kuidas mina seda oskan ? Ja vastasin neile - nagu oleksin seda kogu aeg teadnud - et mina olen ju samuti eestlane ! Ja sealsamas , selle maalilise mägijärve ääres , tuli mulle kõik meelde - kes ma olen ja kust ma tulen ! Kõik ! Ainult vahepeal on üks suur must auk . Aga arvan , et küllap see ei väärigi meeldetuletamist . Peaasi , et teadsin kõike seda elu , mis olin Eestis elanud . " Ilmselt oli sul Briquet' sündroom , " ärkas Ulvis arst . " Meie lastekodu arst Veera Nikolajevna ütles , et mul oli amneesia . . . " püüdis Luule jätkata . " See on ju üksjasama . Mälukaotus varasemate sündmuste osas kaasneb ainult selle haigusega . See haigus muide tekib peaasjalikult traagiliste sündmuste tagajärjel . Eriti lapseeas kogetu . . . " " Ulvi ! " katkestas Meeri oma miniat , " laseme nüüd ikka Luulel rääkida ! " See oli võib-olla esimest korda , kui Meeri Ulvile märkuse tegi . Ulvit see isegi üllatas , kuid ta kuuletus . " Nuja , " jätkas Luule , " Veera Nikolajevna ütles , et mul oli amneesia , kuid sain sellest ise üle ja nüüd olen päris terve . Siis ma kirjutasin koju , muidugi Kolde aadressil , kuid vastust ei tulnud . Lootsin südamest , et keegi on ikkagi meie perest alles ja hakkasin ettevalmistusi tegema Eestisse sõitmiseks . Kõik võttis nii palju aega . . . ja lõpuks olengi siin . " Toas oli korraga suur vaikus maad võtnud . Peielised elasid mõttes kaasa Luule läbielatule . Vaikuse katkestas Alla , kes hakkas õhinal rääkima : " Ja täna hommikul , kui mina hakkasin just Pärnu tulema , ei , pidin veel Greta kimbu järele minema , helistati uksel ja võite arvata , kuidas ma kohkusin , mulle tundus , et Greta seisab ukse taga ! Laine vaatas mulle just Greta silmadega otsa ! Ma hakkasin nutma ega saanud midagi öeldud . Eks oli nii , Luuleke ! " " Jah , tädi Alla hakkas nutma . Ja mina küsisin temalt : " Kas minu ema elab veel ? " Ja siis hakkas tädi Alla juba suure häälega nutma . " " Nüüd saate kõik aru , miks ma täna oma õe matusele hiljaks jäin . Ja mõni teist vaatas selle pärast minu poole viltu , " rääkis Alla . " Jäta nüüd , " keelas Meeri õde . " Ma läksin ju kõigepealt ikka Koldesse , " jutustas Luule edasi , " seal ei teadnud keegi Jaari nimegi . " " Seal elavad ühed halvad inimesed . Sinu ema käis ka oma kodu vaatamas ja nad ajasid ta nagu hullu koera minema . " " Ja siis ma läksin ruttu vaatama , kas tädi Alla ehk elab vanas kohas ja nii . . . " " See oli üks suur õnn , et meie maja pole ikka veel maha kistud ! Juba kaks korda olen selle eest Jumalat tänanud ! " " Tallinna tundsid ikka ära ? " " Läksin läbi Harju tänava , see oli päris võõras , üht tänava poolt polnud enam olemas ja teisel pool võõrad majad . " " See pommitati ju venelaste poolt neljakümne neljandal maatasa ! " ütles Guido , kes siiani vaikselt Luulet kuulanud oli . " Ma ei teadnudki seda . " " Pool Tallinna põles , räägitakse , et see olevat puha vene naislendurite töö . Nüüd aga aetakse inimestele puru silma , et sakslased tegid seda ise . " " Keegi normaalne inimene ei usu ju niisugust juttu , sakslased on ikkagi kultuurrahvas , " astus Alla sakslaste kaitseks välja . " Sul jäi jutt pooleli , Luuleke ! " Luule vaatas Guidole otsa ja ütles : " Sina oled täpselt sama nägu nagu pisikese poisina , sinu oleks ma igal pool ära tundnud . Nuja , mida ma siis rääkisin ? Kolde tänav oli ikka oma moodi , ainult paplid suureks kasvanud . Aga tädi Alla kodu juures on nii palju muutusi , neid sajandivahetuse madalaid maju pole enam olemas . Aga Pärnu on ikka Pärnu , nii kodune ja omane . " " Eks uuemas rajoonis ole ka suuri maju tekkinud , kuid sinna pole sa veel jõudnud . Võtab palju aega , enne kui sa kõike oma silmaga näed , " rääkis Lehti . " Mis su edasised plaanid on ? " küsis Guido . " Jääd ikka Tallinnasse ? " " Ma ei teagi , mis minust saab . Peab veel mõtlema , kuhu ma jään ja kuhu nüüd kuulun , " rääkis Luule veidi nukralt . " Meie lastekodu juhataja Omar Jašvili ütles mulle , et võin igal ajal sinna tagasi minna , minu töökoht ootab mind ja lapsed armastavad . " " Aga ka meie armastame sind ! " hüüdis Lehti ja lisas : " Sa kuulud meile ja jääd Eestisse ! Minu kodu on ka sinu kodu ! Meil ruumi jätkub . Ja usu , nii oleks ka ema tahtnud ! " Ja Lehti andis endale tõotuse , et püüab nüüd taasleitud õele anda seda , mida ema temalt ootas ja mis kahjuks andmata jäi . L õ p p