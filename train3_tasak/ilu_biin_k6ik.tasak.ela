kirjak	ilu_biin_k6ik.tasak.ela	Seesama tuba , mis unenäoski . Vahe vaid pool aastat vähem kui pool sajandit , mõtles mees . Ka tuul väljas . Sellest heitlik valgus . Varjude hullamine põrandal . Tema ise ikka sama ? Unenäos võeti köögis viina . Vanaisa ja teiste-Roobe . Tilluke pudel , kõhukas klaas . Ja teiste-Vanda ja vanaema ja ema . Naisedki lasksid huuled ligi , ei maitsnud küll vist piiskagi . Aga Meinartil ja Roobel oli pisut juba kihvatanud . Jutt kippus valjemaks . Tuiskas . Aknaruutude lasuur-roosad jäälilled , mille vastu pöörised end hingetuks jooksid . Tuul nühkis vastu seinaveeri ja kuulas hilju , mida majas tehti . Ja tema seisis , selg vastu soemüüri , ega saanud vist millestki eriti aru . Õde tuli hiilimisi tagatoast , nagu see tüdrukute viis on , libistas end tema kõrvale . Ütles poisile kõrva - ta teab midagi , vaigistas ta tormakuse , viis väikevenna vaikselt ja märkamatult magamistuppa , siiasamasse tuppa ... Siin oli siis teisiti . Kohe paremat kätt voodi ja selles magav mees , peale heidetud kasuka alt paistmas jalad . Jalas villased . musta mantliriidega jämerohmakalt paigatud sokid . Käsi silmil , suul ränga väsimuse ilme . Nad olid pisku aja eest siinsamas seisnud , viiene Hilja ja kolmene Enn . Ta tundis veel praegugi , vana mehena , ema kätt õlal ja tema sõrmi seljal , vöökohal - kuidas need küll ulatusid - selle käe tasast tõuget . Lapsed , see on teie isa . Olid olemas vanaisa , mõne teise lapse isa ... See aina magav mees oli lihtsalt arusaamatus . Nüüd , koos õega läksid nad magajast kiiresti mööda . Siis olid nad kummuti ees põlvili ja Hilja tiris esile põranda konarustel raskelt klobiseva metalleseme ... Enn tõdes - ta ei tundnud seda lugu meenutades enam otsest valusähvatust . See , mida ta tundis , oli valu läbi klaasi , läbi ajamassi , mälestus valust , mida ta aina sama hetke meenutades varem oli tundnud . ... Sest ka raske armeepüstoli päästik ei ole nii kõva , et kolmeaastane poiss , kui ta relva kahes tudisevas käes hoiab ja heledaverelist õde sihib , seda alla vajutada ei suudaks . Ta teadis - mees sumas läbi veebruarituisu , tuli ennast enam varjamata , väsimusest tuimalt taarudes . Ta vajus uksest sisse , vaevalt lausus midagi - kaks aastat ära olnud . Saapad jalast maha ja asemele , kuid enne pikali räntsatamist kobas taskust relva , pistis kummuti alla , et käepärast oleks . Sest padja alt unise peaga alati kohe ei leia . Kui päästik ei liigu , tähendab see , et relv on kaitseriivis . Keegi ei pane kaitseriivi vinnastamata püstolit . Seega oli padrun rauas ... Loomulikult asetab paremakäeline relva põrandale vasakule küljele . Seal see kaitseriivi hoovake ongi . Laps sikutab pärast ja püstol libiseb süükonarustel kolisedes üle värvimata põrandalaudade . Miks see riivist ei vabanenud , teab ehk keegi kusagil väga kõrgel . Seda , mis juhtumas oli , ei suutnud Enn kunagi kujutleda . Isegi mitte unenäos . Ta ärkas kloppival südamel ja lamas soemüüri ääres sängis . Ei tuisanud . Akendel polnud jäälilli ja tema oli pool sajandit vanemaks saanud . Suvetuul kohises pärna võras . Hullunud varjud tantsisid põrandal . Mida teeb vaksa kauguselt lastud kuul viieaastase tüdrukuga ... Kuigi see oleks ta päästnud hoopis piinarikkamast surmast . Ja esimest korda , tõdes Enn Sinivald - esimest korda suutis ta sellest valuta mõelda . Kas ta oli nüüd vaba ? Mees tõusis asemelt , koperdas läbi köögi ja esiku , astus trepile . Soetuuline , kohisev ja sumisev suvi võttis teda vastu . Ta tajus seda keha ja hingega , tervikuna . Ta tundis ennast - raskest unest toibuvat , üsna võõrast ja tarbetut inimkeha selles oma elu elavas päevas . Pääsukestepaar vidistas traadil , hall kassimardus luuras marjapõõsaste vahel , must krants tuli ringutades rehe alt ja vaatas mehele otsa ning võngutas laisalt saba . Enn Sinivald korjas suhu unepaksu sülge ja laratas selle kaugele . Ta läks tare otsa juurde , toetas käe vastu ristnurka ja vedas teisega pükste luku lahti ning kusi . Selge päev , ütles ta poolkuuldavalt . Selge , kisub juba sügisele ... Ta vaatas krantsile otsa ja küsis - mis siis nüüd , kere hele ? No tule siis ! Ta laskis koera kööki ja pani talle söögi ette . Ta seisis ja vaatas , kuidas koer sõi . Siis istus ta laua juurde ja kutsus koera käega põlve patsutades enda juurde . Pisut kõheldes see tuligi . Enn sügas ta kõrvataguseid ja rääkis endamisi . Nii et siis sina ka ei tea ? Küll sa tead , aga ei ütle ... Miks me siin ikkagi oleme ? Koer ei öelnud . Ja mees ei teadnud . Õigemini - ta näis teadvat , kuid keeldus seda endale ütlemast . Nagu koergi . Nende kahe kahtlaselt värske sõprus püsis kindlal suhtel - mees söötis ja koer haukus selle eest , oli seltsiks , laskis end patsutada ja sügada , kuulas , kui mees rääkis . Enn Sinivald teadis - kui ta ei koori kartuleid ja neid pannil ei prae , ei saa ta praetud kartuleid . Ta tegi seda ja üle paljude päevade tõi ta aiast värskeid sibulapealseid ning hakkis neid kartulite juurde , lõikas singikääru ja pani samuti pannile , kõige lõpuks lõi sinna muna . Ta sõi , korkis lahti õllepudeli ja jõi ning hakkas kähedalt naerma , mille peale koer ehmus . Mees aimas - see naer tähendab väljumist emakojast kurja maailma , jälle tagasi selle halastamattusse . Ta aimas kogu olemusega mingit suurt , korvamatut õnnetust , millest tal senini keelduda oli õnnestunud . See selge ilm , see udu haihtumine mõistuselt ei tähenda midagi head . Üksnes teda varitseva õnnetuse laadist ei olnud tal käsitlust . Taas meenutanud eilset pealelõunat , just samasugust tuulist ja sooja suvelõpu päeva , hakkas ta veel kord naerma . Tema ! Mida tema teeks ... Kuidas sai niiviisi küsida ? Ja uskuda , et tema ... Algas sellest , et ta kuulis õues auto uste klõmmimist . ( Niisama hästi kui eile , võinuks see ka praegu olla . Kujutluses elas ta seda täpselt samal viisil läbi kui eile , mil see tegelikult - ja ka selles polnud ta kindel - aset leidis . ) Niisiis klõmmiti uksi mitu korda , see ei saanud Mehis olla . Ta läks trepile , nägi neid kõhklemisi mööda hoovirada tulemas ja teda nähes hetkeks ebaledes seisatamas . Nende võlts-rõõmsad näod , nende käesurumine , nende sõnad olid nagu kusagilt teleseriaalist , ja õigele jutule saamine võttis tüki luuret ja harjumist . Veiertid , Mihkel ja Ilma , kauased perekonnasõbrad . Nende tütar Ivika oma mehega . Miks ei , Ennul polnud nende vastu midagi , kuigi ta nende suurtest kompsudest aru ei saanud , ei taibanud , miks teda õnnitleti , mis põhjusel külla tulnud naised ta pliidi okupeerisid ja kiiresti toimetama hakkasid . Jah , nii ta siin üksi elabki , vastas ta Mihkli pärimisele . Hingepõhjas oli ta alati imestanud , miks Mihkel tema vastu mingit väändunud vimma kannab . Kõige taga oli alati mingi õelus , kunagi polnud tegu lihtsalt heatahtlikkuse või viisakusega . Sõprus , mille allikateks on Mihkli vaen ja Ennu põlgus . Miks ka mitte ... Siis tulid nad soost , kolm habemes meest , kõigil püssid õlal . Ennul endal oli vana pikk Belgia kaheraudne . Ta armastas seda tuleriista lapsest saati , kui see temale rangelt keelatuna kapi taga naelas rippus , ajalehepaberist tropid rauasuudes . Püssil oli mahagonist peenelt töödeldud täispüstolkaba . Ta raudade struktuur näis lähemal vaatlemisel koosnevat siuglevatest niitidest . Väidetavasti tehti neid raudu keemispunktini kuumendatud traatmähiseid tornil sepistades . Igatahes olid need õrnad . Sellist püssi ei tohi lasta suitsuta rohuga . Aga kui teda õigesti käsitsesid , siis see ka tulistas . Praegu polnud tal selle jaoks moona ja ta tassis seda niisama iluasjana kaasas . Mihkel Veiert kandis Ennu enda kaheteistkaliibrist iselaadivat Iževski üheraudset ja ta oli selle metsas ka tahmaseks lasknud . Oli arvanud , et sellisest töngast võiks Aafrika musti laskma õpetada , valge mehe relv see igatahes polevat . Enn ignoreeris teda külma rahuga , imestades vaid , et teise irisemine temas mingit pahameelt esile ei kutsunud . Oli ta tõesti kõigist oma tunnetest lahti saanud ? Kahe vanamehe vahel käis oma kiikuvat-õõtsuvat sammu kahemeetrine Kalev Põld . Temal oli õlale heidetud jahikarabiin rauasuud pidi rusikas . Oma maskeerimiskirjus kuues ja presentpükstes , oma karmijoonelise , mehise näoga tuletas ta meelde mõnda metsiku looduse inimest , kauboifilmi kangelast või metsavenda neist filmidest , kus nad tõesti kahemeetrised ja metsikud olid . Aastat viis või kuus tagasi , neil põnevatel aegadel , kui rahvas oma kaotatud iseseisvust tagasi jahtis , kui moes olid pateetilised kõned ja suured rahvakogunemised , oli Enn seda karutapjalõusta kirikus kohanud . Nad olid Mehisega kusagilt autoga tulnud . Oli esimene jõulupüha ja poiss pidas kiriku ees kinni . Nad seisid keset vahekäiku kirikuliste tihedas summas ja kuulasid jumalateenistust . Keset koraali hakkas Ennu kõrvu hääl , mis nagu vägev laevasireen terve oktaavi teistest madalamalt kandvana võlvide all kõmas . Ta vaatas üle õla ja nägi teda - jämedaninaline , sügavate kurdudega lauba all kaks musta , fanaatilise leegiga silma , vabalt kasvanud habe , hardus sellel näol , karvamütsi rinna ees mudivad kämblad ... Kes see võiks olla , imestas ta tasahääli ja Mehis oli vaadanud ning õlgu kehitanud - kes jõuab kõiki selle maailma hulle tunda ja teada . Poiss oli muidugi küüniline nagu alati . Aga tegu polnud hulluga , tegu polnud ürgse looduslapsega , kellena Kalev näis . Vändati mingit filmi , kus koos läbisegi Eesti vabadusvõitlus ja Siberi hundid , mingit Ameerika retsepti järgi kokteili romantikast , läägusest ja sadismist , midagi , mis kodukana mõistusega kokku hakkaks . Kalev tegi seal pisiosa ja kolas sellesse sissekasvanuna ümbruskonnas ringi ning ehmatas ristiinimesi . Hiljem kohtas Enn seda kolget mõne korra tänaval Veierti Ivikaga . Teda pani imestama tüdruku maitse . Tema arust oleks selle perekonna väimehekandidaadilt tulnud püksiviike ja lipsu eeldada . Pulmas oli Ivika tal kaelast kinni kahmanud , oli peaagu nutuähmis korranud - sina usud ! Mida ta vastanud oli ? Mida saab vastata pruudi sellise pärimise peale ? Jah , muidugi ta usub , et neil läheb hästi ... Sellest oli nüüd juba mõnigi aasta ... Kõige vähem oli Kalev Põld see karmi faktuuriga mehine mees , kellena ta näis . Isata kasvanud poisina pidas ta meheks olemist vist tahet ja oskust nõudvaks asjaks . Selle oli Enn Sinivald avastanud õige pea . Algas see pulma teise päeva pärastlõunast , kui nad kahekesi napsi võtsid ja ta Kalevit tagasi hoidma pidi , sest ilmnes , et värske abielumees suurest kerest hoolimata vägijooke ei kannata . See polnud lihtsalt edevus , mis noort meest seda raskepäraselt ja rahulolevalt taaruvat kõnnakut harrastama sundis . Ta oli soos üle järve karabiinist kaseoksa pooleks lasknud - see seal , kohe mändidest vasakul - ja lask , mis raske kehakaalu tõttu kaunis sügavale rabasamblasse vajunud mehe tasakaalust välja lõi ning eemal samaaegselt võrast pudenev oks . Kaheldamatult tähelepanuväärne lask , neljasajalt meetrilt ikkagi , kuigi kas see just see oks oli , mida ta sihtis , oli Enn mõelnud . Mihkli oli väimehe laskeosavus kaunis külmaks jätnud , aga säästnud Ennu ka liigsest padrunikulust , sest peale seda ei hakanud äiapapa loomulikult oma võimeid optilise sihikuga proovima . Enn ise oli aegade jooksul nii palju tuhandeid padruneid vintpüssist tühjaks lasknud , et talle igasugusest märgilaskmisest eluks ajaks piisas . Vanemate meeste loobumist tõlgendas Kalev ilmse võiduna ja seda ta siin siis nüüd astuski nagu koormahobune . Majas oli laud kaetud ja neid kutsuti kohe istet võtma . Natuke nõutuna , kuid seda nõutust hoolega varjates istus Enn omaenda kodus võõraste kaetud peolauda . Vestluse jättis ta enamasti nende hooleks . See aitas vältida mälulünkade avalikuks tulemist . Vastata , kui küsiti , võis noogutades või eitavalt pead vangutades , võis midagi kohmata või ka lihtsalt mitte välja teha . Enamasti läks see mäng läbi , teadis ta , kuigi Veiertid olid liiga head tuttavad , et tema hajevil olekut ja ilmselget kinnisust mitte märgata . Selle eest tegid nad püüdlikult kõik , et ebamugavaid pause ei tuleks . Midagi oli , millest siin lauas kaarega ringi käidi , mille mainimist hoolega välditi . Enn Sinivald ei hakanud selle üle oma pead vaevama . Liigagi palju oli siin maailmas seda , millest ta ei suutnud aru saada . See vaevas teda niigi . Tal oli pudel viskit hoiul olnud ja selle oli ta lauale toonud . Jõid peamiselt Mihkel ja Ivika . Kalev pidi roolis olema ja Ilma polnud eluaja alkoholi pruukinud , kui uusaastašampus ja viisakusnaps välja arvata . Mida enam aega kulus , seda ilmsemaks tulid Mihkli kiusakus ning Ivika ja Kalevi vahel valitsev vaenuvimm . Mitte kordagi ei pöördunud kumbki abikaasa poole ega arendanud teise jututeemat . Nad ignoreerisid teineteist , kuni jutukamaks muutunud naine aeg-ajalt hammustama kippus . Mihkel Veiert , viiekümne viiene kerekas mees , paljas pealagi keset juuste hõbepärga , hall habemerõngas lopsakat , veretavat suud ümbritsemas , seadis juba küünarnukke lauale . Selliseks rämedaks ja norivaks läks ta klaasi taga ikka , osalt ekspansiivse loomuse tõttu , aga osalt ka kiusuks , sest naine muutus järjest kriitilisemaks . Nüüd rääkis ta mingit kaunis siivutut lugu kellestki Aaronist , keda Enn oleks ilmselt tundma pidanud , aga kuidagi meenutada ei suutnud . Ja selgest bravuurist , teades , et Enn naiste seltskonnas ropendamist ei salli , kuulutas kunagine lapsepõlvesõber laialt - mida sa ise teeksid , kui oma naiselt süüfilise saaksid , ah ? Ta oli tabanud seda keelatud teemat , mõistis Enn Sinivald . Kõikide ilmed klaasistusid hetkeks , oodati tema reaktsiooni , oodati nii pinevalt , et ta endas äkki nagu keevat kihelust tundis . Ta ei teadnud , kuidas ta oleks pidanud reageerima , ta katsus vastust küsimusest tuletada ja sattus äkki täielikku kaitsetusse hämmingusse . Tema , naiselt , süüfilise ? Ta ei suutnud midagi vastata . Mida teeks ... Kuidas sai nii üldse küsida ? Kusagil temas avanesid uksed tühjusest kõmavatesse keldriruumidesse . Mida tema ? Korraga tahtis ta üksi olla ja tõusis lauast , astus tagakambrisse ning räntsatas asemele , et järele mõelda või lihtsalt kuhugi ära kanduda , kuni mõne aja pärast end roidununa lamamas leidis , vahtimas vastu Veierti Ivikale , kelle kinnisui-naeratust ta alati oli imetlenud . Veidi imestunult tegi ta ruumi end tema puusa kõrvale istuma seadvale noorele naisele . Mihkel läks liiale ? - Ei , mis sa ... Ma väsisin lihtsalt natuke ära . Kord oli see olevus olnud naerune , klammerduv , kiljuv , liibuv viie-aastane kera , kes onu Ennust kuidagi loobuda ei suutnud . Siis tõsimeelne algklassilaps , vaikiv-uje tunnistusenäitaja . Avanemise hetkedel tasahäälselt usaldav pihtija , kes sõbratari kassipojast rääkis . Mingil ajal muutus ta eemalehoidvaks , kurejalgseks , suurte silmade ja kinni pigistatud suuga plikaks , siis üsna pea veidi salatsevaks neiuhakatiseks , kelle ootamatuid avameelsusepuhanguid Enn omavahel olles kuidagi vältida ei osanud . Nüüd istus pehme puusaga vastu vananeva mehe küljekonte rõhuv , sooja õhkuv Ivika tema juures ja vaterdas midagi . Enn ei viitsinud eriti kuulata . Teda valdas vaid kummastus . See olevus oli juba mõnda aastat abielus olnud noor naine . Ta ei oleks pidanud sooja käega rehitsema salke võõra vanamehe laubalt . Ta silmad poleks pidanud olema sügavalt tumedad . See soojus ja lõhn ei saanud ju Ennu jaoks olla ! Nende vestlus siin magamistoas võis kööki kosta vaid tasase pominana , hääletoonina , mis Ivikal oli kuidagi anduv ja kallistav . See toon polnud küll nende vahel vale ega võimatu , aga teises toas istus ometi see mustasilmne kahemeetrine meessoost mimoos ... Enn ei tahtnud neid pihtimusi , ei tahtnud olla abikaasade vahel kohtunikuks . Ära jäta meest nii kauaks üksi , oli ta lõpuks öelnud ja Ivika oli selga sirutanud ning naerukalt pärinud - ma ei meeldi sulle ? Mis minus sulle ei meeldi ? Kui just põhjani aus olla , siis oled oma pluusiselja autos kortsu istunud , oli Enn vastanud korraga kaht eesmärki silmas pidades . Seepeale nööpis naine oma siidpluusi rahulikult lahti ja libistas õlgadelt . Tal oli pruun , kaunis hõre-pitsine rinnahoidja . Tema kaenlaaluste hõng muutus talumatuks . - On sul triikrauda ? Tule näita , kus kapinurga peal , ning , pluus näpus , suundus ta ees kööki . Kalev sulges järsu plaksuga karabiini luku ja asetas püssi tagantkätt seina najale . Ta kerkis toolilt . Alles siin , madalas taluköögis ilmnes , milline mägi ta tõeliselt on . Ta pea ulatus peaaegu laeni , õlg aampalki riivamas . Ta läks ja väljus , sulges sõnatult ukse enda järel . Mihkel pomises midagi vabandavat ja järgnes väimehele . Triikraud vajas soojenemist . Seni oli Ilma valmis kannatama , kuid kohe peale pluusi kinninööpimist viis ta tütre peaaegu vägisi kaasa . Veel kord hakkas Enn Sinivald seda meenutades naerma , kuid tajus , et see oli natuke tehtud naer . Nagu ikka , kui inimene tahab näida lihtsameelsem , süüdimatum , kui ta tegelikult on . Tuul oli vaibumas . Läänes õhetas ja pikad varjud katsid lund . Tuisanud talitee moodustas siin üle künka laugja S-kujulise looke . Selle üht otsa tähistasid kolmed jäljed , mida tasane pinnatuisk jõudsalt mattis . Need tulid siitsamast Vanajuhani talust ja kuulusid emale , Hiljale ja mehele , keda ema laste isaks nimetas . Tema , Enn , oli isa süles , kuidas ta ka ei võõrastanud . Väga ta siiski ei väänelnud , oli ainult rahulolematu . Mees , kes teda kandis , ei lehanud enam jalarättide , kopituse ja mahorka järele , vaid temast õhkus nüüd vanaisa talusauna kaseviha ja koduseebi ning tuhaleelisega pestud ja hangede kohal talvepäikeses kuivanud puhta pesu kodust hõngu . Ja lapsed ning loomad usaldavad lõhnu . Veidi enne künkaharja vandus kandja mees pominal ja pani poisi maha . Ta ütles midagi emale ning keeras rajalt kõrvale , sumas põlvini umblumes ning kadus siin talitee lähedale ulatuvasse karjamaavõssa . Peagi nägi Enn uuesti seda , mida ta juba süles olles märgata oli jõudnud . Nimelt kerkisid eespool künka kumeruse tagant look ja hobusepea . Sealt tulid reega kaks meest - valge kasukaga Pannküla Sass , püsti rees , ohjad vasemas käes ja paremas kaenlas vintpüss , ning küliti tühja , korupita ja isegi heinavõrguta ree põhjalaudadel sinelinärusse kägardunud Manninen . Hobune tõmmati seisma ja Sass andis ohjad Mannisele . Vesitavi silmi vahtis ta teelt ärapööravaid jälgi . Kes see oli ? Veskimäe Ruudi , ütles ema , ja Enn ei saanud aru . See oli keegi , kellel polnud nime ja kes pidi olema nende isa , Ruudi see ei olnud . Sass vaikis pahaendeliselt . Ta koogutas Hiljale näkku vaatama , kuid tüdruk keeras pilgu maha . Ema oli Ennule käed õlgadele pannud ja pigistas läbi palitu . Kes see oli ? nõudis võõras , kuidagi irvhambune , kõhna näoga mees poisi käest . Enn teadis - valetada ei tohi . Ta tundis , kuidas käed ta õlgu pigistasid . Ta teadis raudkindlalt - valetada ei tohi . Ta kergitas pea . Keset sinihalli taevast vaatasid ta poole nõudlikult ja sisendavalt neli selle taeva värvi silma , ühed paluvalt , teised ärritust vaevu talitsedes . Midagi imelikku juhtus äkki kolmeaastase Enn Sinivaldi hingamisega . Õhk pääses ta kurgust nüüd läbi vaid ühes suunas - sissepoole . Ta oli täis ja pingul õhusurvet ning hakkas selles luksuvas hingetuses pisitasa lämbuma , kuni taevas tumenes ja näod laiali valgusid ning jäid vaid need neli silma nagu söed pimeduses . Alles siis pääses õhk rebestava valuga tagasi ja tuli vabadusse koos ahastava röökega . Paaniliselt kobas krambitõmblustes laps ema järele , kes ta sülle kahmas ja lohutama hakkas . Kõrvale pöördunud Aleksander Pannküla vandus ja sülgas hammaste vahelt lumme . Ta vahtis hämarduvat taevast , lepikusse kaduvaid jälgi ja Mannist ning hobuserakendit . Täiskasvanud Enn Sinivald teadis , aga võis teada ka see laps - peamine , mis Pannküla takistas püssiga jälgi ajamast , oli ta oma pere hobune , keda ta Mannise-räädu hooleks jätta ei usaldanud . Kaks korda paigast teise küüditatud ja nüüd salaja Eestisse pääsenud ingerlane oli valinud oma perekonna päästmiseks ainuvõimaliku poole , ta puges võimu ees , mida keegi talle isegi pahaks ei pannud . Teda poleks Sass lepikusse kaasa iganes tahtnud , nii palju tundis temagi selle nõukogude aktivisti lojaalsust . Mingis teises ajas hakkasid liikuma hobuselised , mingis luksuvas ja tumeruskes tusas saabusid kolm teelist koolimajja , oma kõlekülmaks tuuldunud koju . Millalgi hakkas ahjutuli sooja andma , õhtune tee tassides aurama , millalgi oli unetund kätte jõudmas . Võrevoodi kohale kummardunud nägu oli murega hoidev ja kaasatundev , aga ka salajas õnnelik . Hilja seletas veel omaette mingit muinasjutulugu , mida ta õhtutoimetuste ajal lugenud oli ... kui korraga tundmatu jõud pontsatades vastu nende akent sööstis ja lumi pimeduses klaasilt maha varises . Ema nägu kerkis , sellel säras äkki rõõm . Ta haaras laualt vaiksel kahinal põleva õlilambi , oli seda valmis kergitama märgiks , et lumepall on oma sõnumi loetavalt edasi andnud . Siis varjutas nägu ettevaatlikkus . Keset küla , koolimaja kõrges aknas oleks tulemärk liiga kõnekas ja reetev . Ta haaras nagist mantli ja kadus toast . Peagi oli köögis kuulda kiireid sosistavaid , siis hingeldavaid ja õnnest nuuksuvaid hääli . Sedasi salaja ja tagauksest tuli Ennu ellu isa . See polnud uni , teadis Enn . Aga see polnud ka meenutus . See tuli nagu kohisev paduvihm ta peale , kui ta lahtisi silmi lamas ja midagi ei mõelnud . Enn Sinivald kartis neid nägemusi . Siin olid koos elamuste algne ehedus ja sügava keskea resigneerunud tarkus . Aga kui need pildid kord mööda olid libisenud , leidis ta end oma kehval asemel ja tajus taas , et kõik see on olnu , millega tal enam mingit suhet pole . Täies riides lamas ta hämaras tagakambris ja Muri istus ta voodi ees ning vaatas talle teraselt otsa . Loom näis mõistatavat , mis peremehega toimub . Äkki oli ta soninud ? Enn tõusis ja viipas koera endale järgnema . Ta võttis kapist leivakääru ja läks koos sellega õue . Habisevas suveöös ulatas ta leivatüki krantsile , see ohkas , võngutas saba ja lahkus päevapalgaga , puges suletud värava alt rehealusesse . Jälle tajus Enn teda ümbritseva maailma elu , mis augustiöö soojas hämaruses ta ümber aina lakkamatult kestis . Ja sedagi , et neisse sabinaisse , piiksatustesse , öistesse linnuhuigetesse ja hiirte jooksuvudinatesse ei puutu üldsegi siin lävekivil seisev ja kuulatav mees . Ta heitis veel kord pilgu rehealuse värava poole . Muri näsis seal muidugi oma leivakääru . Siis asetab ta koonu käppadele ja jääb oma valvsasse poolunne ootama häirivaid hääli ning lõhnu . Ta oli mõni aeg tagasi Ennu elamisse ilmunud , ebaleva ja närvilise oleku järgi võttes kodutu noor krants . Tal oli tugev kere ja poolkikk-kõrvad , ta oli karmikarvane , üleni süsimust . Vaid ta rinnal oli südamekujuline valge laik . Kuna mehel oli nüüd , kellega suhelda , kelle usaldust võita ja tujusid ning hirme ära arvata , hakkas Enn Sinivald koos koeraga veedetud päevade jooksul kerkima sellest sinihallist hämarikust , mis teda nimetu aja oli ümbritsenud . Kumbki ei paistnud soovivat vastata küsimusele : miks just nemad kaks ja miks just siin ja praegu ? Aga siin ja praegu nad olid . Sellest oli Enn hakanud endale aru andma , kui häirivalt ohtlik see tõdemus ka ei tundunud . Majapidamises oli veel kolmaski asukas - rohekashallivöödiline ja võimsalt armiline vana kõuts , aga tema ei andnud ligi . Nende paari aasta jooksul , kui siinne talu tühjalt seisis , oli kass end nähtavasti pärisperemehena tundma hakanud . Temal polnud mingit suhet siin parasiteerivate isenditega , ei hingehaige mehega ega poisikeseohtu krantsilontuga . Kui Enn talle vahel piimatassi lävele jättis , ilmus loom oma tundmatutelt radadelt ja tühjendas selle , aga meest ega koera polnud kunagi seda nägemas . Koer oli oma liginemispüüete eest ilmselt õpetust saanud . Kui kass välja ilmus , ta küll võpatas , aga ohkas ja keeras pea ära . Enn ei hakanud kõutsiga tutvust eriti üritamagi . Ta teadis , kass on alati suhete aktiivne pool . Kui ta kunagi leebub , siis tuleb ehk ise . Heitnud tagasi asemele , jäi Enn unetult lakke vahtima , selle juures nagu midagi mõtlemata , kuni äkki täiele teadvusele kohkus . Aga karabiini ju ei ole ! Ta mäletas täpselt - temal oli vana belglane , Mihklil oli iselaadiv ja Kalevil oli optilise sihikuga suurekaliibriline ... Püsse jagades oli Enn seda silmas pidanud , mis kellelegi meeldida võiks . Ta meenutas , kuidas Kalev jalgu hargitades rabapinnasel kindlamat tuleasendit otsis . See kask , jah , see pärast neid mände ... Jah , ta mäletas seda , mäletas ka Mihkli hapukat reageeringut ... Jah , kõik oli õige , aga seda püssi ei olnud ju olemas ! Tal oli see belglane , millega ta nooremas põlves palju metsas oli käinud ja vanemana veel jänesejahil eelistas käia . Ja tal oli iselaadiv üheraudne . Aga kelle oma võis olla see suurekaliibriline optikaga karabiin ja kuidas see siia sai ? Tasa vandudes ajas Enn Sinivald end asemelt üles , tegi köögis valgust ja avas kapiukse , mille taha ta karabiini pärast puhastamist oli peitnud . Seal rippus relvavutlar tema iselaadivaga . Belglane oli lahti võtmata kapi tagaseina najale toetatud . Siis ripendas kapis vanu riideid , põhjas oli kenake segadus pakendikarpidest , tühjadest pudelitest ... Vintpüssi ei olnud . Kas Veiertid ikka olid ? Nad olid olnud , seda küll , mõistis mees . Aga kas nad olid olnud siin lihast ja luust inimestena või siis nii , nagu kadunud inimesed ta mälestuspiltides , mis tulid ja läksid omatahtsi ja millest ta vaid teatava kõhklusega oskas arvata , oli see nüüd tõesti olnud siin ja praegu või oli see vaid nägemuses . Olid Veiertid , oli see naiselikult soojust kiirgav Ivika ja see loll nali , mille tüdruk talle lõpuks mängis , kõik vaid tema vaba kujutluse mäng või siis ikkagi üleeile siinsamas aset leidnud tõsielu ? Murilt ei tasunud küsida ja mees ei teadnud . See oli tumepunane Berlinetta , mis asfaldilt ära pööras ja külateed pidi siiapoole õõtsuma hakkas . Enn Sinivald ei katkestanud , isegi ei muutnud rütmi . Ta tõstis kaatripindude hunnikust kollaka kuuseplaaga saepukile ja võttis vuksi . Jahedavõitu tuul käis lahedalt ta lahtise linase särgi kaelaaugust sisse ja ringles päikesest sügavpruuniks pargitud keha ümber . See leevendas pisut väsimusvalu ta rinna- ja käelihastes . Terve hommikupooliku oli ta hetkekski peatumata saaginud . Paras pinu , vast ruumimeetri ringis kütteks lõigatud kuusehalge oli laiali saepuki otsa taga . Ta ei andnud endale hõlpu , just niisamuti nagu ta ka ei kiirustanud ega pingutanud liialt . Selles orjalikult tuimas töömurdmises peitus oma sügav mõte ja lohutus , millest mees vaid aimamisi teadlik oli . Vahepeal oli mänguauto tõeliseks sõidukiks kasvanud ja lähenes nüüd juba krundi piirile . Enn Sinivald jätkas üha . Halg murdus . Ta tõstis plaaga kaugemale ja lõi sae uuesti sisse . Kütte varumine oligi olnud tema esimene töö siin , kui ta kevadsuvel toibuma ja oma mõttetust vedelemisest tüdinema hakkas . Vanad õunapuud tahtsid lõigata . Kuivanud ja haigetest harudest oli kogunenud paras kuhi . Mees tegi neist halge . Siis oli ta korjanud kokku kõik vedeleva ja kõduneva puidu hoonete ümbert ja teinud neist halge ... Ta nagu aimas kuidagi , et neid võib tulevikus vaja olla , et soe ilm ei kesta igavesti . Mingis eelmises elus oli ta vist kogenud tormituuli ja lund ja pakast . Berlinetta keeras hoonete vahelt hoovi ja peatus ning kustutas tuled . Enn Sinivald jätkas saagimist . Mehis väljus , tuli kiirel , asjaliku teoinimese kõnnakul tema saepuki juurde . Enn jätkas , kuni halg murdus , ja pani siis vuksi käest . Ta vastas poja tervitusele ja pühkis peoga higist laupa . Kuidas siis läheb ? ennetas ta poisi küsimust . Kaks igavesti suurt kilemärssi täis leibu ja saiu ja piimapakendeid ja liha ja kala ja juurvilja ja toidukontsentraate ja purgiõlut ja kohvipakke ... Mehisega oli ehk kõige hullem . Iga teise ees võis teha näo , et teda ei huvita jutt , et ta pole tujus , et ta on väsinud . Võis ajada mingit segast joru , tehes , nagu oleks see nali , mida teised lihtsalt ei mõista . Mehise ees ei tasunud teeselda . Enn oli olnud seisundis , millest ta midagi väga ähmast mäletas , ja ega temaga praegugi asjad korras ei olnud . Poisi jõhkravõitu reipad naljad olid vaid teesklus , et meest võetakse tõsiselt . Ega ei võetud ikka küll ! Kust see pinnuhunnik pärit on ? Enn tõi . Maksid ära ? Isa ei pidanud vajalikuks hakata pojale aru andma . Kaks Ennu , tema ja ta praeguseks ainus naaber siin külas - Kase-Lepa Enn klaarisid oma vahekordi viisil , mis Mehisesse puutuma ei pidanud . Seesama noor Enn oli vist ainus , kes vana Ennu täiesti omasuguseks hindas , vähemalt märgatavat hinnaalandust endale ei lubanud . Ta tiris särgi maha ja pesi end poolest kehast saadik kaevu juures päikese käes seisnud veega . Läbihigistatud särki enam selga ajamata läks ta ees tuppa ja otsis seal kampsuni paljale kehale . Siis tegi ta piirutule pliidisuhu ja pani kohvivee keema . Mehed vaikisid . Mõlemad vältisid üht juba ammu rääkimist vajavat teemat . Kas kavatseb Enn Sinivald jääda siia vanasse tallu ka talveks , üldse kauemaks ? Mehis ei teadnud nähtavasti ikka veel , kui palju isa endale maailmast aru annab . Enn ei hakanud talle selle mõistmist ka kergemaks tegema . Kord kuus tuli tallu postimees ja tõi talle pensioni . Poja toiduvoorid võtsid vajaduse raha kulutamiseks peaaegu täiesti ära . Miks oleks ta siit kuhugi mujale kippuma pidanud ? Ta mõistis küll , et pole ometi kogu elu siin veetnud . Kusagil oli tal ju oma elu olnud , aga sellest ei teadnud ta midagi . Kuigi viimasel ajal talle näis , et ta lihtsalt keeldub endale seda meelde tuletamast . Kas poisil on projekt käepärast , päris Enn . Küsitu oli eestoas raamaturiiulis , ta laskis Mehisel selle sealt tuua ja istus laua taha seda lappama . Vanajuhani talu häärberi renoveerimine , luges ta veel kord tiitlitest ja mühatas kuuldavalt . Millal enne on olnud siin mingit häärberit ja mis see renoveerimine on ? Ta ei hakanud elumaja jooniseid uurima , vaid otsis välja sauna ja vaatas ning arutles . Mida Mehis arvab , kui Enn selle ise ette võtab ? Ja mida ta sellest arvab , kui teha uks läände . Siis saaks mõlema maja poolt sauna , ilma et keegi ümber hoone käima peaks . Ega ta ei oodanudki , et poiss sellest suisa vaimustusse satub . Tal oli oma plaan , mis isale tegelikult ei meeldinud . Nooruke pangaisand ehitas uut elumaja ringi peenemat sorti luuslangipaigaks . Puhasnurkseinaga hoone oli voodrilaudadest paljaks kistud , mingite vahtplastplaatidega kaetud ja puitvoodrit imiteerivate plastpaneelidega võltsilt üles vuntsitud . Sisse tulid valgest kahlist ahjud-kaminad . Seinad hakkasid kandma valge marmorkrohvi imitatsiooni , põrandatele pidi tulema õhuke võltsparkett . Kõik lõhnas raha ja labase suurustamise järele . Hoone ei olnud tegelikult Mehise ega ka päriselt Ennu omandus . Isa oli küll õigustatud subjektiks tunnistatud , aga paberid olid lõpuni vormistamata ja Enn aimas , miks Mehis , kes tegelikult asjast huvitatud oli , seda teinud ei olnud . Olgu pealegi ! Projekt ei lõppenud majaga . Sellest alla , kopli poole oli ette nähtud tall , just nimelt hobusetall , mitte garaaž-töökoda . Ja praegu söötis seisvatele majaümbruse põllulappidele pidid tulema golf ning ratsaparkuur . Saun jäi uue ja vana elumaja vahele , uks uue maja poole . Poiss polnud veel otsustanud , kas lükata vana pikktare ja selle juurde kuuluvad laudad-aidad lihtsalt kokku või siis teha neist midagi muuseumi sarnast mõnele romantikaihkajale . Isa plaan pöörata sauna nii , et kummagi maja inimesed ei peaks end seal võõrana tundma , viitas temapoolsele huvile . Ehk ei tahagi ta siit , käed taskus , minema kõndida . Kui nad laua taga kohvi jõid , uuris isa varjamisi poja olekut . Kõhnad , napid näojooned , sirge nina , naljavaene suujoon ... Poisis oli nii palju teda ennast ! Seda raskem temaga kaubale saada on . Ainult üks trump oli tal käes - kõik siinne ei kuulu Mehisele ega hakkagi kuuluma , kui isa seda ei taha . Aga ta oli vaieldamatult olnud seisundis , milles tal endast ja maailmast kuigivõrd käsitlust polnud . Mida muud tähendas pensiongi , mida talle maksti . Ta oli tunnistatud invaliidiks ja see invaliidsus oli eelkõige vaimne . Kui ta tahab olla enda eest vastutav , peab ta tõestama endale ja maailmale , et ta seda on . Eelkõige endale ! Vähim , mida Isa pojalt saada tahtis , oli vaikimine sauna asjus , ja selle ta ka sai . Ta oli sellest rääkinud , siis oli nende jutt mujale pööranud ja Mehis ei olnud midagi öelnud . Vaikimine on nõusolek . Pärast poja lahkumist mõtles ta selle üle järele . Rahaasjades oli poiss karmilt kindlakäeline . Aga miks ta matab siia meeletuid summasid , kui see värk päris kindlalt käes ei ole ? Miks ei aja ta pabereid joonde , nagu lubas ? Võib-olla oli ta isaga nõu pidanud , enne , kui , projekti teha laskis ja kogu selle kahtlaselt suurejoonelise ning kaunis tarbetu suvitustalu asja käima pani . Enn igatahes seda jutuajamist ei mäletanud , aga ta ei mäletanud sellest ajast peaaegu mitte midagi . Oli muidugi õige , et maastik pakkus palju võimalusi . Peale hobuste ja golfi järved kalastamiseks ja veespordiks , soid ja marjametsi ja seenemaid ja vaikust ning rahu , kui palju vaid soovid . Ainult tegelikult kujunesid Mehise semude külaskäigud joomapeoks , muud midagi . Maksma läheb see siin palju . Egas golfimurud pole mõni heinamaa . Ja kuidas kujutab poiss ette spordihobuste pidamist ? Samas andis mees endale aru , et kõik , mis ta ajudes mõlgub , võib vabalt totrus olla . Kuigi ta seda mõistuse-asja südamepõhjas enam ei uskunud . Ühte ta teadis - tema siin tallipoisiks ja saunameheks ei hakka . Mitte et see mõte mingit protesti tekitanud oleks . Sellisest asjast nagu isikuuhkus oli ta vist kunagi ammu midagi teadnud , kuid koos palju muuga unustanud . Aga ikkagi - ei ! Mees läks uksele ja huikas koera . Muri tuli , heameelest mõnusalt ägisedes ja elevalt haistes . Loomulikult oli see sinkvorst ja loomulikult sai Muri sealt suure kääru . Nemad kaks olid kahtlemata solidaarsed . Ta põlvitas põrandal , ise näoli voodis , ja nuuksus . Nii ta ärkas ja leidis , et tuba on valepidi , aken oli ta selja taga , mitte vasakul käel . Hetke toibunud , keeras ta toa õigeks , taipas , et polegi kuue aastane poiss , taipas , et oli midagi unes näinud ja proovis ära mõistatada , mis teda sellesse ahastusse viinud oli . Enn Sinivald istus voodile , toetas jalad jahedale põrandale ja vaatas kahvatult sinetavat öötaevast akna taga . Ta pulss rahunes , uneroidumus hakkas tagasi tulema . Tal oli ainult vaja jõuda selgusele , mida ta meenutanud oli , et siis veenduda - seegi ei suuda teda enam kannatama panna - teda , täna ja praegu . Ta oli unes astunud üle ühe tühja toa läve . Ei , siiski , kui täpne olla , siis oli ta unes seda üle läve astumist vaid meenutanud ja see oligi ta ahastusse viinud . Eestoale järgnes magamistuba , seegi täiesti tühi , samuti köök . Enam ei jälgegi siin olnud kodust . Igaveseks oli lakanud olemast naiselik , puudritooside , portselanist ja suitsukristallist lillevaaside , albumite ja raamatutega sisustatud kodanlasekorteri maailm , mille see õpetajanna siia kaasa oli toonud ja mis neile kolmele - emale ja ta kahele lapsele oli koduks olnud . Keset põrandat vedeles kusagilt mahapudenenud õnnitluskaart . Herzlichen Glückwunsch ! Roos , mille varre ümber on seotud helesinine siidpael . Milline peab olema mälu , et selliseid detaile kinnistada ja poole aastasaja taha edastada ! Paljusid tähtsamaid asju ei mäletanud ta peaaegu üldse . Millalgi varem oli olnud sulalumine talvehommik , kui ema ja isa ägedalt sõnelesid . Mida nad omavahel rääkisid , tahaks Enn Sinivald täna väga teada , aga mida pole , seda pole . Seda ta mäletab , et lõpuks oli ta riietatult isa süles ja nad läksid uksest välja ning trepist alla ja ta mossitas ning niheles , aga see ei aidanud . Ema jäi koos Hiljaga koju . Kui kohutavalt pikad on heinaveoteed kevadtalvises metsas . Kui kohutavalt väsitav on neid mööda minna , sihiks tundmatus , käekõrval morn , rahulolematusest nohisev mees , kes on muidugi , jah , isa , juba mitu aastat on ta seda olnud , ometi mitte ema ja õde ja turvaline kodu . Milleks on vaja minna selle vaikiva , karmi mehega mingi heinaküüni juurde ja sinna sisse ronida , kaevuda heintesse , vedeleda selles krabisevas ja torkivas hämaras pesas , tunda enda selja taga hingavat rinda , tunda tortis kasukakarvu nägu kõdistamas ? Kõhutühjuse vastu suur leivakäär tulisoolase silguga . Janu , mille leevenduseks tuleb küüni varjus lumme tilluke laastu- ja heinatuustilõke süüdata , keeta katelokis lumevett , juua seda tulist ja tuhapurust laket , et sooja saada ... Niipalju ta sellest mäletaski . Ja siis , millalgi sootuks hiljem - astumine üle läve ... Ta teadis juba , et ... sealt ei tule keegi tagasi , neist , kes neljakümne esimesel viidi , pole mitte ühtegi tagasi tulnud ... Küllap ei öelnud seda oma peres , igatahes mitte isa ja kindlasti ei öeldud seda temale , öeldi kuidagi omavahel ja kahetsemisi , aga ikkagi nii , et ta kuulis . Miks ja kuidas ta sinna tühja korterisse üldse sattus , ta ka ei mäleta . Keegi oli veel , keegi , kellele ta ei saanud oma tundeid näidata . Ta kõndis seal vaikimisi ja lahkus ning alles siin , selles toas , öösel , kui talle kõik meenus , oli ta enesekontrolli kaotanud . Halli peaga mees raputas vaid oma salke ja heitis voodisse . Palju aastaid hiljem oli ta sõitnud sinna , oli istunud ääretu veehoidla kaldal ja proovinud kujutleda , milline see paik kunagi aastakümnete eest olla võis . Seal , kus olid asunud raudteevahiputkade moodi taredega ja lubjatud kivikirikutega külad , kus oli kasvanud mets ja ulunud hundid , laius nüüd kilomeetrite viisi vesi . Selle põhjas võiks ehk veel leida jälgi asustusest . Kusagil on ehk ka surnuaed ja selles kaks nimetut hauda . Mõlemad surid juba esimesel talvel nälga ja kurnatusse ja nende haudugi ei leia , sest seal laiub veehoidla . Enn Sinivald püüdis veel kord kõige selle mõtet leida , kuid loobus ja raputas vaid pead . Mina pole midagi teinud ... Nii vist oli ema öelnud tol märtsihommikul . Nagu kauge heli imbus mingist mälusopist hinge ebamäärane vaev - kui ta ikkagi , jah , tema , Enn Sinivald , kui ta ikkagi poleks tookord röökima pistnud . Tol veebruarituisusel õhtul , kui Pannküla Sass temalt nõudis , kes oli see mees , kelle jäljed karjamaavõssa kaovad . Jah , hästi , hästi , loomulikult oli ta alles kolmene ... Aga ikkagi , kas see mees oleks ennast siis veidi vähem närusena tundnud ? Äkki poleks ta siis pidanud tingimata oma südametunnistust puhtaks pesema , endale nii visalt kinnitama , et see on tõepoolest suur ja õiglane võitlus , mida ta peab , et üks põgenev külakooli õpetaja koos kaheksa-aastase tütrega võiksid ju teatavas eriolukorras ehk ära saatmata jäädagi ... Sest nüüd teadis mees , teadis juba palju aastaid seda , mida kuueaastane poiss ei teadnud . Kui auto kooliteele sisse keeramas oli , läks see kraavi ja jäi lumme kinni . Seda rääkis talle roolis olnud mees ise , rääkis ja nuttis joodikupisaraid ning nõudis Ennult , et see teda usuks . Ta keeras auto meelega kraavi , andis rohkem gaasi , kui tohtinuks , ja oligi lumes kinni . Kuni nad seal jupsisid , tema roolis , Pannküla Sass ja konvoisõdurid , ( sest kastis olnud inimesi appi käsutada nähtavasti ei tihatud , kardeti põgenemist või relvade äravõtmist ) niisiis , kuni nad lumes müttasid , ilmusid koolimaja juures teele kaks inimkogu , õpetaja ja ta tütar , mõlemad püüpruunides kodusest villasest kangast mantlites , nii hästi lume valgel taustal nähtavad . Mitte keegi ei märganud ega tundnud vähimatki muret , igatahes mitte sõjaväelased , kuni Pannküla äkki jooksma pistis . Tema nad kinni nabiski ... Kui ta siiski nutma poleks hakanud ? Hiljem oli palju asju teisiti . Polnud enam teiste Roobet-Vandat . Ka nemad olid pikale teele läinud , aga nemad tulid sealt ometi eluga tagasi . Kohe peale seda kevadtalvist lugu sigines igapäevapruuki imelik sõna , mida kohalik rahvas hääldas kaloas . Kaloas võttis äkki kogu senise olemise mõtte ja murdis harjunud tavad . Ühtäkki ei oldud enam kokkuhoidlikud ja omaettehoidvad . Üle küla veeres priiskavate pidude ja valjuhäälse ning võõrapärase uljuse laine . Ta mäletas , vanaisa raputas ainult pead , ütles südametäiega - olete ikka oinapead küll ! Ei tule meid siia keegi teine toitma . Ikka peab seesama maa meid toitma ja keegi teine seda meie eest ei hari . Sedasama arvati ka kolhoosi kontoris , mis nüüd teistel asus . Ainult seda väljendati seal hoopis isemoodi kandilises ja kanges keeles , millest oli raske aru saada . See kõlas nagu krabisev ajaleht . Sestpeale juhtus vahel , et lausa söögi ajal uks koputamata lahti lükati ja mõni põrkiv ja kärkiv asjamees sealt sisse vajus . Miks ei olda väljas ? Ikka kui sadas või tuiskas , ikka , kui endil oli käsil mingi edasilükkamatu töö . Ja vanad olid mõlemad seitsmekümne ringis . Isa ei saanud enam üldse kodus püsida . Teiste häärberi tagumistesse tubadesse ja kööki , mida kontor ei vajanud , oli korterisse saanud Leontiine Veiert , rahvakeeles lihtsalt küla-Lonni oma kaheksa-aastase pojaga . Lonni poja isa oli sõtta jäänud ja enamasti võis tema pool kohata Pannküla Sassi . See naabrus ei olnud just mugav , eriti isale , kellel polnud ikka veel mingit paberit . Kõik teadsid , kuidas asjad olid , kes oli olnud ja kes oli Valter Sinivald , kõik teadsid , kes oli olnud ja kes oli Aleksander Pannküla . Vahel sattusid mehed ka teineteise nägemisulatusse ja aeg oli niipalju edasi läinud , et enam ei kippunud üks teist püssiga taga ajama . Aga aeg-ajalt viidi jälle mõni külamees veoautoga kodunt ära ja tagasi ei ilmunud neist keegi , igatahes mitte lähemate aastate jooksul . Mitmel korral käidi Vanajuhanilgi öösel passe kontrollimas . Isa ei juhtunud aga kordagi kodus olema . Ennu elus muutus sel ajal palju . Emast-Hiljast ilmajäämise järel oli ta üksi olnud nagu hiir nurgas . Kellelgi polnud õieti asja ega aegagi selle raamatute kallal küürutava lapsega tegelda . See teatav distants , mis koolmeistri lapsi alati ümbrusest eristas , polnud poisil varem lasknudki sõpru leida . Nüüd oli tal lausa ukse all naabripoiss , sama palju vanem ja suurem , kui oli olnud õde . Koos Mihkliga hakkasid nad looma seda ainulaadset poiste-maailma , mis kestab vaid mõne väga loetud , kuid selles vanuses alles lõputu-pika aasta ja hajub häälemurde paiku . See oli Ennu jaoks teema , mida ta siinkohal isegi mitte uuesti meenutada ei tihanud . Elu oli sellele nii palju setteid peale uhtunud , nemad , Enn ja Mihkel , hoopis teiseks saanud ... Kõik maksab oma hinna . Mihkli pool juhtus teinekord , et onu Sass magusalt päris - kas isa sul koolitükke kah teha aitab ? Onu Sass oli mehine nähtus . Tema kroomsäärikud ja lai vöörihm , millel rippus kollane kabuur , tema kalifeed ja frentš , tema nahkmapp , milles olid alailma mingid tähtsad paberid ja mis pidi puutumatult püsima - kõigel sellel oli juures mingi tundmatu , parknaha , lavendli , kalli tubaka ja , hm ! hirmu lõhn . Kui mees päevatööst väsinuna ahjutule paistel lesis , sealt siis ringutades tõusis ja sinult midagi küsis , tuli tingimata vastata . Enn ei öelnud , et isa aitab tal koolitükke teha . Tegelikult ta ju ei aidanudki , isegi ei tundnud huvi , võttis kui enesestmõistetavat asja , et poiss ei vaja abi . Enn ei öelnud ka seda . Esimese klassi poisi peast käisid sinise välgusähvatusena läbi hirm ja vihkamine ja keeld valetada . Ta ütles - vanaisa , vanaisa aitab . See oli aina kestev mäng . Laps teadis väga täpselt , mida öelda , et jätta muljet lihtsalt veidi võõrastavast ja sõnaahtrast , aga lihtsameelselt ausast poisist . Kui vaja , suutis ta sellele naabrionule ka siiralt silmapõhja vaadata .. Kusagilt teadis ta juba siis , oli kuulnud vanemaid inimesi rääkimas - Sass olevat millalgi praalinud - eks me vaata , kes need Sinivaldi poisid päriselt on ! Eks me seda asja veel vaata ... See oli kunagi enne sõda . Ta oli juba siis punast krunti olnud , kohe , kui neljakümnendal pööras . Teiste-Raimo oli valinud usuteaduse . Nii see vendade vahel räägitud oligi . Roobe ja Vanda olid lubanud leppida vanade päevade ulualusega ja teatava rahalise tasuga , kui Raimo saab ülikoolihariduse ja kohast ei hooli . Vanaisa oli vennaga mingi suusõnalise lepingu teinud ja seda nad usaldasid . Tema noorem poeg läks Tondile ja õppis ohvitseriks , et selle töö kõrvalt hiljem ennast loomaarstiks koolitada . Seda ta lõpetada enam ei jõudnud , tegi Tartus vist viis semestrit , siis läks kõik uperkuuti . Naabripoiss , talukrundid ulatusid nurkapidi kokku , Pannküla õppis lõõtsapilli mängima ja oli külas arvatavasti esimese järgu kavaler , kuni Sinivaldid eemal püsisid . Nüüd oli Raimo Sinivald loodetavasti Rootsis ja tema isa-ema kusagil kaugel ja külmal maal . Nii vist sai asi Pannküla Sassi arvates klaariks . Valter Sinivaldiga ei olnud asjad veel klaarid . Äkki sellepärast vanaema-vanaisa maha jäidki , et Sass lootis sotid ikka meeste vahel selgeks teha ? Kõike seda teadis Enn , kui ta neisse kahvatusinistesse , peente veresoonte võrguga kirjatud silmadesse vaatas , ja ta nägu väljendas lihtsat lapsemeelsust . Täiskasvanud mees mõtles neist asjadest pisut teisiti . Ta ei tihanud nimekirjadesse kandmist või kandmata jätmist lausa Pannküla asjaks arvata . Küllap need , kes otsustasid , keda ettemääratud limiidi täitmiseks ära tuleb saata , teiste-peres pastori vanemaid nägid , kuigi selle arutelu juures ka Sassi häält kuulda võidi võtta . Õpetaja pere oli muidugi igasuguse jututa Sassi teene . Aga ka siin võis veel tõestamatuse momenti kergendava asjaoluna arvestada . See välejalgsus auto ja koolimaja vahel , see oli see ... Koerad kusku ta haua peale , mõtles mees ja keeras end voodisse küljeli . Kedagi pole enam alles . Ja teda ei huvitagi see kõik enam . Ka sellest on ta nüüd vaba . Ettevalmistused olid tehtud . Ta oli kaua ja hoolikalt kohta uurinud ja sammudega mõõtnud . Siis oli ta kirve teritanud ja kaheksa mehele rinnuni ulatuvat vaia korralikult teravaks tahunud . Veel kord mõõtis ja mõlgutas ta , kuni esimese vaia otsapidi maasse torkas ja selle kirve silmaga mullakihist läbi , klibuse aluspõhjani sisse tagus . Järgmise teiba maasse löömisega tuli olla tublisti ettevaatlikum . Selle asukohast sõltus nüüd uue hoone paiknemine endiste suhtes . Enn Sinivald mõtles välja viisi , kuidas elumaja seina pikendusjoont maha märkida , et sellest siis teise pikiseina märkvaia asupaika välja mõõta . Edasi läks juba lõbusamaks . Täisnurga moodustamiseks maapinnale kasutasid Vana-Egiptuse ehitusmeistrid teatavasti kolmeteistkümne võrdsele kaugusele tehtud sõlmega nööri . Ta proovis seda korrata ja paigutas ristisuuna vaiad kohe esimese korraga nii , et diagonaalide erinevuseks jäi vaid mõni sentimeeter . Pisut kohendamist , ja paistis , et nööride vahele jääv nelinurk oli tõepoolest ristkülik külgede pikkusega viis ja seitse meetrit . Enn Sinivald teadis , et see , mille ta siia rajanud oli , kannab nimetust märktara ja et nende nööride järgi rajatakse vundament . Vundament on alus uuele hoonele . Uut hoonet ehitatakse , pidades silmas selle tulevast kasutamist . Seda teeb inimene , kellel on tulevikuplaanid . Kas temal siis on ? Paistis , et on , kui ta juba kord selle töö siin ette võttis . Maasse löödud labidale toetudes , vaatas ta arupidava pilguga ümbrust . Ümberehitusjärgus elumaja seisis üksi keset lagedat , söötis ümbrust . Kunagi oli siin olnud terve uus taluhoonete kogum - laudad , tallid , aidad , vankrikuurid , heinalaod . Maja ees olid valgeks lubjatud kivisõõridesse rajatud lilleklumbid ja kruusatatud tee otse viis eestrepi juurde . Aina oli selle ääres seisnud küll kiiskavaid sõiduautosid , küll villiseid , küll mootorrattaid . Kärkivaid ja morninäolisi isandaid oli alatihti sisse marssinud , et peale põrgutegemist ust paugutades oma sõidukeisse tagasi pugeda ja tolmupilve kaduda . Need olid olnud aastad , kus veel loodeti , et kõik siin maailmas allub headele kavatsustele ja kolhoosikord paneb küla tõepoolest õitsema . Need ajad olid juba nii kauges minevikus ! Siin see küla siis oli - Vanajuhani vanad rasketest ümarpalkidest masajad ja maaadligi taluhooned seisid endistviisi , üksnes saun ja sepapada olid puudu . Teistepere uued majandushooned olid kõik läbi elumaja korstna taevalaotusse haihtunud . Edasi , Ruutupõllu oli ammu kadunud ja väljal polnud nende kohtagi võimalik leida . Võsaäärne Toltsi oli säilinud keldrikünka ja ühe ristnurkse heinaküüni vare näol . Oti-Mihklist oli järel uste-akendeta majakere , Angervaksal oli küll täishoonestus , aga see oli uus , seal elas Kase-Lepa Enn oma perega ja nemad olid siin külas ainsad päris-asukad , kui teda , Sinivaldi Ennu mitte arvestada . Mees võttis labida ja surus selle saapatallaga peale vajutades varreni mulda . Ta tundis rahuldust , et tera nii pehmelt , kivi vastu sattumata maasse läks . See oli esimene labidatäis ja sel oli sümboli väärtus . Tark inimene ei uju vastuvoolu . Kõik , mis siin maailmas suurt on tehtud , on enamasti ikka arutu tundunud , mõtles mees . Ta teadis , poisil võivad tema teovõimetuks tunnistamiseks tarvilikud paberid kõik koos olla . Mehiselt võisid Veiertidki küllatuleku mõtte saada . Kuigi nad tema viiekümne kolmandat sünnipäeva pidama tulid , mõtles Enn . Seda ta siis nagu polnudki taibanud . Loogiline ! Mihkel oli kohe ümberehitusel olevat maja vaatama kippunud , tema kauane kodu ikkagi . Kellelt muult kui Mehiselt võisid nad teada , et seal tööd käimas on ? Kui tunnistajaid tema mõistuse asjus vaja peaks olema , siis pole enam mingit muret . Peale Ivika lolli tempu ... Kõik see klappis nagu liigagi hästi ja Enn Sinivald mõtles kiiresti - aga püss ? Seda optilise sihikuga karabiini ju ei ole ! Ja kui seda reaalset eset , mida võiks käega kompida , ei ole , tema aga mäletab , et just see oli Kalevil ja et ta sellega üle Soojärve kaseoksa puruks lasi ... Kui seda püssi ei ole , kuidas võib ta siis kindel olla , et Veiertid ikkagi olid ? Milles saab siis üldse kindel olla ? Äkki lamab ta endiselt tsinkplekist laual , papplipik nööriga suure varba küljes , juuksed jääpanka külmunud ? Tal hakkaks pea ringi käima ja ta lõpetas vastalustatud vundamendikraavi kaevamise ning läks majja , astus tagakambrisse ja räntsatas voodile . Muri tuli ja vaatas talle otsa , ohkas ja lõngutas kurvalt saba . Lõpuks läigatas puude vahelt sini-heledalt . Tüüne järvepind avanes pilgule nagu kaua igatsetud lõpplahendus . Enn Sinivald ei olnud teinud oma saatusega orjakaupa . Keegi ei saanud sundida teda end labida külge aheldama . See oli ikka veel seesama tee , aga nüüd oleks seda mööda võinud autoga otse järveni sõita . Nelja aastakümne eest oli ta tulnud , ta mäletas seda veel tänini selgesti , mööda hagude ja kruusaga täidetud rööplikke turbamullaseid heinaveoteid , vahel lausa sirgelt läbi kasteste ädalaniitude , siis soomännikus puujuurtel koperdades , kuni jõudis järve lähedal vallseljaku harjal looklevale kõvapõhjalisele tanumale . Kui ta hommikul kaevul kolistas , paistis teiste elumaja nagu läbi kardinatülli . Udu oli tihenemas ja kaste hakkas kohe saapaid leotama . Poole teeni polnud ta hetkegi meelest lasknud võimalust , et teisel pool sinist hämu käivad tal kannul kaks morni meest . Veierti Mihkel oli talle eelmisel õhtul mulgulattidel istudes ja jalgu kõlgutades muigamisi öelnud - onu Sass lubanud peale passida , millal Enn kotiga metsa läheb . Käib süüa viimas , olevat ta kindel . Näeb teist aina lõunati metsast tulemas . Ennu ei pannud Pannküla Sassi jutud ei rohkem muret tundma ega nördima . Et hunt murrab , on ju selge . Mida temast siis veel oodata ! Milline ka poleks kahe juba aastaid koos kasvanud poisi vahekord olnud , Ennule ei tulnud neis küsimustes hetkekski pähe Mihkliga avameelne olla . Ta ütles - ah soo , ah hiilib järele . Vaatame , kuidas ta hiilib . Ma just homme lähen . Ta oli mõelnud - kui Sass tal homme tõesti kannul on ... Tedrepere ähmitsev lendutõus hakkas talle punasetüvelises rabamännikus tema tulekuteelt kõrvu , muud ei midagi . Kas see tähendas , et Sass ja Sergei Kozlov talle tõesti järele hiilivad ? See eruohvitser , kes kolas ringi mundripükstes , mis hirmsasti plekke täis , ja rohelises , natuke rebenenud särgis , kes rääkis vaevalist eesti keelt , kes harva habet ajas ja ennast üldse ei kamminud , kes oli alailma purjus , kes oli kolhoosi esimees ja kõigi teada avalik nuhk , oli Sassi suur semu ja viimane tugi ta nahakaupmeheametis . Viiekümne viies aasta oli ... Amnestia oli tulekul , selle lootus rippus õhus . See polnud Soojärv , vaid Naadi . Soojärv on suur kõle veelagendik keset kõrgeid rabamättaid ja sellist laugastikku , mis liikuja tõsiseks võtab , sest maapind jalge all vajub nagu trumminahk ja sookased tulijat paarikümne sammu pealt latvu langetades tervitavad . Naadi on teepoolsest küljest kõrge liivakaldaga ja lõmme kasvanud nagu ehtne arujärv , kuigi kolmest kandist ümbritseb seda veel lohutum soo , millel kasvavad vaid mehekõrgused keerdunud männijässid . Sügissuvel on see raba põlenud-punane . Iga mätta vahel lirtsub vesi . Turvas on seal värske , selles on selgelt eristatavad veel mitte päris lagunenud taimejuured . Ja turba pinnal kasvab harvu pohli ning pruunikat kitsalehelist rohtu , muud mitte midagi . Enn oli kaldale jõudnud ja vaatas kahvatut taevasina peegeldavat järvelagendikku . Ta istus maha ja jäi meenutama . Tookord oli siin paat , rohmakas lameda põhjaga küna , mis poolest saadik vett täis . Poiss tiris ja trügis selle kalda äärde , ajas küüned põhja alla ja tõstis , kuid ei jaksanud . Ta keeras selja , kangutas jalgade jõudu appi võttes , kuni keeraski küna kummuli . Tühjaks valatud paati imbus silmnähtavalt vett . Poiss otsis põõsasse peidetud aerud . Siis lõikas ta sarapikust meetrise oksa . Ta vaatas oma kompsu sisu üle , valis sealt kaasavõtmiseks vajaliku - plekist kommikarbi ja pudeli vihmaussidega . Ülejäänud asjad peitis ta noorte kuuskede puhmastikku . Lühikesed ja halvasti tahutud , ajasid aerud vaid suurivaevu asja ära . Poiss solistas nendega sõuda , hoidudes vasaku kalda lähedusse . Jõudnud lõmmest välja , tõmbas ta aerud paati ja avas kommikarbi . Seal oli tal nöör koos korgi , tina ja konksuga . Ta sidus selle sarapuuoksa külge ja surus oksa otsa paadi laudade vahele prakku . Pudelist raputas ta ussi ja ajas selle konksu otsa , nii et kolmandik sellest vabalt väänlema jäi , ning heitis õnge sisse . Nüüd sõudis ta pikkamisi edasi , tehes aeglast päevakäigu-suunalist kaart mööda järve vaikset pinda . Päike oli välja tulnud ning soe ja rõske hommik lämmatavaks päevaks saanud . Kui keegi tahtis tema võimaliku maabumiskoha lähedal olla , pidi ta tegema soos suure kaare , ületama laugaste alasid , varjuma hõredas , kidura alustaimestikuga rabamännikus . Tore oleks olnud teha järvele tiir peale . Jälitajatele oleks see tähendanud viit kilomeetrit umbkuumas ja parmudest undavas laugastikus . Enn oli püksid jalast maha ajanud , laotanud need paadininale tahenema . Ta jalad olid kederluudeni vees . Seda voolas pragude vahelt lausa silmanähtavalt sisse . Kolmandiku järveringi pealt tuli paratamatult tagasipööramisele mõtlema hakata . Ega ta kalaõnne eriti uskunudki ja nii tuli ritva koolutav tõmme , mis veest kerkiva nööri pritsmeid pilduma pani , talle kerge ehmatusena . See ei saanud küll kuidagi mustaseljaline ja ogaline muda-ahven olla . See poleks suutnud sülla võrra kaugemal kohast , kus nöör järve laskus , vett sedasi keema peksta . See pidi olema üks neid suuri hauge , mida siinsetest järvedest vaid haruharva kellelgi välja tirida õnnestus . Nad olid enamasti nii vanad , et öeldi olevat seljast sammaldunud . Prügikalast küllastunud järvedes olid nad laisad lanti võtma ja enamasti ei tulnud spinningumehele kättesaadavasse kaugussegi . Mis ajas sellise ussi näkkima ? Aga otsas ta oli ja laskis tantsu nii et poisil unus risk lekkiva künaga põhja minna . Tamiili neil aastail loomulikult veel ei tuntud . Ennu ridva küljes polnud isegi mitte õngesiid , vaid kodune puuvilla-lina segune lõimelõng . Märjana muutus see venivaks ja võis väga kergesti katkeda , eriti kui kupulehtedesse takerdus . Paat oli juba ahtrist poordini vees . Nööri näpu vahel juhtiv poiss pidi üle istepingi ettepoole kolima , siis , kommikarp vasakus käes , vett kühveldama , samal ajal pingsalt jälgides , et ikka veel aeglaselt edasi triiviv paat lõmmelaikudele ei läheneks , mida siin , kaugel järvepinnalgi paiguti leidus . Kahed kulliküüned olevat olnud ühe siit püütud haugi turjas , räägiti . Nii suur kala , et viis linnu põhja ... Keset higist ja ähmis rabistamist hakkas poisil korraga lõbus . See oli nii loll - kujuteldavad jälitajad kusagil rabamändide vahel , arvatav hiidkala nööri otsas ... Ja armetu , lamedapõhjaline , rontraske paadivärdjas , mis ohtlikult vett täis . Ilmselt on kõige selle tagajärjeks pikk ujumistrett , märjad riided ja õngevarustusest ilmajäämine . Ühtlasi tähendas see eneseirooniapuhang , et ta on mängust välja astunud . Ammuilma oli ta õppinud ennast kõrvalt vaatama , mitte laskma end kaasa kiskuda . See elu , mida tal oli tulnud elada , õpetas seda . Lõpuks nägi ta kala . Roostepunases rabavees tegi too pinna lähedal väsinud ringe . Suurem oli ta küll kui ükski seni püütu , täis ilus haug , aga muidugi mitte mingi müstiline hiidkala . Ta laskis ennast paadi juurde juhtida ja aeruga uimaseks lüüa . Suurivaevu üle veetasa parda kummardudes tõstis poiss oma saagi paati . Siis oli tal tükk kiiret vee välja loopimisega , enne kui riskis paadinina liivaranna poole pöörata . Kala oli toibunud ja vahtis talle paadipõhja kämblasügavusest veest tobedalt vastu . Ennul hakkas kuidagi halb teadmisest , et peab selle vee-eluka tapma . Kui ta siis kaldal tagasi oli , peaaegu uppunud küna ketiga lepatüve küljes kinni , ja ta juba tule üles oli teinud ning taskunoaga haugi rookima valmistus , hakkas liivase järvekalda metsast samme kostma . Keegi müttas tihedas noorte kuuskede ja kõrgete , peaaegu oksteta leppade rähmikus , kuni kaks higitopal meest sealt välja tulid , Aleksander Pannküla ja Sergei Kozlov . Mõlemal jooksis vaevavesi nägusid mööda , särgiturjad mustendasid . Hetke eest oli poiss kogenud seda õõnsat ja valusat tunnet , kui sa võtad teise olendi elu . Kõik temas oli veel selles hetkes kinni . Ta vahtis mõistmatult kahte tuttavat meest ja tundis äkki teravat ohuaimust . Need , keda ta enda kannule oli kujutlenud , ja seda ikkagi vaid mängult , sest täiskasvanute maailmal on nii tohutu võime laste kujutlustest olenemata oma seletamatuid radu kulgeda ... Mida need ninapidi veetud inimesejahtijad temaga teevad ? Nood seisid ja nohisesid . Huulde hammustav poiss tiris taskunoaga kala kõhu lahti ja võttis lõpused ning sisikonna välja . Üles vaatamatagi teadis ta , et meestel on mõlemal kabuurid vööl . Metsas ei käida , püstol puusal , kui selleks just erilist põhjust ei leidu . Näe ! Poiss ongi kala kätte saanud , - imestas Pannküla tujutult . Mehed keerasid ära ja hakkasid minema , kadusid kaskede-kuuskede vahele lämbes , äikest hauduvas augustipäevas . Ta sähmis mehaanilises rütmis vitsaraoga oma saapaninasid ja ajas helitut vilet . Kuidas ta oli vihanud Pannküla Sassi ! Ometi polnud see võrreldav ausa patriootilise raevuga , mida ta tundis , kui seda joodikust jätist Kozlovi nägi ... Tänu Kozlovile nad tegelikult pääsesid . Ta teadis , see kanepijuustega päss , Peipsi-tagusest eesti külast pärit ja korpuses kahurväeohvitseriks saanud poolkirjaoskamatu jõmikas mõistis elada selles riigis , kus võim oli lömitamiseks , aga elu pidi kulgema nii kaugel sellest kui võimalik . Seadusi ei tehtudki selleks , et neid keegi täidaks , vaid üksnes selleks , et võrdsematel oleks , mille najal oma voli su elu ja surma üle maksma panna . Nemad siin olid paari inimpõlve jooksul kõik selle unustada jõudnud , uskusid Voltaire'i , uskusid ideed vendlusest ja võrdsusest , nemad , kelle vanaisad olid esimest põlve orjusest vabadena sündinud ... Enn Sinivald astus järve kaldal otse märjale liivaribale ja vaatas läbi enda varju vette . Nahkjas veepind kandis nagu muinasjutulossi kristallpõrand tillukesi mutukaid , kes seal märjaks saamist pelgamata ringi sibasid . Pruunjas vees nende jalge all sagis imeline ja vilgas elu . Värelesid mingid algloomakesed , keerles ja laperdas vastseid , must , suurte sõujäsemetega kõvakooreline põrnika moodi batüskaaf kihutas uljaste sööstudega ringi . Sõrmepikkune kalake ujus soliidselt ja suud muigutades , tähtis ja võimukas nagu parteisekretär . Meest läbis ootamatu , oigama ajav valusööst . See oli hinges , aga valu oli ometi ehtne . Kõik need aastad , mõtles ta ... Kõik need lämmatava hirmu , ebakindlate lootuste , iiveldama ajava korruptsiooni , vale ja demagoogia aastad , need kaks täiesti luhtunud inimpõlve olid siin , selles vaikses vees kulgenud omasoodu , oma maailma suuruste ees maoldavate pisimutukate , oma saaki põlglikult õgivate kalakeste , omade ahvenate ja haugide maailmas , kus mitte midagi ei teatud inimkonda ähvardavast aatomiohust , mitte midagi ei teatud ega aimatud juhmide külapoiste inimjahist , et vaid võimu maitsta ... See maailm oli kõigest sellest vaba , mida inimesed olid oma eluks pidanud . Enn Sinivald oigas vaikselt ja nuuksatas . Ta pilk muutus hetkeks tuhmiks ja äkki võpatas ta hing . Ta ei näinud enam vee-elu , vaid seda , kelle varju läbi ta vette oli vaadanud . Vasaku käega okstest hoidev ja kummarduv inimene ei olnud see Caravaggio patuseid ingleid meenutav meelaste pundunud huultega ja viinamarjasilmadega teismeline , vaid üleni halli pulstunud karva kasvanud vanamees . Pea nagu takjanupp , kus juuksed ja habe silmnäost vaid väikese osa vabaks jätsid . Kui ajast küntud oli see päikesepruun , luukõhn näolapp ! Kuhu oli ometi kadunud aeg , kuhu oli hajunud õnnepilet , mille iga inimene sündides sellelt loteriilt kaasa saab ? Sekretär oli väga ilus . Direktor suurinvesteeringute alal oli ta mõne kuu eest välissuhete direktorilt üle löönud ega väsinud ikka veel end selle saavutuse puhul imetlemast . Toonud kandikul posti ja allakirjutamist ootavad paberid , seisis tüdruk nüüd akna juures , toetudes puusaga kergelt kaktustelauale . Mehis oli viidanud käega ühele nahktugitoolidest , mis ta poolkaarekujulist töölauda ääristasid , kuid Hele jäi endiselt seisma . Mida siis veel ? Aa , Juhan Jaani poeg Argos käis kaks korda siin ikka oma laenu asjus . Neiu hääles oli mahe pilge . Ta öelnud , et muidugi ei saa ta midagi ametlikku vastata , aga arvatavasti võiks see kõne alla tulla ainult teatavatel eritingimustel . Mehis noogutas heakskiitvalt , laskus käsipõsakile ning jäi vaatama vastasseinal rippuvat suurt maali , mis hüperrealistlikult kujutas väikest lapikest mereranda , paari ruutmeetrit kive ja liiva , kaarduvat lainet ja seisuvee loiku roosakashalli graniitkivi lohus . Selle nii hästi tabatud vaikse , taevast peegeldava vee ja teisele kivile veerava laine vastuolus sisaldus midagi filosoofilist , mõtles noor pangadirektor melanhoolselt . Miks sa ei istu ? Noored jalad , naeratas sekretär , päev läbi istunud . Ta oli blond , päevitanud ja pruunisilmne , tal olid patused kehavormid , õrnalt täidlane sihvakus . Ta lopsakad , meelad huuled näisid varjavat mingit saladust . Ta kandis küll kohustuslikku musta seelikut ja valget siidpluusi , kuid mitte jakki , mille puudumise direktor talle palava ilma ettekäändel andestas . Loomulikult eritingimustel ! Enne peab vares valgeks minema ja päike hakkama läänest tõusma . Ei tea ... Hele nagu kaalutles midagi ja naeris silmadega direktorile vastu . Asi olevat selles , et see Tormi tänava maja on tegelikult laenuga ostetud . Seda oligi arvata ! Direktor nööpis oma antratsiithalli pintsaku lahti ja ringutas . Temas oli kõik must-valge . Tume ülikond ja pimestavalt hele särgikrae ning rind . Ka lips oli must , kuid valguse langemisnurgast sõltuvalt leekis sellel kord sinine , kord punane , kord roheline kiirgus . See patustamine stiili vastu reetis mehe värviarmastust , mis siin must-valges majas oli selgelt taunitud . Niisiis loodab ta võlgu ostetud majale tehtud laenuga selle sisustada ja panna asja käima , Ja tal pole endal midagi peale kulunud pükste . Ole nüüd , teine käib nii šikilt riides ... Hele silmis säras jälle naer . Ja ta tõi mulle tead kui suure kommikarbi ... ... mille sa loomulikult tagasi lükkasid ! Mille ma loomulikult tänuga vastu võtsin ja ära sõin ... Ole mureta , sinule jäi ka näputäis . Tüdruk viis keharaskuse teisele jalale ja ta puusakaar tuli ahvatlevalt esile . Sind ei olnud ju mulle sisekorra eeskirju meelde tuletamas ! Ja peale pausi , teises , hoopis tõsisemas toonis : ma arvasin , meile on kasulik , kui ta usub , et on mind ära võlunud . Mis mõttes kasulik ? Direktor otsustas korraks küüsi näidata . Mis huvi võiks pakkuda neile see aferist , kes panka panga vastu välja mängides loodab krediiti saada . Kairitiga tuli jutuks ... Tormi tänava majaga on neil ainult leping - kohustub võõrandama vaid nendele , kuni laenusumma pole tasutud ... Kas sellest praegu piisab ? Ahvatlus võttis Mehis Sinivaldi turja kuumaks - tõmmata konkurendid haneks , jätta nad ilma kaheksast miljonist ... Aga mis on selle garantii ? Armukese sõbratari luiskejutt . Või isegi mitte see . Kus on tagatis , et too Juhan Jaani poeg Argos , see kergelt nuumatud vurrukandja Helele pähe pole hakanud ja nad seda lugu koos välja ei mõelnud ? Mis tagab , et naine , keda ta liiga tõsiselt võtma on hakanud , talle selja taga auku ei kaeva ? See kindluse puudumine , isegi nii lähedase inimese puhul nagu Hele , tegi Mehisele haiget . Ta teadis , Hele räägib ta pehmeks , kui Mehis tal rääkida laseb . Noorele , lohkuspõsisele , kitsa sirge nina ja järsu kulmujoonega näole ilmus kinnine võimukus . Hästi , ta laseb seda asja natuke uurida ... Tüdruk sai aru ja vahetas teemat - kuidas Mehise käik läks ? Mees lõtvus ja ohkas . Kui ma teaksin , mis seal taga lõpuks on ... Nad said ju emaga halvasti läbi , aina naaklesid . Vahel näib , et see on lihtsalt ajukahjustus ja kõik ... Aga siis sähvatab sellist mõistust ja kaalutlusvõimet ! Räägi oma isast ! - palus tüdruk . Milline ta oli ? Kuidas saaks poeg oma isast rääkida ? Ei , tegelikult kihvt kutt oli , selline , kes ei vanane , energiline , teravmeelne , naistelemmik . Ühe sõnaga - sinu moodi ... Näis , et mõte naistelemmikust isast meeldis Helele , ja Mehis raputas pead . Ta ei teadnud , kas isal väljaspool perekonda tegelikult midagi tõsist oligi , enamasti oli see lihtsalt rõõm sellest , et ta inimestele meeldis . Aga ema ei talunud seda . See lõputu jõukatsumine : üks - ma olen sõltumatu , ma olen ei tea kes . Ja teine - sa pead olema , nagu mina tahan ... Direktori laup läks horisontaalseid kurde täis ja silmadesse ilmus peaaegu piinatud pilk . Arvad , et tunned inimest . Ja äkki selline tohutu sügavus , hetketi selline maailmavalu filosoofia , sügav süümekompleks ja selline vana mehe tarkus , mida ta nii hoolega oma totu oleku taha peidab ... Tüdruk astus kirjutuslaua otsast mööda , seisatas direktori nahkse pöördtooli kõrval , puudutas peoga mehe laupa , pühkis sellelt murekortsud . Ära vaeva ennast ! Enn Sinivald ei saanud end enam oma asemel liigutada . Sinisele vesiroosidega tapeedile tekkis pikkamisi piimjas laik , mis kiiresti tihenedes inimese kehakuju omandas . Toas seisis nüüd linases aluspesus hallipäine vanamees . Särgipõuest vahtis vastu pisut lõtvunud , aga ikka veel võimas rinnalihastik . Käistest ulatusid välja pruunid , natuke kestendavad käelabad nagu kaks raudkivikamakat . Juuksepahmas polnud vist mitmel päeval kammi näinud . Sügavat kortsurägu kattis poolesentimeetrine habemehärmatis , mille juurde kuulusid ülahuult varjavad vuntsid . Põsenukid nagu kaks kanamuna ja kongus otsaga jämedapoolne nina . Kiirustamata ajas vanamees endale püksid jalga ja ruudulise särgi selga , kobas käsikaudu toolilt püksirihma , pistis selle hooletult läbi tagumise rihma-aasa ja tõmbas pandla kõhul kinni . Siis ta väljus . Oli kuulda , kuidas ta ämbrist kopsikuga vett võttis ja jõi . Uks käis ja majas oli kõik taas vaikne . Polnud enam siniseid vesiroose . Seina kattis nüüd tavatriibuline roosa tapeet . Ei rippunud sellel enam Kristuse lapsepõlve aegset naiivromantilist Naatsareti puusepa töötuba kujutavat pilti ega kuivanud roosikimpu . Mees keeras enda asemel selili ja pühkis peoga silmi . Vanaisa oli ilmunud ja läinud ning tema oli siin voodis , kust äsja oleks vana Meinhard tõusma pidanud . Vanamehel polnud selleks kohta ja nii ta siis oligi ilmunud uduse laigu kujul seinale . Enn oli poole tunni eest labida maasse löönud ja siia puhkama tulnud . Igavikulises suvetuules kiikusid väljas puuoksad . Nende varjud hullasid päikeselaikudes toa põrandal ja seinal . Möödunud nägemuse eredus oli Enn Sinivaldi pisut hämmastanud aga selles polnud ometi midagi enneolematut . Teda külastasid aina inimesed , kes siin katuse all kunagi ammu oma päevi veetnud olid . Alles eile või üleeile oli pimeduses köögist läbi rehetoa rehe alla läinud pikka halli seelikusse ja pluusi riietatud noor naine . Käsikaudu uksi kobades oli ta neis vanades hoonetes liikunud , tundes enda õlgadel ja puusadel libisemas hämarusest teda kompavaid tundmatuid käsi . Haokubuga köögi koldevalguses tagasi , oli ta väikese kirvega pakul hagu tükeldanud , pliidisuu kuivi kuuseoksi tihedasti täis toppinud , mis seal suhinal tuld võtsid , köögi lõbusa praginaga täitsid ning pannil rasva särisema ajasid . Võrratu pannkoogilõhn täitis ruumi . Sügisõhtu vihma tibutav videvik koos nurkades lae all luuravate kallerdunud silmadega , nooriku suunas aina kahmavate varjukätega oli taganenud . Iga kord , kui naine panni tulelt võttis , et küpseid kooke kaussi kallutada ja uusi taignalaike läigatada , hüppas punane , laperdav leek rõngaste avast välja , valgustas põrandat ja lauaalust kuni kaugemate soppideni ning tõmme kandis sädemed ja suitsu pliiti katva aurukummi mustavasse kurku . Enn ei suutnud ära arvata , kes oli see noor ja õbluke naine , tume lokkis juus räti alt laubale langemas . Noorik pelgas , üksi siin võõrastes pimedates hoonetes , kuni koldepuna äkki ta nägu elustavat naeratust näitas . Eeskojas tümpsusid sammud ja köögi uks lükati lahti . Sajust tilkuvas vammuses mees astus sisse . Sarnakas , tarmukas , häälekas . Hetkepealt olid kõik luuravad vaimud hämaraist nurkadest pagenud . Köögis lehvis nüüd üksnes võrratu kuuma rasva ja küpsevate kookide hõng . Tagumisel pliidiaugul hakkas laulma teevesi . See nägemus oli lehvinud Enn Sinivaldi silme eest mööda suvises õhtuhämarikus , kui ta oma üksildast einet sõi , viitsimata tõusta ja tuld süüdata . Ta polnud isegi üritanud mõelda , kes need inimesed olid , kuni see nüüd siin pealelõunase puhketunni ajal meenus ja ta korraga teadis - vanaema ja vanaisa , jah , seesama vanaisa , keda ta äsjagi näinud oli . Ainult et nägemuses olid nad noored , veel lasteta paar aastast <arv> või selle ringis . Nüüd siis mõistis Enn ka selle mureliku ja äreva oleku põhjust . Kui see ikka oli neil aastail , siis polnud ime , et Emmi muretses . Seda sarnakat ja kongninalist , lüheldast , kuid jässakat noort meest varitsesid vitsad ja Siber või veel tõenäolisemalt vaske valatud tina . Ühest ja samast tüvest , nii krahvihärra kui tema nõbu Meinhard Sinivald . Neil aegadel olid nad teineteist , relv käes , taga otsinud , kord krahv Meinhardi , kord Meinhard krahvi . Kui nad siis ükskord hiljem tõepoolest silmitsi vastamisi olid , oli Meinhard öelnud - oleme teine teist nüüd taga ajanud ja see pole ka miski ime , et me ajasime . Aga mina olin siiski nii palju ausam , et ma su lapsi ja naist ei puutunud ! Emmi Sinivald , Raimost poeg lapi sees rinnal , oli koos mõnekümne omasugusega pantvangina mõisarehes püssimeeste valve all kaks pikka päeva veetnud , kuni krahvihärra koos kümne sõjamehega ratsa plagama pani , saatjaks jahipüsside sumakad ja koerte klähvimine . Kuidas sai Enn näha neisse aastaisse , kus tema isagi veel ilma polnud sündinud , selle jättis ta rahumeeli mõistatamata . Paljusid asju oli ta lapsepõlves kuulnud . Erk fantaasia oli pilte joonistanud , need võisid ununenud kolikambreist nüüd talle silme ette tulla ... Jah , aga vanaema kooke praadimas , kuid noorena , lokkispäisena ? Asjatu oli ära arvata , miks talle mõnel hetkel midagi kangastub , eriti mälupildid , mida ta tõepoolest oli näha võinud . Samal ajal ei mäletanud ta hingestki , mida ise oli alles paari kuu eest siinsamas teinud . Ta läks aeda , tiris pealseid pidi üles kimbu porgandeid , kablis välja paar kartulipesakonda ja korjas kausitäie hernekaunu . Siin need kasvasid ja oli täiesti selge , et Mehis neid siia küll maha teinud ei olnud . Aga et ta ise oleks teinud , Enn ei mäletanud , ei suutnud kujutledagi , et selles kaugusevine karva sinihallis hägus oleks ta võinud teha midagi nii arukat ja tulevasi aegu arvestavat nagu seda on juurviljaaia harimine . Ometi need siin kasvasid - kurgid , porgandid , kartul , hernes , salat ja redis . Till kasvas ise metsikult nagu mädarõigaski . Võib-olla lõi Jumal maailmagi nii , nagu Enn oli aeda külvanud , pimeduses ja meeltesegaduses , samas unustades oma töö ja mõtte . Ei saanud öelda , et Ennu aiatöö palju halvemini välja oleks kukkunud . Kõik oli kenasti kasvama läinud ja kandis vilja . On see huumor , küsis porgandeid puhastav mees . Herned olid juba potis , kartuliga tuleb viivitada , sest see keeb lühemat aega . Kui Jumal tõepoolest maailma lõi , ei saanud tal midagi mõistlikku mõttes olla . Maja ehitatakse , et varju leida , külvatakse et lõigata . Teo mõte seisneb eesmärgis . Mida tahaks kõikväeline Jumal saavutada nii tühise teoga nagu ühe ajutise maailma loomine , kui tema käes on nii aeg kui ruum nüüd ja igavesti ? Kui uskuda Jumalasse , saab oma vaatuseta küsimused rahumeeli tema teada jätta , lõpetada mõtlemine selles punktis , kus teadmatus muutub piinaks - kellel varem , kellel hiljem . Usub ta ? Enn küsis enda sügavuses kõmisevalt tühjuselt veel korra ja vangutas pead . Vastust ei olnud , ei ei-d ega jaa-d . Tal oli ükskõik . Nagunii ei pääse hingevaevast , tema küll mitte . Ta läks oma vundamendikraavi juurde ja vaatas tehtut . Sügavamaks võtta polnud enam mõtet . Maa sisse jäävat osa ta ei vala , vaid veab kive täis ja loobib natuke segu vahele . Maapealse osa jaoks teeb ta teisaldatava raketise - saalungid , oleks Meinhard öelnud . Tal oli vaja teha keskmiselt neli kuupmeetrit betoonisegu ja see paika panna . Tööd jätkus . Veerandtunni pärast kööki läinud , et ühepajatoidule kartuleid lisada , leidis mees eest külmas vees vaikselt vahumullikesi poetavad herned ja porgandid . Seletus asjaloole vedeles laual - pistik , mis oli jäänud pessa torkamata . Aga äkki jäi ka Temal stepsel seina pistmata ? Enn Sinivald muigas kibestunult . Tegelikult ei tahtnud ta üldse olemas olla . Teda ei huvitanud see maailm ega tema ise selles ilmas . See oli mõttetu puhtfüüsiline eksistents , täpselt samavõrra nagu igal teiselgi olevusel , ja teda see lihtsalt enam ei huvitanud . Aga sulaselgest inertsist jätkas ta , torkas saba seina , nagu ta endale nina alla pobises ja jäi ootama , millal ürgmere vetikaisse salvestunud päikesesoojus ta kastruli keema ajab . Mees vilistas ja rõõmsalt jälgi ajav Muri tuli , vaatas säravail nööpsilmil talle otsa ning vehkis sabaga . Selle elurõõmsa asjalikkuse pärast ta Ennule meeldiski . Neil kõhedatel matkadel ümbruskonna metsades ja rabades varitses aina oht komistada liiga eredatele mälestustele . Hiljutine kogemus Naadi järve ääres oli värskelt meeles . See valusööst , kui ta tundis korraga ära möödunud aja ja meenusid selles ajas elamise pinged . Aga ometi otsis ta alateadlikult aina uuesti seda kogemust . Koos Muriga oli julgem neile näkku vaadata . Siis tundsid selgesti , et on ka muud , kui need kuutõbise luulud . On võrratu tänane hetk , lõhnad ja hääled , mis instinkte kütavad , on lihtne elurõõm , mida vehkiva saba ja kikkis kõrvadega väljendada saab . Tagasiteel keerasid nad vallseljakult alla , Soojärve rabasse . Enn leidis vaistlikult ammuilma käimata rajaotsa ja edasi juhtis teda maastikuloogika . Kõrgrabas on iga vööni ulatuva kanarbikumätta vahel midagi rajasarnast . Kogenematu võib siia eksida . Kes aga tunneb õõtsuva ja koriseva maapinna iseloomu , läheb kindlalt õiges suunas . Siinsamas kasvaski see kask , mille oksa Kalev katki oli lasknud . Edasi viis rada lausa järve äärt pidi . Poolemeetrine turbaastang , selle all erkroheline ja kollane sammal , mis pikkamisi vette vajub . Kümne-viieteistkümne meetri kaugusel lõpeb vee pinnal ujuv samblavaip ja seal on meetrit poolteist vett , kuni algab aina tihenev mustjas lendmuda . Samblaõõtsikust vaba on vaid väikese lahesopi serv siinsamas minekuraja ääres . Kes viitsiks tassida kummipaati , saaks siit järvele minna , aga see on tõesti ainus paik kogu mitmekilomeetrise kaldajoone kohta . Kohe peale lahesoppi hakkas jalgealune kindlamaks muutuma . Enam ei lirtsunud igas jalajäljes vesi . Kanarbikumättad ja kailud muutusid lopsakamaks ja paiguti oli nende vahel ka liivase pinnase rohtunud laike . Siis algas mets - mändidele lisaks kuuske , kaske ja eespool leppagi . Raba ja soosaare piiril astus Enn üle sammalt servani täis kasvanud kaevise . Ta teadis , sellised kraavijupid ümbritsesid saart kolmest küljest . Kõigi fortifikatsioonireeglite kohaselt kaevatud - keskelt murtud joonega , et granaadi või miini tabamuse korral kogu kaevik kildude alla ei jääks ja sissekaranud ründajad pikisuunas tulistada ei saaks . Mingil ajal oli siin keegi katsunud loomi pidada . Saare keskel , kus liivapinnas meetrit poolteist üle rabavee taseme ulatub , olid veel säilinud vundamendijäänused . Nendes samades hoonetes ja nende lähedale metsa rajatud punkreis olidki mehed siin istunud ja oodanud oma ootamist . Kui lootusetu see oli ! Hektar liivast soosaart keset lohutuimat raba ! Aga nemad polnud kaugeltki esimesed , teadis Enn . Saare idatipp , kus metsaalune ühes kohas veel vast meetrikese kõrgem oli , kandis nime - maa-aluste toad . Arvatavasti tuhande seitsmesajandate alguses asusid siin pelgupaigad , kuhu teeäärsest külast oma elu ja varanatuke pakku toodi . Milline ka polnud järjekordne võim , kes selle maalapi pärast inimelusid mängulauale heitis , kõik nad tapsid ja rüüstasid kaitsetuid põlluharijaid ühtviisi , nii et isegi mõnigi kord ametlikult otsustati - palgasõduritele palk küladest võtta . Ja mitte ainult palk . Vanajuhani talu metsas asub künkake , mida kohalikud Koolnumäeks nimetasid . Poolenisti maasse vajunud raudkivi kandis seal sisseraidena slaavi kirikuristi kujutist . See olnud üks vene väeosa , mis mingis kohalikus kokkupõrkes jumal teab kellega ühe oma väärikamatest poegadest , mingi sõjapealiku kaotas . Peiete puhul , rääkis pärimus , püüti külaelanikke , nii palju , kui kätte saadi , ja keedeti voorikateldes surnuks . Huvitav , mis oli neil inimestel kahe võõrvõimu omavaheliste kisklemistega asja ? Niisiis oli mõtet hoida oma nahk nii kaugel suurtest teedest kui vähegi võimalik . Enn Sinivaldi arvates pidi see soosaar olema tookord tõeline saar keset laukajärve . Kraavitamised olid veetaset vahepealsetel sajanditel kindlasti meetrit poolteist langetanud . Siia pääses muidugi vaid tuntud radu mööda kohtadest , kus põhi inimest ja looma kandis . Küll taibati toonagi , et majad oleks hulkuvatele väesalkadele liigne peibutis , ja piirduti muldonnidega . Aina oli õhtuhämaras Enn Sinivaldi kujutlusse soometsast kaks inimkogu ilmunud - mees ja naine . Hääletult tõusevad nad hämarikust ja udust nagu sünniksid nad neistsamadest maastikest . Tasasel , arupidaval kõnnakul rändavad nad metsateid pidi külla , vaatavad tuledes aknaisse , mööduvad lautadest ja kuivatist , lähevad läbi asustatud paikade ja suunduvad taas metsa ning sohu , kadudes sama hääletult ja pikkamisi , kui olid tulnudki . Maainimesed , maarahvas . Ta istus saare samblasele pinnale ja võttis jalad lahti , riputas sokid kadakale kuivama ning heitis pikali . Muri tuli ja limpsas tal keelega üle põse . Mees tõrjus teda randmega ähvardades . Muri niuksus kannatamatult ja lonkis eemale . Tasa kahises tuul puudes ja pilved rändasid taevas . Suur , kõle Soojärv virvendas säbarlaines . Eemal huiklesid vesilinnud . Maa tundus mehe külje all hingavat nagu tohutu loom . Pikk liusikuõlgne punaka sasise habemega mees vaatas , käsi päikese varjuks laubal , üle järvelageda soost kerkiva vallseljaku suunas . Tema hallide silmade ilmes ei muutunud midagi , kuid ta raske käsi kiskus rusikasse ja viibutas ähvardavalt seljandiku harjal kulgeva tee poole . Seal liikus kirju killavoor , salguti mehi , küll ratsa , küll jalgsi , helkis turviseid , õlgadel kiikus piike ja sõjakirveid . Hobuste turjad olid raskeist kandameist koormatud . Rusikat viibutav mees mõnas südamepõhjast midagi arusaamatus keeles . Siis kerkis voori juures väike sinine suitsupall , järve pinnal lõi miski kurjasti lupsu ja paras pauk veeres üle soomaade . Enn teadis , kes on see metsiku välimusega mees , kes mäel liikuvat sõjavoori sajatas . Kusagil seal , kus praegu asub Vanajuhani talu , pole võimatu , et isegi samas paigas , oli kunagi Juha-Reinu . Keset sõja kõige süngemaid aastaid ilmus sinna ja jäi peremehe kaotanud peresse paikseks keegi umbkeelne , arvata vene väest kargu läinud mees . Kas see salapärase päritoluga hulgus , kellest püsis tänini veel paar sünget legendi , just Enn Sinivaldi kõige kaugem tuntud esivanem oli , ei teadnud ta ise kindlasti väita . Peres oli lapsi enne ja sündis ka pärast . Milline neist just Ennu haru algataja oli ? Ükskõik , sellist kolmesajandale aastapäevale lähenevat põlvnemislugu pole igal inglise peerilgi , mõtles ta muigamisi . Tõusnud istuli , avastas mees , et järv on kaugemal ja väiksem , kui ta arvas olevat . Muidugi oli ta kujutluses näinud Põhjasõja- aegset järve . Ja jälle kerkis küsimus - kas neid pilte saab uskuda ? Tasa torisedes ajas ta kangeks jäänud keha jalule ja vaatas koera järele ringi . Veidi eemal , kanarbikumätaste vahel nägi ta selle saba ägedasti taeva poole lehvimas ja kuulis krantsi vinguvat haukumist . Nagu arvata võis , jändas Muri rästikuga . Madu oli end vaksa või paari pikkuselt mustikavarte vahel püsti ajanud ja sisises . Koer hüples ja kiunus jõuetus raevus , kuni Enn ta ära kutsus . Tükk teed vahtis krants tagasi , kiunatas ja näitas mehele , kui rahulolematu ta on . Ja mees patsutas teda kaelale , rääkis rahustavaid sõnu . Ajapikku oli tal saanud harjumuseks iseendaga rääkida . Ta istus köögilaua taga , traatjalale toetuv peegel ees , ja vahtis endaga tõtt . Ta ütles - aitab ! Sellega mõtles ta habet . Maja põhjatuis panipaikades sorinud , oli ta leidnud pappkarbitäie kunagisi habemeajamistarbeid - roostes Neva-teri , kaks hambuliseks läinud nuga , kiilaks kulunud vahupintsleid ja muud . Midagi , millega pooleaastasele habemekändale kallale minna oleks tasunud , kätte ei juhtunud . Kitsaks kulunud ja keskelt needist logisevaid kääre ihudes-remontides sai ta lõpuks riista , millega vähemalt kuidagi pikka parda karistada võis . See oli tal nüüd kärbitud ja metsmehe hallist sasipuntrast oli ilmunud kitsas , kuivetu , linnamehelikult intelligentne ja mõrusarkastiline nägu . Ma oleks nagu teid kusagil varem kohanud , pomises Enn Sinivald peegelpildile . Siis äkki tuli tal midagi meelde , ta läks eeskambrisse ja tõi kindlal käel raamaturiiulist nahkvutlari , avas tõmbluku ja puistas sealt lauale esmaklassilise habemeajamisvarustuse . Nüüd hõõrus ta topsis vahtu ja määris selle näole . Tera küll kribises ta lõual , aga lõikas siiski enam-vähem valutult ja valgesse vahupõldu tekkisid esimesed kahvatupruunid vaod . Poole tunni pärast , kui ta enda sooja veega puhtaks oli pesnud ja rohekast pudelist lõhnapilvi levitades kirvendavaid põski lohutas , vahtis talle klaasi tagant vastu üks mitte just muldvana , kaunis kurnatud ja natuke närvilise olekuga mees , kelle hallide silmade põhjas oli sügav mõistatus . Laua taga istuv mees võis küll aimata sajandite taga elanute või ka paari eelmise põlvkonna inimeste tundeid ja mõtteid , näha maailma nende silmadega , jagada nende muljeid . Polnud mingi liialdus öelda , et tal oli oma kodukäijatega olemas emotsionaalne kontakt . Seda aga ei saanud kuidagi väita mehe kohta , kes talle läbi vana peegli tähnilise klaasi vastu vahtis . Kahtlemata teadis too aruka näoga kuivik paljutki , mida Enn ise ei teadnud , kuid nii nagu Muri , nii nagu Mehis , ei olnud too teadja nõus temale midagi reetma . Kui ta väga tungivalt nõudis , vastas too talle nagu Underi ballaadi kangelanna - ära küsi , kahetsed ! Nii palju tundis ta psühholoogiat küll , et panna endale vähemalt osaline diagnoos - isiksuse kaotus . Kui sa ei suuda saavutada oma mälestustega , oma keskkonnaga , sellega , keda sa oled harjunud iseendaks pidama , hingelist kontakti . Mis see siis muud on ? Möödunud ööst oli tal hoiatav kogemus - ilmnes , et ta mäletas mõndagi , võib-olla isegi kõike ja ainult mingi õhuke kaitsekiht , mingi sinkjas kelme ei lasknud ta mälus pungituvaid koledusi nagu soolikakimpu välja valguda . Südaöö paiku oli kõva käega uksele põrutatud . Linnuunest hetkega virgunud , ajas ta püksid jalga ja läks vaatama . Vihma tibutavas videvikus võtsid ta trepil endi vahele kolm tundmatut , keskealised , koreda tööliseolekuga mehed . Viinalõhn , halvasti aetud habemed , kottis püksid , korbatanud , murtud küüntega käed , mis ta õlale pandi . Sina oled see linnamees , kes seda maja siin üle kuldab , ah ? Kuule papi , räägi , ah , mis see sul maksma läheb ? Panga värk ja puha , võtad raha hoidu ja jagad teistele raske dividendiga edasi , vahe paned tasku , mis ? Need polnud teab kui vaenulikult ega ka erilise veendumusega lausutud sõnad . Kaltsvaadrist joomavennad , kellelt maaelu allakäik viimase võtnud . Need kaunis lihtsad ajud olid välja mõelnud kõige sirgema raha saamise viisi . Et see neile endile ohtlik võiks olla , et sedasi just rikkaks ei saa ja mingi häda vastu kestvat abi ei leia , polnud nende mõtlemisvõime puhul just eriti veenvad argumendid . Enn teadis pikemata , et need mõni tuhat , mis tal kummuti alt välja kraamida oleks , mehi ei veena . Loomulikult ei lähe nad selle peale ära , vaid tahavad kogu raha - kui ikka sellist lossi ehitad , kuhu kümneid tuhandeid sisse panna on täiesti täpes ... Siis peab seda pappi ju ikka olema . Noh , kui sa just ise ei anna ja nii edasi Ta teadis , et ta kas pekstakse lihtsalt surnuks või siis jääb vigasena ja oimetuna maha , ootama poega , kes võib tulla alles kümnekonna päeva pärast . Naljakas küll , aga see kõik jättis Enn Sinivaldi peaaegu külmaks . Tema teadvus ei hakanud keha kui iseseisva , oma elu elava nähtuse pärast ähmitsema . Sellised kujutlusvõimetud tüübid olid teda ikka meeleheitele ajanud . Tema arust kuulus ta nüüd ise koos nende kolme öökülalisega sellesse tuhmi leeri . Messe ? pani ta käe kõrva juurde ja lasi kõike endale uuesti korrata . Ah et pangast saab laenu , soo-jaa . Selleks see pank on . Öised härrad muutusid natuke kärsituks . See halli karva kasvanud vanamees osutus kurdiks ja tohmakaks , sellist klobida polnud nähtavasti kuigi arukas . Näed suure vaeva ja oidu teine ikkagi ei saa , mida sa tahad ... Ja lõpuks - selline surm ei saa siin endale villat ehitada . Midagi oli valesti ja selle tegi Enn neile varsti ka selgeks . Pangahärra , aah , seal ! Ta vehkis uue maja poole . Minge aga päeva ajal. Tal siin öövaht na närbi närviga mees , kipub kole kergeste paugutama . On teisel miski tukk , laseb vahel märki . Ei see mees ei ole ehitusmees , sel on miski must munder ja laisk paistab ka olema ... Misse ? Käsi kõrva ääres , tahtis ta kõvemal häälel kuulda , et mingu magama , kuni välisust irvakile jättes lõpuks majja sisenes . Ta paljad jalad astusid äkki kiiresti ja hääletult . Üks käsi avas kapi , teine kaevas end kiiresti vanade riiete kuhilasse ja tõi sealt lagedale optilise sihikuga karabiini . Karniisi tagant kapilaelt leidis ta padrunipideme ja surus selle käsikaudu , kuid eksimatult lukuavasse , ei hakanud viimast padrunit pöidlaga alla tõrjuma , vaid lükkas kohe rauda , ja hoides relva vasakus käes , lähenes kiiresti uksepilule . Mehi ei olnud enam lävekivil . Enn kuulatas ja libises siis öösse . Midagi niisket ja jahedat tonksas ta kätt . Muri vigises vaevukuuldavalt ja hiilis temaga koos . Koera taip pani Enn Sinivaldi imestama . Ära oli tundnud mõrtsukad ! Aga julgust ei piisanud ... Nad hiilisid aidani ja selle varjus vaarikapuhmastikku . Mingi auto , arvatavasti vana SAAB seisis teel ja mehi selle juures ei olnud . Läbi hämaruse oli uue maja poolt summutatud hääli kuulda . Halli seina taustal ei hakanud kogud tihedas hämaruses silma . Enn pidi vaarikaist väljuma , liikuma marjapõõsaste vahel , kuni nende trobikonda taeva taustal nägi . Muri hiilis ta kannul ja mees tundis , kuidas koer värises , kui end ta sääre vastu surus . Sihiku seadmisel polnud mõtet . Ristikut selles valguses nagunii ei näe . Kalevil oli sihik neljasajale meetrile pandud ja keegi polnud hiljem püssi puutunud . Tähendab , tuleb võtta siluett sihiku keskele ja arvestada , et kuul jookseb vahest kümme sentimeetrit ülespoole . Enn istus maha , toetas küünarnukid põlvedele ja viis püssi õlga - kunagine lasketreeningute aegne naljaasend osutus vägagi tõhusaks ja ta kasutas seda alati , kui ei tahtnud ennast lamades määrida . Läbi pikksilma olid mehed liigagi lähedal . Närunenud nahkjopis rind täitis kogu nägemisvälja , sihikus oli pime . Ainult heledate tõmblukkude järgi ta teadis , et see on inimene ja mitte näiteks heinasaad . Mehed jõmisesid midagi omavahel , siis pandi veidi valjemal häälel paar kuradit ja hakati minema . Kaine aru pääses võidule . Kui auto punased tuled maanteele pöörasid ja metsatuka taha kadusid , tõusis marjapõõsa juurest mees ja laadis vilunult , kindlal käel püssi tühjaks . Ei olnud see tal esimene kord nende tikripõõsaste juures inimest kirbul hoida . Lükkinud padrunid rivisse tagasi , viis Enn need kapi otsa ja peitis karabiini uuesti riidekontsude alla . Ta teadis küll , oli kogu aja teadnud , kus see Mehise suurte lootustega ostetud ja kasutult vedelev jahirelv alati seisnud oli . Näis , et ta teadis ka , miks ta selle olemasolus vahepeal oli kahelnud , kuid keeldus seda endale tunnistamast - siis tuleks tal mäletada paljut muudki , uskuda kõike , mida ta viimasel ajal teinud ja näinud on , meenuma peaksid siis nii paljud üksikasjad , et ta maailmakaart kaotaks korraga kõik oma tohutud valged laigud . Ja selleks , paistis küll , ei olnud ta veel valmis , ei olnud valmis saama üheks tollega seal peeglis . See oli nii lihtne töö - loopida segumasina trumlisse liiva , siis tsementi . Valada sellesse loginal pöörlevasse astjasse vett , kuni kõik seguneb , sinisest tsemenditolmust ja kollasest liivast hall kört moodustub . Siis kallata see kärusse ja kogu jõudu mängu pannes ajada käru raketise äärde , tõsta , nii et silme ees pime , lasta betoonil valguda , lükata seda labidaga , kuni kõik on laudade vahel , ja tõmmata pealispind silutiga tasaseks . Las keha pealegi valutab . Pole harjunud niisuguse pingutusega - noh , harju siis ! Mis oli temal asja selle harjumatu keha vaevadega ! Südant siiski ignoreerida ei saanud . Kui selle puperdamine liiale läks , tuli paratamatult seista ja lasta metsikul hingeldusel taanduda . Muidu ähmastus teadvus - tähendab , mingi seos keha ja sellesse kehasse vangistatud minatunde vahel ikkagi olemas oli ! Muidu küll vahel näis , et ta istub oma peas nagu kindluse tornis ja vaatab laskeavadest välja , teadlik paratamatust seotusest oma kongiga , seda aga samal ajal võõraks ja rõhuvaks pidades . Hall päev ajas higise keha judisema . Tuli uuesti labidas võtta , panna keha , see masin tööle , kuni jälle tekib mootori kloppimine ja õhust puudu jääb . Üks punane auto pööras suurelt teelt kõrvale . Mehis ? Aga miks siis lõuna poolt ? Ja see pole ju Berlinetta , vaid Sierra ... Loomulikult ei jäänud Enn Sinivald , labidas peos , ootama , millal võõras kohale jõuab , vaid süvenes uuesti oma sunnitöösse . Talle näis , et ta teeb sohki , ei taha tunnistada , et see auto on talle tuttav . Alles siis , kui uks klõmatas ja Ivika Veiert tema poole tulema hakkas , katkestas ta töö , pesi segumasina ja tsemendikotile ruberoiditüki vihmakaitseks peale . Naine oli üksi . Ta hoidis kätt tükk aega Ennu peos ja vaatas talle naeratades ning küsivalt silma . Läheme tuppa , arvas Enn Sinivald . Talle nii meeldis kui ka ei meeldinud see külaskäik . Loputanud end veega suurest higist puhtaks , läks ta tahakambrisse ümber riietuma , seisis vabisevijalu riietekapi avatud ukse ees ja katsus ennast koguda . Aegamööda ta taipas , et on vaja otsida nii puhas pesu kui seljariided - kõik oli ligaselt läbi higistatud , ta oli endale tööga armetult liiga teinud , nii et isegi mõtlemisvõime oli väsimuse tõttu tuhmunud . Tal polnud midagi linast ja avarat pesuriiulitel . Ta ajas selga liibuva trikookomplekti , tõmbas peale tumepunase villase päevasärgi , jalga vanad valged püksid ja lisas siis jahedusehirmust sinepikarva velvetpintsaku ning sama värvi pesusametist kingad . Enamik sellest varustusest oli Mehise toodud , ilmselt poisi garderoobi ülejäägid . Ennu enda riietest polnud ju peaaegu midagi säilinud , taipas ta äkki kohkumusega , mäletades asja , mida ta ometi ei mäetanud Kui ta kööki tagasi läks , lõhnas Ivikal juba kohv kannus ja ta kiired , harjunud käed tegid võileibu . Hirmus koduselt tundis too naisterahvas ennast siin ! Ta tulnud küsima , ega Enn selle viimase korra pärast pahane ole ... Hea , kui sul on parajasti leib suu juurde tõstetud ja sa sellesse hambad võid vajutada , siis mälud mõtlikult ja tunned , kuidas küsimus nagu peotäis liiva su sõrmede vahelt läbi valgub , kuni enam polegi vaja vastata . Sa näed pagana hea välja , sõnas Ivika teda vidusilmi tunnistades . Mees oli läinud kapist sinepit tooma ja naise käeviibe peatas ta . Keera ! Sõrm joonistas õhus horisontaalset ringi ja Enn nagu viimane tola keeraski end pikkamisi seljaga ning siis uuesti näoga perekonnasõprade tütre poole . Tahad , istu , ma lõikan sul juukseid ? Kui käärid ta hallides salkudes vilunult lõksusid ja soojad käed teda silitasid ning kamm rahulolujudinaid seljale tõi , oli mees ikkagi sunnitud kuulama , mida Ivika rääkida tahtis . On juba kord nii , et tahad või ei , hellitustega võib isegi sellise täiesti nonkonformistliku eluka , nagu siga seda on , teatavaks ajaks kuulekaks teha . Niisiis , Kalev ... Ei kuula kedagi , ajab mingeid täiesti teisejärgulisi asju , on edev , on tujukas ... Kurat võtku küll , kas mina ta sulle kaela määrisin ? möirgas Enn Sinivald sisimas . Mida ta pidi siis vastama , kui pruut , loor peas ja maikellukeste punt pihus , temalt seda õnne- ja nutuõhinas nõudis . Ega see , et tema end uskuvat väitis , Ennule nende abielu õnnestumise eest vastutust ei pannud ! Miks neil lapsi ei ole , päris ta kuuldavalt ja tabas seekord kümnesse . Käärilõksud vaikisid tükiks ajaks ja silitav käsi rändas ta pealage mööda , laskus kukaltpidi kaelale ning puges krae vahele . Naine ei öelnud midagi ja jätkas oma juuksuritööd , kuni mõne aja pärast lõpetas , käteräti kaela ümbert harutas ning mehe ninale langenud juustesalgu hoolitsevalt ära pühkis . Nende kohvilauajutt oli võtnud väga usaldusliku tooni , kui õues uuesti autouksi kolgiti . Jutlevad hääled lähenesid ja peagi avati köögiuks ning Mehis koos ühe võõra blondi tüdrukuga astus sisse . Poja veidi üllatunud ja tavapäraselt tasahäälsele ning tõsimeelsele tervitusele liitus blondiini rõõmus , tugevalt helisev teretus .. Enn Sinivald teadis , et ta peaks end kokku võtma , näole tikkuvat kiusakat rõõmu tagasi hoidma , kui ta oleks see , kes ta kunagi ilmselt oli . Ta jäi rahumeeli oma kohale istuma ja imestas et ei tahagi Ivikalt küsida , mida too uute külaliste tulekust arvab . Naerma tahtis see teda igatahes ajada . Hetke pärast oli ta sunnitud tõusma . Mehis tuli tüdrukut esitlema . Too mõõtis Ennu pilguga üle , märkis ära ta keigarliku riietuse , mida ühest vanast talutarest vaevalt oodata oleks osanud , pani tähele värskelt aetud habet ja just äsja lõpetatud soengut ning vaatas ilmekalt küsivate silmadega Mehisele otsa . Isa teadis , mida poeg võis rääkinud olla . Poolhämaras ringi kobav , raugastunud ja endasse sulgunud üksiklane - ja selle asemel nooruslikult sihvakas ning moekalt riides , küll täiesti hallipäine , kuid selge pilguga , reageerimiserk vanem mees . Isa , see tüdruk on Hele , ütles Mehis ja isa ulatas käe - seda ma näen , et hele ! Tüdruk reageeris kiire , elurõõmsa naeruga . Ta pruunide silmade põhjas sädeles , ta täitis toa täiesti tunnetatava säriseva pingeväljaga . Ivikaga kätlemisel tõsinesid need naerused silmad , märkas Enn , küsisid midagi või mõõtsid teist naist . Oh te kassisugu ! Mehis , teadagi , polnud Ivikat eales eriti sallinud . Paar aastat noorema poisina oli ta Veiertite külaskäikude aegu paratamatult kaela sadava plika üleolekut liialt palju kordi taluma pidanud . Nad küll kätlesid , kuid sulaselge küsimus - misasja sina siit otsid - vahtis poisi näos nagu nuga hammaste vahel . Kergelt muheledes laskis Enn Ivikal kahed kohvitassid lauale tuua ja tulijatele einet pakkuda . Too tegi seda täiesti ilmse trotsiga , mängis perenaist , varsti leidis aga sobiva hetke , et tõusta ja lahkumisest teatada . Enn saatis ta autoni , talus kätlemisel otsese pilguküsimuse , säilitas sõbralikkuse ja viipas talle järele . Kogenud juht - nagunii vaatab peegli kaudu tagasi . Kas sa tahad , et ma uuesti tulen , olid silmad temalt küsinud . Ta oli veidi kulme kergitanud ja pead küljele kallutanud . Ma ei tea , mida sa silmas pead , oli ta mõttes öelnud . Ta ühtaegu tahtis ja ei tahtnud seda tagasitulekut . Ta oli kindel , et Ivika sellest nii ka aru sai . Kui ta toa poole läks , nägi ta Mehist ja Helet uude majja suundumas . Vaata poissi , läheb oma unistuste lossi näitama ! On tal seekord tõsi taga ? Loodab , et tüdruk koos temaga tulevikunägemustest heldib ... Selline tüdruk ei heldi ! Suurepärane eksemplar , sellist annab otsida . Aga ta on kogu oma täiusliku kehaga , oma vangistava iluga , jõulise elurõõmuga , kogu olemusega täienisti tänases , reaalses hetkes . Ta teab enda hinda , ta ei hakka pakkuma mehele ilusat näidendit kaasamõtlemisest , ei anna lootustki , et tema näol võiks tegu olla millegi muu kui vastassoost olevusega - niisiis vastasega , nagu see kord juba asjade olemuses on . Veetleva , tugeva ja julma vastasega , kes kõik meeletult nauditavaks heitluseks muutub . Esimesel omavaheloleku hetkel , köögis nõusid koristades , sattus Hele , nagu Enn ette aimanud oligi , talle justkui juhuslikult väga lähedale . Tüdruk kergitas küsivalt silmad , jättes lõua jonnakalt rinnale . Ta ei andnud Ennule teed . Mees asetas oma parema käe sõrmed tüdruku vasakule õlale , ta käsivars jäi risti nende vahele . Ta teadis , kuidas tüdruk seda puudutust oodanud oli . Toetudes sõrmedega õlale , kergitas ta rannet , see tõstis omakorda tüdruku lõuga . Kangekaelne vastupanu , ilmekas suu , mis täpselt väljendas naise iseteadvust , ootamas alistajat ja murdjat . Siis need kirsipruunid silmad , põlev küsimus nende põhjas . Mis siis nüüd ? Tüdruk , kui sa mu poisile liiga teed , siis lasen ma sinust topise teha ! - lausus Enn Sinivald oma poja sekretärile ja purskas naerma piiga põlgliku reageeringu peale . Hele mõistis , ta silmad naersid , ta käsi libises pintsaku alt Ennu vöökohta pidi selja taha , ta toetas põse tumepunasele villasele päevasärgile , embas külitsi meest ja libises kohe eemale . Kui nad autosse istumas olid , saatis tüdruk lahkumispilgu , milles põles mitte tühine seikluslust , vaid soe poolehoid . Läbi tagaklaasi nägi Enn , et Hele ütles midagi Mehisele ja vaatas kiiresti tema poole tagasi . Pead vangutades pöördus vana mees majja . Kui oled korjanud tundmatuid seeni ja neid juba söönud , siis kusagilt uurinud ja leidnud need arvatavasti surmavalt mürgised olevat ... Jäi ainult oodata . Aga midagi ei juhtunud . Ta nägi unes üht ärapõlenud fotot . Sellel postkaardisuurusel pildil on kaks inimest . Üks poiss , kes hoiab käes nelgikimpu ja paberipoognat , ja noor naine , kes on pannud oma parema käe ümber poisi õlgade ning vasaku lilli hoidvale käele . Nende selja taga õitsevad valged sirelid . Mitte miski nooruki kitsas , päranisilmses näos ei reeda elukooli , mis sel neljateistkümnesel seljataga . Kusagilt pole lugeda kümmet aastat avala näoga valetamise mängu , mille vähimaks panuseks oleks olnud tähtajatu Siberi-sõit ja suurimaks mõistagi elu . Kuueaastaselt oli ta jäänud emata ja õeta , oli üles kasvanud vanas talus vanavanemate juures , toidetud , kaetud ja kasitud , kuid hingelt omapead ja üksi . Tema isa , Eesti ohvitser , kes Leegionist terve nahaga pääses ja koduteel vangi langes , kes sunnitöölaagrist ära põgenes ning aasta metsades redutas , oli lõpuks koju tulnud , kuid dokumentideta ja ümbruskonnas teada minevikuga polnud tal seal võimalik kanda kinnitada . Üsna varsti kadus ta sealt , seadis end enam-vähem alaliselt sisse Kõrvemaal metsavahitalus , olles kord üks , kord teine ümbruskonnas reaalselt elav isik , kes metsanormi tegema tulnud ja kellel pass kodus . Kummaline küll , kuid see , mis ei tulnud kõne alla tavalises maailmas , osutus siin , polügonimaal , erirežiimiga territooriumil , mis just metsavendluse likvideerimiseks oligi loodud , äkki võimalikuks . Tuhande üheksasaja viiekümne kuuendal aastal ilmus isa ootamatult koju koos Sergei Kozloviga , rahumeelselt kõrvu tulid nad õue , ajasid veel pilgu juttu , vahtides , silm kissis , päikese poole , ja läksid seejärel kambrisse , kus kähku pudel lauale ilmus . Poiss teadis , mis kõlbab , mis ei . Ta kadus toast ega läinud magamistuppagi , et meeste juttu läbi ukse kuulata . On asju , mis nõuavad puhast mängu . Isa sai varsti peale seda hallide pappkaantega ajutise passi ja poole aasta pärast ehtsa . Kümme hirmuaastat haihtusid olematusse . Milliseid lubadusi isal ka anda tuli , Enn oli veendunud , et tema tõttu küll ükski inimene kannatada ei saanud . Kozlov osutus lõpuks , nii vähese kirjaoskusega ja tuhm , kui ta ka oli , targaks meheks , kes teadis , kuidas inimeste hulgas elada . Pannküla Sass ei käinud enam Veiertite pool . Ta oli naise võtnud , kellegi umbvenelase , ja elas linnas ning tegi hoolsalt parteikarjääri . Tema lennukaare tipp oli Enn Sinivaldi teada tööstus- ja transpordiosakonna juhataja rajoonikomitees . Milline tema varjatud karjäär julgeoleku liinis välja nägi , seda ei teadnud avalikkuses keegi . Isa sai kolhoosis tööd . Vilets see palk muidugi oli , aga suurima rahahäda aeg sai neil sellega läbi . Poisi pähe hakkas siginema tulevikuplaane . Ta oli seitsmendas klassis , millega tookord oleks seadus lubanud piirduda . Nii oli ta ka uskunud minevatki , sest alaline vaesus tüütas ära . Popsi vakamaa , see nullkuus hektarit , millega maapere ära pidi elama , poleks õppima minna küll lubanud . Normipäevade näljakopikad ja juurdekuuluv naturaaltasu , mingi pool kilo kartuleid ja sada grammi vilja , jäid Ennu mäletamist mööda küll igaveseks kolhoosile . Pealegi ei käinud vanad ammu enam väljas tööl ja poissigi oli vaja kodusele lehmale heina tegema või kartuleid muldama , mitte sihilikult põhjaaetud maamajandusele tasuta orjapäevi tegema . Enn oli õppija poiss . Fotol teda õlgadest kaisutav naine oli ta klassijuhataja ja emakeeleõpetaja Pärja Nurm . Pildil kandis ta oma valget vööga seelikut ja pitspluusi , tal oli korralikult lõigatud ja rullidega koolutatud soeng , tal olid jalas valged peokingad , ta oli kahekümne kolme aastane . Kergem oli meenutada neid igaveseks mällu kulunud üksikasju , kui seda piinlikkustundega segatud tänulikkust , mida temas äratasid julgustus ja osavõtt . Olid nad ju kogu klassi poistepundiga Pärjasse armunud , võiks vist liialdamata öelda . Armunud selles platoonilises laadis , mis juhib kõige ilusa juurde , välistab labasused . Lõpupäeva pildilekutsujaks oli õpetaja . Poiss ise poleks seda ealeski söandanud . Tal jooksid mööda seljanahka kuumad sipelgad , kuni õpetajanna oma käed ära võttis . Et sa õppima lähed ! Sõrmeviibutus ja pai põsele . Elluastuja , nagu öeldakse , uje , kõiki kahtlustav , igat lausutavat sõna enne mitu korda vaagiv - sellisena tuli ta lapsepõlvest . Noorukiiga oli teinud ta endast teadlikuks . Ta häbenes oma pikki käsi-jalgu , kitsast ja sirget nina , kõhnust , mis oli viimase aasta kiire kasvu tulemus , kidakeelsust , harimatust , kõike ... Aga ta hingepõhjas ringutas ärkav iseteadvus , ta teadis , kelle ta endast teeb . Ja kusagil salajases sopis oli peidus helluse ja usalduse vajadus . Ta kukal mäletas hellitavat kätt , teda oli kord lihtsalt niisama , puhtast armastusest kaisutatud ja hoitud . Teisalt teadis ta piisavalt palju labasusi ja roppusi , mis käisid naiste kohta . Põlvkond , kelle noorus jäi sõtta ja täisiga vangilaagreisse , kellel peaaegu puudus normaalne sugudevaheliste suhete kogemus , andis oma teatepulga neile üle ja see teade sisaldas peamiselt kasarmurepertuaari . Neist kahest asjast - igatsusest inimliku läheduse ja mõistmise järele ning asjatundmatuist nilbustest tuli kokku panna midagi , mis rahuldaks üht sügavamat vajadust - armastust . Mees lamas avasilmi asemel ega taibanud kohe , kas see kõik oli ta peast läbi vuhisenud tõesti unes või oli ta seda teadlikult meenutanud . Ta oli hetkeks kätte saanud tunde : kuuma kiheluse naha all , pakitseva tänutunde olevuse vastu , kes teda puudutas ja kes talle kaheldamatult head soovis , sõõrmeis olid segunenud sireli ja nelgi lõhnad , soe tuul oli ajanud pilvekiude taevas . Ühe hetke oli ta olnud valusalt elus . Õhtul tõmbasime oma ninad ikkagi õliseks , mõtles Enn Sinivald muiates . Ta poleks tohtinud neid tajusid meenutada , või kui päris täpne olla - oht seisis selles , et need tajud tekitasid temas kordumatu meeleolu , mida ta oli hetkeks uuesti kogenud , ja nii jätkates ähvardas oht jõuda kuristikku . Ja kust ta küll võttis , et see foto on põlenud ? Aga kus see siis on ? Kus kõik on ! Õnneks seal , kus kõik on , teadmatus eikuskis . Üks suudlus nüüd veel sa luba , mu armas , las sulatab see sinu südamest jää ... Valss keerles ta peas , kui ta saagis , kui ta prussijuppe kokku seadis ja naelu tagus . Viis keerles ja mees muheles . Ta elas jälle neis päevades või täpsemini hilisõhtuis , oli jälle september , põgusalt soojad ja maheda tuulega päevad , mis sest , et palju aastaid oli möödunud . Midagi oli tookord muutunud . Enn oli ennegi Tallinnas käinud , oli pikemaltki sugulaste pool peatunud . Linn oli talle tuttav . Aga mitte kunagi polnud ta tundnud sellist kuuma ärevust nagu sellel sügissuvisel hommikul , kui rong ta siia linna ja hallist udust sündivasse päikesepaistelisse päeva tõi . Mitte kunagi polnud ta tundnud , et ees seisab otsustav katsumus - kas ta tuleb toime ? Milles see eksam tegelikult seisnes , seda ta isegi ei teadnud . Vaadates tahmase ukseklaasi taga mööda libisevat halli linna , mis aina pöördus ta pilgu ees , oli poisil tunne , et rong puurib end sellesse sipelgaist uuristatud kändu nagu korgitõmbaja . Ta kujutles , et see ei peatu Balti jaamas , vaid veereb edasi piki sadama poole kulgevaid rööpaid , läheb siis üle Kadrioru kitsarööpmelisele , kulgeb Ülemiste järve lähedal mõne aja kõrvuti esimese raudteekeeruga ja suundub nii pöörehaaval linna südamesse . Sellisel moel sisenes temagi uude ja järsku avardunud ellu . Ta oli libisenud seni linna pealispinda mööda . Nüüdsest hakkab ta elama koos nendega , kelle aknaid ta seni mõistatades uurinud oli . Tantsiti aeglast valssi . Üks suudlus nüüd veel sa luba , mu armas , las sulatab see sinu südames jää ! Tumedal läikival parketipinnal liugles kümmekond esinduslikku paari , sooritades eeskujulikke pöördeid ja päkatõuse . See tants , mida on nii ilus vaadata ja nii võimatult tuim ning igav tantsida , arastas poisi lõplikult . Juba all trepiotsal , kus tülpinud näoga kolge , priipääsme põlglikult tagasi andnud , jala ta teelt koristas , oli ta tundnud põlvedes äkki imelikku kuuma raskust . Vaibaga kaetud laiad astmed viisid sujuva kaarega teise korruse tohutusse , napilt valgustatud jalutusruumi , kus kaugete seinalühtrite helk kunstmarmorsammastelt peegeldus . Oli valida kahe päratusuure tammepuust tiibukse vahel , mis mõlemad saali viisid . Kummagi suus mustendasid piduliste seljad . Sisenenud ühte neist päästvalt varjavaist inimsummadest , nihutas Enn end peopoiste vahelt tasahilju ettepoole , kuni tummast imestusest tardus . Tumepunaste sametportjääride vahel nägi ta helesiniste ja kuldsete katetega noodipultide rivi ning nende taga orkestripillide kiiskavat metalli . Et kummalgi uksel seisis kiiluna parketile ulatuv poistejõuk , et seinte ääres toolidel kirendasid kleitide read , see polnud ju lõpuks mingi uudis . Ega Enn esimest korda peol olnud . Ta oli kuulnud ka varem tantsuorkestreid mängimas ja näinud paare , kes hästi tantsisid . Selles polnud midagi tõeliset uut . Üksnes kokku oli seda kõike ühe korraga liiga palju . Tegelikult oli see talle ikkagi päris esimene tõeline tantsupidu . Kui Reinu nimeline käharpäine , mahedalt üleolev koolikaaslane talle päeval priipääsme pakkus , oli ta selle kõhklemisi vastu võtnud , seda õhtusöögi juures maininud ja korteriperenaise ootamatult hoogsa soovituse peale kohale marssinud . Oi , ta ei arvanud veel üldsegi , et kõik see maailm , millest ta kuulu järgi juba mõndagi teadis , temasuguste jaoks avali on . Aga siin ta oli . Nüüd seisis seesama Rein laval , kardlõngaga tikitud puldivaiba taga ja mängis trompetit . Teda sealt kaaslaseks kutsuda Enn ei saanud . Nii pidi ta iseseisvalt toime tulema täiesti võõraste hulgas siin toretsevas peoruumis , veel tundmatus suures linnas . Üks oli küll selge - siia saali tema tantsuoskus põrmugi ei kõlvanud . Kõrva paitanud valss lõppes . Sigines peaaegu pühalik vaikus , mille Reinu trompet järsu kukelauluga katkestas . Enne veel , kui Enn midagi mõelda jõudis , hõrenes poisteparv . Hetkega täitus heidutavalt lage parkett sagivatest tantsijatest ja ta leidis end laiutavast ukseavast peaaegu ihuüksi . Taandunud kiiresti fuajeesse , plaanitses ta juba põgeneda , trepist alla ja klaasustest tänavale , kuid mingi magus ärevus sundis jääma . Algasid need nii paljude hilisemategi pidude kaebliku ootuse ja hirmu vahel kõikumise minutid , millest lõpuks sai terve õhtu . Korra eksis temagi põrandale , sai teha vaid mõne kohmaka sammu ja oligi loo lõpp . Ja see oli ka kõik , kogu ta pidu . Viimane , kolmeosaline lugu , juba laialipudenev publik ja selles pettumuse ning ähmi õhkkonnas äkki Reinu naeratav nägu . " Aita mind ! " Siin pruudilaadal paar tundi oma isiklikel jalgadel maha tammunud Enn , kes oli hullemini üksi kui tulles , pidi aitama trompetisti , kes kordagi põrandale saamata kuidagiviisi kahe tüdruku kojusaatjaks oli sattunud . Pikema jututa sai poiss ühe neist endale . Rein kadus juba majas silmist . Enn oskas siiski niipalju mõelda - kas teda just selleks polnudki peole kutsutud ? Oli soe ja veel kaunis lehine septembriöö . Kurbkollaste tänavalaternate kumas jalutas nooruk tüdruku kõrval läbi kesklinnatänavate . Nii rumal ta igatahes ei olnud , et oleks püüdnudki juttu teha . Tal oli just täitunud viieteistkümnes eluaasta . Täiskasvanuks saamiseni oli vaja veel viis tolli pikkust venida , kõigest muust rääkimata . Noor daam võis ehk kahekümnene olla . Ta polnud isegi mitte vaenulik , vaid nukralt kaastundlik . Paljudeks aastateks jäi see kitsas hoovivärav Tatari tänava alguses talle meenutama esimest kojusaatmist . Seda väravat enam ei ole , pole seda majagi . Mees väänutas vaikselt naeratades pead - mida me rohkem armastame , oma lüüasaamisi või võite ? Ja mis on mis , mis on üldse võit ? Mis kokkuleppele me siiski jõuame ? Tädi Regiina nõudis seda juba mitmendat korda . Ta nägu oli kalgilt naerukil ja silmad pildusid võimukaid pilke . Mida tegi poiss ? Ilmselt üksnes nohises , vahtis kinnisel pilgul oma nina või Toompea torne akna taga . Tädi hakkas jälle otsast peale - tema on võtnud endale vastutuse . Kui nii edasi läheb , siis ta ei teadvat , mis saab , ilmselt tuleb igasugune vabadus ära lõpetada . Sest nii ei saa ju ! Kohe esimesel korral ! Usaldusele nii ei vastata . Siin oli mugav ja avar , kui linnas saab üldse avar olla . Täditütar Ita oli Tartus õppimas ega näidanud koju peaaegu üldse nägu . Kolmetoaline korter , mida Enn tädiga jagas , oli parimaid , mida ta selles linnas üldse oli näinud - kolmekümnendail ehitatud , selline stiilne ja kvaliteediga rahulolujudinaid põhjustav . Aga nagu selgus , mitte tema jaoks ... Ajas muhelema - viieteistkümnene kõrend , kes kasvatustööhoogu sattunud tädi jutuvalinguid enda teadvuselt nagu vihma plekk-katuselt eemale pritsida laseb , kuni järjekordse lepingujutu peale teatab - ei jõua nad mingile kokkuleppele . Kes ka polnud Enn Sinivald viieteistkümnesena , nii iseseisev oli ta küll , et seltskonnadaamist tädile enda kasvatamisega tüli teha ei tahtnud . Kui ei saa internaati , jääb õppimine selleks korraks katki , mis siis ikka . Seda ta ka ütles ja läks asju kokku korjama . Mida ta siis nii teinud oli ? Kohe esimesel korral tuli peolt pool tundi hiljem , kui võimalik , ja nii häbematu oli ta ka , et vastas , kui küsiti - käis tüdrukut saatmas . Nüüd teadis mees päris kindlalt , mida kolmteist aastat üksinda tütart kasvatanud tädi tema kantseldamisega taotles . Aga talle näis , et ta teadis juba toona . Millised on pinged , mis lihtsamal juhul viivad nautlevasse despotismi ja raskemas vormis sunnivad ahelaid ja piitsa kasutama . Poiss oli alati seda tädi veidi võõristanud . Tema üleolek , tema püstine lõug , tema kohvikukultuuri kilgendav halastamatus - egas Enn polnud ise valinud kärbsemustusest ja tahmast tumenenud talukööki , ka mitte isa , kes päevavalgel nägu näidata ei tohtinud . Ta oli tulnud siia linna , et suunduda sellise elu poole , mis temasse ta enda teadmata sisse oli programmeeritud . Kui selle elu välist vormi esindav tädi talle jalgu jääb , siis läheb ta lihtsalt mööda . Vaevalt et tal oma asjade kokkupanekuks rohkem kui kolm minutit kulus . Esikus oli Regiina tal äkki kannul ja seljaga vastu välisust . Seda rõõmu Enn talle ka tegema ei hakanud , et käsi käiku lasknud oleks . Ta istus elutoas laua taha ja ütles , et võib ju ka pool tundi oodata . Uuesti hakkasid pihta naerusel näol lausutud süüdistused ja äkki juhtus midagi , mis hiljem ta elu üheks põhiprobleemiks muutus . Korraga oli ta püsti , korraga hoidis ta kätel lauda , kergitas seda koos lillevaasi ja puuviljavaagnaga , kandis avatud akna poole . Ilmselt oli ta veretuks kahvatanud nägu ja metsikud silmad piisavalt hirmsad . Viiksuva tädi meeleheaks pani ta laua enne aknani jõudmist maha , seisis , käed rusikas , metsikult kinnisui hingeldades ja leidmata midagi , mille kallal raevu vabalt välja märatseda , varises kokku räuskavaks ja töinavaks puntraks . Nii iseloomulik - otsekohe olid tädil kõik etteheited meelest läinud ja juba ta hoolitses poisi eest , kes teda huupi rusikatega eemale tõrjus ning ise sealjuures huugas ja kuuksus nagu surev saurus . Ma pean kõik selle endast välja saama , mõtles mees ja andis tööle tuld , et keha vaev kogu hingepiina mataks . Issand Jumal ! Ta ei teadnudki , kui pinna lähedal see oli olnud ! Isa oli Valter . Valteri isa oli Meinhard , Meinhardi isa oli Rein , Reinu isa oli Ott , Oti isa oli Villem . Villem oli esimene , mõtles mees . Enne tedagi oli muidugi mehi , nende rida kaob lõputusse , aga rea pidevus katkeb Ennu jaoks Villemiga . Villem oli Tõnni-Mardi kuuepäevakoha peremees ja temast räägitud , et tal on kurjaga kaup , et tema käes kõik läheb , et ta külas kangem ja jõukam on ... See ei takistanud ometi Reinu , ta pojapoega noorest peast nälga nägemast ja tal tuli maailma minna , kaks tühja kätt taskus . Sest tema isa Ott suri roosi , mille ta endale külge vihastas , kui Rein alles pisike oli . Villem , see kange peremees , Reinu vanaisa , poos enda vihaga laudalakka , kui koduväi kibekiirel külviajal kõrtsi läks ja hobused vaole jättis . Villemit hüüti Sõnniks . Härjakaelaga vanamees ( vaevalt et nii väga vana , kui koduväi alles hiljaaegu majja tulnud ) , kes mõisa viinaköögis meistriks käis , kes mesilasi pidas , kes i ravitses nii loomi kui inimesi . Pika meelega mees , sisimas uhke . Tasakaalukas ja tark ... Asemel und ootav Enn Sinivald nägi teda laes - laiasarnaline , kortsuspaleline . Viinaklaas alati laual , päevast päeva , ja ometi ei kunagi purjus , kuni tulid need kolm päeva pärast väimehe rinnust kinni asimist - sina könn ei toida oma tööga hiirt kah mitte . Kolm päeva meeletut purjutamist ja siis sedelgarihma otsas sarikapenni . Läks talu ja Tuustiks hüütud väimees kidus moonakaks ning kadus mälestustest . Reinust poiss sai neljateistkümneselt mõisa teomeheks ja kuueteistkümneselt rehepapiks . Pidi olema hakkaja ja arukas , aga oli ka vägev ja suur . Kord vooriga kõrtsi öömajale minnes leitud sealt juba teine voor eest ja kohta öeldi nappivat . Ehk siit majast juua ikka saab , kui öömaja ei anta ? - Eks joo , toober on nurgas , vastatud . Mees astus juurde , võttis toobri kõrvust , tõstis rinnale ja jõi servast , pani toobri maha ja pühkis käeseljaga suud . Hääletult korjasid öömajalised end kokku ja kadusid . Selline olevat olnud . Teda Enn millegipärast ei suutnud näha . Vist seetõttu , et oli oma vaarisast liiga palju kuulnud . Seegi mees oli tapvalt raske vihaga . Külas kardeti ja austati teda . Tema tõi Sinivaldid Vanajuhanile ja sellest on nüüd möödas sada kakskümmend kolm aastat . Tare palgid on veel varasemast ajast - kirvega võetud , õigel ajal , ei mädane . Rein oli liisupoiss . Kroonuteenistus vältas sel ajal kakskümmend viis aastat . Kui sul polnud vanemaid , keda toita , ja liisuga ei vedanud , olid kadunud hing . Reinul polnud vanemaid , tema võttis naise , et naise ema oleks toidetav . Ikkagi võeti ta kroonusse , paberid olevat liiga hilja käima pandud . Värske ämm läks härrade jutule ja väimees sai lahti . Miks mitte , mõtles Enn Sinivald - kui Rein oli väimees nii oma ämmale kui ka krahvihärrale endale . Tolle tütar ju Reinu naine oligi , Dreilebenite soost nagu viimane krahvgi , kuigi kirjad seda ei tunnistanud . Sellesama krahviga Meinhard omi vahekordi klaariski - mõlemad vana krahvi lapselapsed . Need olid hullud , need Dreilebenid . Ka Meinhard oli äkiline nagu mustlase püss , hoia eest , kui vihastab , muidu lööb maha . Isa ei olnud hull , tema oli vanaema suguvõssa . Enn Sinivald kandis endas mereröövlite ja sõdalaste soo metsikut raevu nagu needust . Sellest sai ta teada sellel <arv>. aasta septembripäeval , kui ta , suutmata naisterahvale kätega kallale minna , enesevalitsuse kaotas . Imelik küll , miks see siis ei vallandunud , kui tal tuli taluda läbiotsimisi ja küsitlusi , eriti siis , kui Pannküla Sass oma kleepuvate luuramistega hinge ligi puges ? Oli see tõesti enesealalhoiuinstinkt , mis temperamenti vaos hoidis ? Või oli ta siis alles laps , väljakujunemata isiksus ? Mees jäi magama ja nägi unes musta märahobust Miraldat . Ta silitas selle kurvalt töllakil siidpehmet mokka ja Miralda kiljatas , viskas pea selga ning hirnus . Nooh , nooh , rahustas poiss teda madala mehehäälega ja tiris mära lakatutist , pühkis karvad hobuse silmilt . Looma pilk muutus uniseks ning leebeks , ta toetas kulmu vastu poisi õlga ja tõukas peaga - hellita mind , tähendas see . Nad olid mitu suve koos veetnud , vatti saanud , nii et mõlemad tihtipeale higist märjad olid , vananev hobune ja mehistuv poiss . Kuidas kõik muutub ! Une ja ärkveloleku piiril libisesid ta silmist mööda need aastad , kui ta veel noor oli . Ta väljus majast ja seisis silmitsi reaalasusega . Puud olid vanemaks saanud , katuse õled asendunud eterniidiga ja karjateed polnud enam . Seal , kus see oli tagaväljade vahelt kuivendatud koplisse kulgenud ja sealt metsadesse , laius nüüd ilmetu söötis väli . Kopli olid maaparandajad uute kraavidega sootuks muutnud ja metsad olid teiseks saanud . Mustendava kuusiku asemel seisis helehaljas kõrge kasemets . Seal polnud enam kunagisi teid eega krundi piire tähistavaid kraave . Mees võttis koti ja asus poeteele . Naabertalude mälestus kummitas veel . Tihedaks kasvanud patsikus võis siiski mõnda upakil palgikorda aimata , keldrimäge tähistasid metsikud nõgesed . Ta oli arvanud , et on sellele paigale võõraks jäänud , kuid selgus hoopis , et maakoht on temale võõraks muutunud . Avara kahvatusinise sügistaeva all hakkas sellest kurb . Näis , et kurb on ka külal . Oti-Mihkli elumaja tühjad aknaaugud olid nagu leinalise silmad . Enn Sinivald lisas sammu , et neist kiiremini mööduda . Ees ilmus karjamaalepiku tagant Angervaksa . Tee viis otse õuele , kus Rantu ketis end pooma ja metsikust vaimustusest läkastades haukuma hakkas . Enn ei unustanud teda loomulikult silitamata , püsti enda najal vinguvat koera patsutamata . Mis sest , et Kase-Lepa Enn siin taluasemel sootuks uusasukas oli , et siin polnud peale lauda maakivist vundamendi ja keldri mitte midagi vanast Angervaksast alles , selle talu koerad olid Enn Sinivaldi alati rõõmust kiunudes vastu võtnud , just niisama nagu teistel olid nähvitsad Vanajuhani inimeste peale alailma salaviha pidanud , ka siis juba , kui seal veel Roobe-Vanda kohta pidasid , sugulased ja üleaedsed . Hilisemast ajast ei maksa rääkidagi . Enn ise tuli uksele . Suur mees , ilus mees heleda lokkis peaga , klaari jumega , kuigi see mehine ilu juba närbumise märke näitas . Tegelikult polnud ta veel neljakümnenegi ... Enn Sinivald oli seda suurekasvulist ja kena noort meest alati teatava uudishimuga vaadanud . Ajal , kui poisslastele pandi nimeks Marko või Marek või Sven , oli Kase-Lepa peres Ennule nimekaim sündinud ja ta teadis , uskus teadvat , miks . Vahur oli küll blond , aga ta polnud ei lokkis ega ka suur . Teda hüüti pelmeeniks - just selline natuke ligunenud ja vormitu see viinanina oli . Tal oli sirge seljaga , natuke kuklasse heidetud peaga tumedasilmne naine Salme . Enn Sinivald teadis , kuidas need tumedad silmad sügaval põhjas põleda võisid . Loomulikult ei märganud ta seda . Siin külas olid sellised asjad küll täiesti võimatud , vähemalt Sinivaldide poolt . Naabri tüdrukud , jaa , aga pereemad ... Ja ega ta oleks ka muidu seda tuld märganud . Tema oli kaheksateist ja Salme nii kahekümne viie ringis . Hellitatud poisina ei läinud ta ealeski selliste seikluste peale välja . Mis seal ikka , Salmel sündis Vahuriga järjekordne poeg , kes hakkas kandma Ennu nime . Noh ja siis ? Mehed vahetasid peotäie naljatusi , siis ajas Kase-Lepa Enn oma mosse-laibale hääled sisse ja nad kiikusid esimese käiguga mööda aukuks ja kitsaks muutunud kunagist maanteed poe poole . Nad tundsid vist mõlemad end teineteise seltsis hästi . Kahtlemata oli noor Enn oma vanema sõbra välimuses toimunud muudatus märganud , kuid peale kiire , uuriva pilgu ei teinud ta sellest rohkem välja . Vanale Ennule meeldis selle mehe mehisus . Teadis küll , mis vanamehega lahti , mõistis ka , kuid uskus endist viisi , et kõik saab joonde . Uskus nii , et ka tema ise uskuma hakkas . Jutuks ei tulnud see neil kunagi . Leivad kotis , istusid mehed nüüd poe trepil , kummalgi õllepudel pihus . Pääsukesepere treenis poegi lendama . Kõik märgid rääkisid kiiresti kaela veerevast sügisest . Kaugused muutusid nähtavaks , metsasalud hõrenesid ja soojuse virvendus oli kadunud . Viljad põldudel , nii palju kui neid oli , hakkasid juba hallikat jumet juurde võtma . Kartulivarred roostetasid ja vajusid longu . Hele naerupahvak kostis avaneva poeukse vahelt ja kaks naist möödusid õlut joovatest meetest . Enn ei tundnud kumbagi , oli äsja poes mõelnud - näe , mitte nii väga noored , siinsed alalised elanikud ja temal pole aimugi , kes nad on . Üks täpilises kittelkleidis , kühmus seljaga ja kaunis kirvenäoline , teine punases lampassidega dressis , ilusa kehahoiuga , meevärvi juustega . Tal oli väikese , uhkelt esileküündiva lõua ja mõnusa lotiga nägu , naerused silmad ja hele , rõõmus hääl . Naiste tee pidi poe ees lahku minema . Blondiin keeras end nii , et sai ühtlasi Ennu ära vaadatud - kiire uudistav ja hindav pilk , mida eriti ei varjatudki . Kusagilt sügavalt kerkiv naerurõkatus . Ja ta läks , vasakus käes must vormileib ning paremas toiduõlipudel . Vana Enn märkas , et noor Enn saatis naist naerukil pilguga . Ta ei küsinud , kuigi oleks tahtnud . Teine kohmas ise - Heldi ! Selles sõnas olid peidus nii imetlus ja austus kui ka mingi häälevärahtus , mis kõlas nagu haletsus . Enn Sinivald ei küsinud ka nüüd . Tobe oleks olnud küsida . See ei olnud tema tekst . Ainult et kumma , kas selle , kes siin trepil istus , või tolle , kes kodus läbi kullaka tooniga peegliklaasi vastu vahtis ? Nad tõusid , ajasid kangeks jäänud selja sirgu . Jahe oli juba betoonil istuda . Augustis oli töö teiste maja kallal sootuks soiku jäänud . Aeg-ajalt käisid veel kaks meest kopsimas , nüüd polnud enam kumbagi näha . Enn ei läinud pojaga kaasa , et seal poolikut ümberehitust üle vaadata . Isa ja poja vahel valitses sõnatu kokkulepe - Mehis teadis , et isale see , mida tema majaga teeb , ei meeldi , nii ta siis ei oodanudki selles asjas mingit toetust . Ka Enn oli võtnud lihtsalt ignoreeriva hoiaku . Tema plaane see ei seganud , õieti - tal polnudki plaane . Ta lihtsalt ei pooldanud raha matmist toretsemisse . Äraoodanud poja naasmise , ei hakanud ta kuulama , mida Mehis asjast arvab , vaid tegi muud juttu . Poiss niheles , kuni päris - mida tahtis siit Veierti Ivika ? Enn arvas , et Mehis oleks seda naiselt ise küsima pidanud . Temale naine ei öelnud , mida ta just tahab . On ta peast segi läinud või ? Enn küsis vastu - on Mehis näinud mõnda naist , kelle tahtmisi ta on ära arvata osanud ? Kas ta usub , et teab , mida tahab tema sekretär ? Mehis ei olnud oodanud , et isa ise selle teema üles võtab , aga see jutujätk meeldis talle . Noh , arvan üldjoontes ... venitas poiss . Mina küll nii kindel ei oleks , - muigas isa . Ja Mehise liigset jutuisu jahutades tsiteeris ta Sokratest . Kui naisevõtt jutuks tuleb - tee , kuidas tahad , nagunii kahetsed . Pangadirektor eelistas kõik segased küsimused selgeks arutada - kas see tähendab , et isa arvab teda Heles pettuvat ? Kas tema meelest pole tegu armsa tüdrukuga ? Ja pealegi arukaga ! Enn sulgus endasse . Mis mõtet oleks rääkida ! Ja polegi midagi rääkida . Ta oli seda naisolevust ainult väga põgusalt näinud . See , mida ta arvab , ei ole argumenteeritav . Ta lihtsalt tunneb kuidagi , kellega on tegemist . Erakordne tüdruk , kahtlemata , juba välimuselt , aga ka küünla poolest . Sest kuidas see tema meelest ongi - me kõnnime igaüks oma küünlaga ürgpimedas koopas . Ühel on see tuli õige tilluke , valgustab vaid sammu jagu ümberringi . Teise valgusest piisab päris kaugele nägemiseks . Ainult et me ei tea , kui suur on see koobas - kolmsada meetrit pikk ja sada viiskümmend kõrge nagu suurim , milles Enn kunagi viibinud oli , või lõputu , lootusetult teadmisega haaramatu ? Tema eelistab neid , kellel heledam valgus oma käest võtta , kuid see on vaid tema eelistus . Hästi , Helel näib seda valgust olevat , aga mis siis ? Ta pani alles mõne aja pärast tähele , et Mehis talle mitu küsimust oli esitanud ja vaikis nüüd , aru saanud , et need isani ei jõua . Eks ta olene , mida sa soovid ja kui palju oled nõus maksma - nagu ikka , kohmas ta . Ta ei tahtnud tõepoolest sellel teemal rääkida . Lisas vaid , et enamasti leiavad sellised probleemid ise loomuliku lahenduse , ei maksa kiirustada ega teha ennatlikke samme . Kui poiss läinud oli , istus Enn Sinivald käsipõsakil köögilaua taga edasi ja mõlgutas sihitult . Kunagi oli ta püüdnud neid asju ritta panna . Ta oli armastanud väita , et igal lihatükil on siin turuletil oma hind . Kui kaks neist kokku panna , on soovitav , et see hind väga erinev ei oleks , sest muidu peab üks end petetuks . Esineb ka selgeid kõrvalekaldumisi sellest reeglist - siit algab abieluprostitutsioon , või nagu enamasti öeldakse , mõistuseabielu . Tihti on see isegi edukas , kui tulemusi hinnata . Aga naljakas on mõelda , et elad koos kellegagi , kes ei pea midagi sinust endast , vaid ainult neist võimalustest , mida sa talle pakud . Kõik on muidugi keerukam , sest üks asi on millegi hind ostja , teine müüja meelest . On neid , kes hindavad end väga rängalt üle ja nõuavad sinult liiga palju - ja siis olete mõlemad pettunud . Igatahes teadis ta nüüd küll nii palju , et mingeisse valemeisse seda valdkonda ei topi . Ta ei osanud arvata , mida Helelt tulevikus oodata oleks - on tal kord käes see silmapaistvalt kena ja hästi edasijõudev poiss , vajab ta siis mõnda teist erutavat embust ? Pole kahtlust , et ta on ise paljut väärt ja alla ennast mingil juhul ei hinda . Või ei hooli ta enam mängust , niipea kui ise tipptasemel enam pole - saab oma põnnid kätte ja taltub selles valdkonnas . Siis võib eeldada , et ta auahnus ja võimekus suunduvad mehe tagantküütimisele , sest nii mängutoalik , kui maailm meie ümber ka poleks , hea ratsanik oskab oma ratsust kannuste ja piitsaga uskumatult palju välja võtta , ning tark ratsanik kiidab seejuures hobust , jäädes ise tagasihoidlikuna varju ... Kui võimatu on olla elukogenud ! Lõpuks peab igaüks ise tormama meeletu linnuna vastu majaka kalki klaasi . Kes seda ei tee , kahetseb kõige kibedamalt . Kas tema sõnatu skepsis juba iseenesest liiga kõnekas ei olnud ? Tegelikult oli Mehis teda ennast sundinud vastust otsima küsimusele , millest ta senini eemale oli põigelnud . Mida ikkagi tahab Ivika ? Enn Sinivaldi peaagu paaniline kartus Ivika Veierti südamepuistamiste ees oli pärit kümne aasta tagusest minevikust , kui see kõhnuke ja kurejalgne , suurevõitu suu ja pärani silmadega tüdruk oli temast pihiisa teinud . Ta oli seda teataval määral loomulikuks pidanud , sest oli uskunud , et selles vanuses on kujuneval isiksusel lahendamist nõudvaid probleeme , millele see arukas neiu oma kodust tõesti vastuseid ei saa . Talle kangastus üks poolkeldriruum , mille lihtsatele hööveldatud laudadest riiulitele olid kuhjatud igavesti kirju träni - värvipurke , vahtplastitahvleid , paberirulle , riidekangaid - kõike mõeldavat . Ja laudadel vedeles sulgi , skalpelle , pintsleid , transparente , nuge , joonlaudu ... Enamasti kees parajasti kohvikann ja laealusest aknast paistis päike . Selles maalilises korratuses oli kõige maalilisemaks segaduseks üks salkus pea , skeptiline kinnissuine muie , natuke veniv ja kiuslik ninahääldus ... Toaperemees algul nautis , hiljem kartis neid kõnetunde , sest need nii ahvatlevad avameelsused muutusid pisitasa tapvaiks . Juba siis oleks tulnud endalt küsida - mida ta tahab ? Oli ju täiesti välistatud , et nende vahel võiks mingit lähenemist olla . Tüdruk küll lausa toppis teinekord oma kaela ta peo alla . Ta janus lihtsaid hellitusi . Aga ta näis ka nautivat tutistusi ja pisikesi lakse vastu kukalt , mida ta sai . Ja karme , ausaid hinnanguid ta ringilaskmistele . Enn Sinivald polnud seni endale nähtavasti öelnud , et Ivika Veiert , see sõprade pere lootus , uhkus ja kirstunael , oli vaimne ekshibitsionist , vähemalt neil aastail . Tema ise oli siis mees pisut üle neljakümne ja tüdruku tähelepanust üksjagu ka meelitatud . Nagu nüüdki , ütles mees endale ja ohkas . Ise tahad poega õpetada ! Saunaga kippus kiireks . Pruss-sõrestik oli püsti ja sarikadki peal . Aga käes oli ka juba oktoobri keskpaik ja ilmad vihmased ning tuulised , päevad kahe hämaruse vahel lühikesed . Kui Enn tuleval suvel värsket kasevihta tegema minna tahab , siis tuleb praegu hagu anda , püüda enne külmi katus peale ja vähemalt ühekordne laudkate ümber saada - et oleks vihma ja tuule eest varju , et võiks traadi otsa lambi riputada ja selle valgel jätkata . Ta aimas , kui aeganõudev on puhtast puidust siseviimistlus , kui seda veel ilusti teha tahad . Ja seda ta tahtis . Nii ta siis saagis ja naelutas iga valge viivu , andis valu , nii et selles pidevas väsimuses kõik pakitsevad mõtted tuhmusid ja ta tagasi vegetatiivsete tajude tasandile langes . Olid nälg , janu ja väsimus , olid uni toit ja kuum kohv ning külm õlu . Nii üks kui teine - üks tõstis veidi välja hämarast , muutis meeled selgemaks , teine mähkis kõik sinisesse vinesse , tuimestas , aitas mitte meenutada . Neis armutuis enesevaevamise päevades hakkasid teda jälle külastama nägemused , millest ta ei osanud öelda , olid need fantaasiapildid kunagi kuuldud juttude teemadel või talletused kaugetest möödunud aastatest , sajanditegi tagant , mis temani kandunud salajast sidet pidi ta eellastega . Või koguni mälestused ta enda eelmistest eludest . Ta oli siseviimistluseks muretsenud sanglepalauda . Need olid laotud staaplisse rehealuse laudile . Ta igatses aega , kui ta hakkab sealt alla tooma , saagima ja seinale panema seda käele nii kodust , pehmena ja soojana tunduvat puud . Ja selle taju ootel kangastus talle aina üks pärimustest meelde jäänud üksikasi - ehitas maja lepapalkidest uuesti üles . Mitte niivõrd see sõnaderida kui tunnetus , kuidas mees varab lepapuust palkidest taret . Nii mõistetamatu , kui see maainimesele tunduski - lepp pole palgipuu , mõne aastakümnega kõduneb ta punaseks ja hapraks , hakkab lagunema , murduma päris tühisest löögistki . Miks ehitas mees maja lepapalkidest - kas ei hoolinud selle kestmisest , oli lihtsalt kerge võtta ja tahuda , jõud käis üle ? See oli seesama Juha-Reinule ilmunud hulgus , Vene väejooksik . Algas sellest , et hilja õhtul üksi reht küttes - pere oli Soojärve rabas peljupaigas - nägi mees üle mäeveeru üht hilist sissi tulemas . Kes oli siss , seda pärimus ei täpsustanud . Ilmselt iga relvastatud teeline , kas jõugus või üksi . Head polnud neist ühestki loota . Hirm ajas rehekütja esmalt ahjunurgale ja sealt partele ahe sisse peitu . Milline oli rehetuba , kui ahjus miilas tukituli ja suits pimedas palavuses viljalademeis tiirles , kui väljas tuhises tuul ja rabises vihma ? Mida nägi see relvastatud inimene , kes sinna sisenes , arvatavasti ust enda taga irvakile jättes , kui ta lävel silmi pingutades seda koldekumast vaevu valgustatud ruumi uuris ? Sabisev viljakõrtest lagi , kust aeg-ajalt tõuke ja limukaid muldpõrandale potsatab ja kust sind võivad seirata silmad , milles hirm ja vihkamine on lahutamatult segunenud . Väli oma vihma ja külmaga ja siinne soojus oma roiutava suitsuga , tuhas küpseva naeri lõhnaga . Miks see teeline tuli , miks ta istus kolde ette , miks ta oma rõivaid harutas , kuni äkki parsil redutanud mees koos viljakahludega talle peale langes . Lühike visa võitlus , vaevalt et kummalgi mahti häältki teha , tangidena sulguvad sõrmed ümber kähiseva kõri , krambitõmblustes keha - ja tulija jäi rehetoa savipõrandale liikumatult lamama - naine oli . Seda oli see varitseja enne kallale viskumist juba koldevalguses märganud . Arvatavasti gospodi pomilui pomisedes tiris mees surnukeha üle läve , vinnas seina külge seotud hobusele , päästis ratsutid ja andis loomale malakat . Nagu ta naise siia oli toonud , nii viis loom tolle ka siit minema , vihmasesse pimedusse , kuhu ? Miks oli vaja see teeline nii halastamatult tappa , miks oli vaja tappa see imelik , üksinda teed käiv relvastatud naine , kes ta oli , kuhu kadus hobune koos oma jubeda koormaga ... Mitte midagi ei tea pärimus sellest rohkem rääkida . Samast mehest veel teinegi lugu . Aeg oli selline , et siinsamas , Härjamäeks kutsutud kruusakünkal , mille teedevalitsuse sahad tänaseks peaaegu olematuks on kulutanud , seisis neil aastail lipumast . Ratsamees pidi seal valvet pidama . Ilmus siit- või sealtpoolt teele sissisalku , tõmmati kalts vardasse ja igamees kargas loomale turjale ning kihutas võsa poole . Viljagi olevat hobuse seljast külvatud , räägiti . Miks jäi see Juha-Reinu mees põgenemisega hiljaks , ei tea , kinni ta igatahes rabati ja kasakas pannud ta enda ette hobuse selga istuma , hoidnud särgiturjast , ning salk hakanud teda Venemaale viima . Padaorus , oma kuuskümmend versta siit , karanud mees hobuse turjalt lepikusse , särgiselga kasaka küüntesse jättes , põgenes järske võsastunud nõlvu mööda , kus ratsa jälitamine võimatu . Millalgi ilmus ta tagasi koduseks saanud paikadesse . . Talu olnud maha põletatud . Ehitaski siis lepapalkidest uue tare ja jäi siia elupäevade lõpuni ... Sünged on need legendid , sünged ja arusaamatud . Kui teelise tapmise veel hirmu arvele panna annab , siis ei ole hoopiski mõistetav , miks tahtis sõjasalk mehe Venemaale viia . Üks külamees tee veerde maha lüüa polnud ei Põhjasõja ega järgnevategi sõdade aegu läbivoorivatele vägedele isegi jutuväärne asi . Miks pidi kasakas omaenda hobust koormama mingi , olgu või pealegi väejooksikuga , tirima teda raske päevateekonna kaugusele , kust see kargu pääses . On üks romantiline seletus - kui see mees polnud äkki päris lihtne sõjateomees , vaid keegi väheke suurem , kes mõne isevalitsusliku võimu tugisamba viha alla oli sattunud . Ehk sellepärast ka väejooks ja pakkupugemine . Ja kui päris lüüriliseks minna - kas polnud hilisõhtune teeline äkki ta oma naine või vähemalt temale lubatud naabrimõisa peretütar , kes meest tagasi meelitama saadetud . Et siis raudu ja kivide ning riivi taha heita , kuni sinna timukas järele lastakse ? Üks teadmine väidab vastu - jooksu läinud bojaaripoeg ei oleks taluperre läinud , pigem juba end Rootsi teenistusse pakkunud - ainult kui seal äkki veel karmim karistus ootamas polnud ? Äkki millegi sellise eest , mida mitu aega hiljem sõjakuriteoks nimetama hakatakse , mõni saadiku ülespoomine või vangilangenud pealiku veristamine , mida andeks ei anta ? Nii kauges minevikus on inimesel tuhandeid esivanemaid ja Enn Sinivald ei teadnud , kas seda hulgust ja röövlit tema omade hulka üldse arvata saigi , kuigi suguvõsa legendid need olid . Hirm , vägivald ja inimjaht olid aina neisse paikadesse kuulunud , tema aeg polnud selles mõttes mingi erand . Vaenud löövad välja , niipea kui olukord võimaldab , teadis Enn Sinivald , teadis omaenda kogemustest . Sügavpunane õhtupäike kaldu läbi tolmunud vaguniakna , möödalibisevad lumised väljad , tumedad metsad - jaanuarikuine Eestimaa . Ta vaatas aknast välja , tundis , et silmadel on nii kergem , sest vastasistuva mehe näkku vaadata oli lausa talumatult raske . Ta püüdis ka kuulata rataste toksimist ja ülejärgmises pingivahes turakat taguvate reisikaaslaste laiu hõikeid , aga see ei päästnud . Kuidas ta ka ennast välja lülitada ei püüdnud - natuke nämmutav ja kile hääl tungis talumatult läbi Ennu kaitse . Kui suured sõbrad nad olid olnud - Valter Sinivald ja Pannküla Sass ! Mina mängisin lõõtsa ja sinu papa lõi kitarret ... Enn kuulis end lausuvat - seda ma tean , et isa vabadusristi kavaleride orkestris kornetit mängis ... Ei , seda ma ei tea , meie olime ikka kõige suuremad semud . Ennu kiusas üks kujutlus - ta võtab pakiriiulilt oma suusad , varsti peab ta seda nagunii tegema . Ta lahutab sealt ühe kepi ja lööb selle jäänaela Aleksander Pannküla pea sisse , täpselt prillisanga kõrvale , kuni kepi toru oimuluule toetuma jääb . See kujutlus tekitas temas kuuma kihelust ja painas nagu palavik . Kui purjus saab olla inimene , kes ei tuigu , ei lälla , on vaid natuke jutukaks muutunud ... ja sentimentaalseks . Talle näib tõemeeli pisar silma kippuvat , kui ta nooruspäevi meenutab . Ja Ennu ema olevat ta nii palju kordi peol tantsima kutsunud ... <arv>. aasta ei olnud veel see aeg , kus sa niisugusele tõprale võisid lihtsalt vastu vahtimist virutada . Ega ei virutanud ikka küll , kui ei tahtnud kusagil kangesti külmas kohas maanduda , valgele riidele pesutindiga kirjutatud number vatijopet ilustamas . Võib-olla polekski maandunud , aga keegi ei teadnud seda veel . Sula polnud veel silmaga märgatav . Sellest hoolimata - maha lüüa , ja tulgu siis , mis tuleb ! Jooksid juba pöörangud ja semaforid . Rong viskles riströöpail ja vähendas kolinal kiirust . Pidurid krigisesid , lumised väljad akende taga asendusid väikelinna katustega . Need tahmased , argised katused , väikesed õhtutuledes aknad , see igav igapäevasus ... ja kirgas vihkamine ning tasumisiha , pimestav soov tappa . Ta põlved värisesid väsimusest , kui ta lõppjaamas perrooni tallatud lumele hüppas ja minema kiirustas . Ta jälgis silmanurgast , nägi naabrimeest ülesõidu poole , see tähendab joonelt koju suundumas , ja keeras otsustavalt jaamahoonesse , sisenes einelauda , vahtis üle leti pudelite rivi ja kommipaberitest kirendavaid riiuleid , kõik silme ees imelikult virvendamas . Tuttav ettekandja saatis naeratuse , viipas oma lauda . Enn läks , hingas sügavalt läbi nina , ajas selja sirgu . Võbin kehas taltus pisut . Ei , midagi pole lahti , vastas ta tüdruku pärimise peale . Las mõtleb , et läks väljas vene poistega riidu ja otsib nüüd puhvetist varju ! Või mõelgu , mida just ise tahab ! Ta venitas pool tundi , enne kui oma suusad ja pesupambu võttis ning kargesse õhtusse suundus . Linna serval leidis ta kohe suusaraja otsa ja pani lauad alla , heitis seljakoti turjale ning andis minna . Hea , hästi sissesõidetud , jääle tallatud rada ja tema uued võistlussuusad . Liikumine kiskus kaasa . Kolmanda kursuse talveks oli ta juba ammu suusatamise kasuks otsustanud . Jalgratas läks küll paremini , aga suved veetis ta ju alati maal , ei saanud võistelda . Suusatamiseks oli ta liiga pikk ja õlakas . Mägistel radadel andis see kleenukestele kassihingega meestele eelise , nemad olid alati enne üleval ja kiiruse peale saanud , kui Enn end sinna vinnas , olgu pealegi , et ta laskumistel suurema hooga alla tuli . Just nagu praegu - vallseljaku nõlva hämarast kuuskedealusest lendas ta viimase õhtupäikese valgustatud avarale väljale , liugles vabalt , seistes pingetult suuskadel , kuni ootamatu astang teda taha kallutas . Ta tõstis käed keppidega ette , nägi piki alumiiniumist toru nagu püssirauda vaadet libisemas üle silmapiiril mustendava metsa . Kepp laskus ja äkki silmas ta keset väljade siniroosat avarust üht ettepoole hoidvat mehekogu , kes nagu jälgi ajav hagijas , nina longus , teevallide vahel läks . Ainult pea ja ülakeha Ennule nähtaval . Oleks ometi sihik , sähvas pähe . Sada meetrit teeni . Siit juba naljalt mööda ei lase . Poiss tundis kuuma pingelainet keha läbimas . See oli vaid üks lühike hetk , kuni ta käed paaristõuke tegid ja ta kaks pikka sammu võttis . Jälle paaristõuge . Hingetuna ja higisena keeras ta metsikult sõidult koduõue ... See ei olnud juhus , et ta laskesuusatamist harrastama läks . Jah , muidugi see sobis talle , tema kasvule ja kindlale käele . Kohe esimese korraga oli ta järgunormi täis lasknud . Iga kuul , mille ta hiljem suusasõidust hingetuna märklaua poole läkitas , oli alati kihutatud ühte vimmas mehekogusse keset lumiseid õhtupäikeses välju . Tollal lasti veel täiskaliibrisest armeepüssist ja pikalt distantsilt . Kapist soojemat selga otsides leidis ta nahast autojuhijopi . Mitte mingi moeka nahktagi , vaid vana ja ausa ihukatte , mis nii täpselt tema keha järgi oli , et see pidi küll olemagi ta enda garderoobist . Ta ajas käed tasku . Vasakus oli kortsunud ja veidi haisev taskurätt ning mingi hatule kulunud kviitung , paremas aga võtmed . Üks suur ja kobakas isevärki muukidega toruvõti ja teine väike kandilise plastmasspeaga ese , mis iga rooli hoidnud mehe hinges midagi kergitab . Enn pistis parema käe vaasakusse põuetaskusse ja tiris esile nahkkaaned . Nende vahel lubadekaart , tehniline pass ja kõik muu sinna juurde kuuluv . Mida ta tegi ? Esmalt viskas ta jope toolileenile ja heitis voodisse , sest tal hakkas äkki pea pööritama ja palav tusk tuli peale . Ta vedeles veidi , läks siis kööki ja korjas mõned tühjad pudelid eest , kuni sai kapi põhjast kätte pooliku viskipudeli . Mõõdetud liigutustega , tasakaalukalt kallas ta klaasi kolmandiku jagu kollakat vedelikku , sinna juurde tagus ta külmkapi jäärestist kilisevaid kuubikuid ja valas Värska vett lisaks . Tal oli alles veel tassitäis kohvi . Mees istus laua taha kindla teadmisega , et vajab korralikku lõõgastushetke . Sel õhtul ta ei vaevanud end söögiteoga . Kui päike oli loojas , istus ta koldetule paistel ja ümises mingit vana viisi , mille sõnu ta ei mäletanud . Ta hinges oli kõik segi ja pikkamisi süvenev joove mähkis need killud talutavaks uduseks eimiskiks . Siis oli ta pudel tühi , ta kallutas seda kaua klaasi kohal , kuni sai veel korra huuled märjaks teha , ja see oli ka kõik . Tuld üles võtmata kobis ta teki alla , tõmbas end kerra ja vajus olematusse . Päike kumas ja viras läbi pärnavõrade . Pargiteedel mängles roheline valgus . Tüdruk ruttas ees ja poiss , püüdes hetketi üleolekut ja ükskõiksust näidata , püsis kannul . Vana , veidi pehastunud laudadest kaarsild viis üle rohekast vetikasaastast vahutava tiigivee . Selgus , et ka selles hooldatud pargis on oma metsistunud , romantiline oaas . Tihedast võsast viis läbi rada , mis juhatas purdele . Sealt , üle palavusest lehkava seisuvee , sattusid noored võimsate hõbepajude alla saarele ning rada mööda edasi liikudes teise tiigisopi juurde . Pruune salkuskarvalisi roti moodi elukaid sibas kaldaporis ja vees . Neid oli täiesti loendamatu hulk . Tüdruk pani Ennule käe õlale . Näed , see suur on mister Brown . Sina teed neil vahet ? - imestas poiss . Ta tahtis iga hinna eest juttu alal hoida . Kitsas ja kuum käsi , mille higiniiskust ta läbi särgi tajus , oli nii hea ta päikesest tulitaval nahal . Piiga muigas suletud suuga ja osutas näriliste kolooniale , nagu oleks see tema eravaldus . Mis oleks , kui püüaks tüdrukut suudelda , mõtles Enn äkki . Temagi käed läksid sellest mõttest higiseks ja hakkasid tulitama . Sumisev , lõhnav , virvendav suvepalavus sulges ta mõistuses mingi luugi , hetkeks kadus teda alaliselt jälitav enesekontroll . Keegi kolistas , tümmis nagu vastu mingit ust , nii et kõik kõmises ja poiss , kes oli just oma esimest suudlust üritamas , lõi silmad lahti ning leidis end mitte palavast suvepäikesest , vaid kusagilt umbpimedast paigast , mis teatava mõistusepingutuse tulemusel ta oma voodiks osutus . Välisuksele taoti ja Muri larises haukuda . Ikka veel viieteistkümnene aastane , tundis Enn Sinivald , kuidas veri ta oimudes äkki vasardama hakkas . Süda lõi nii , et rinnakorv põrus . Siis sai ta hetkega ligi nelikümmend aastat vanemaks , taipas , et öine uksele põrutaja ilmselt ei kanna mundrit , tal pole selja taga kolme relvastatud meest - või äkki on ? Ajanud end tasa vandudes asemelt , tirinud püksid jalga ja kampsuni selga , koperdas ta läbi pimeda köögi , suu paks ja peas lahkuva joobe järgne väike valu . Ta teadis , arukas oleks võtta karabiin ja see laadida . Arukas , aga ääretult loll - siin pole Metsik Lääs , ei , siin on üks tunduvalt kriminogeensem paik . Ta keeras ukse lukust lahti , enne küsimatagi , kes seal lõhub . Kui tal õnnestub ellu jääda , siis eelkõige tänu sellele , et ta ei näita öökülalistele hirmu , mis ta sääred kananahale ajab . Seal , kus oleks pidanud olema kahvatu öötaevalaik , oli must pimedus , mis hingas viinaauru ja pomises - kaimas , ole täitsa , ära riidle ! Mees oli maani täis , taarus esikust kööki , porine jäljerida järel , kummastki taskust pudelisuu vastu vahtimas , räntsatas toolile ja püüdis laelambi valguses oma silmi seada , et majaperemeest vaadata . See näis tal õnnestuvat vaid siis , kui ta ühe silma kinni pani . Ta keerutas pead , sai Ennu korralikult sihikule . Ära riidle , kaimas , ma olen täna täis nagu lampkast . Noor Enn kaebas oma rasket elu - naine ei mõista , muudkui vingub . Koer kah haugub , kui ta purjus peaga koju läheb . Mõlemast pudelist oli võetud , ühest pool , teisest kolmandik . Enn otsis lauale või , leiva ja marineeritud räimed . Nad võtsid viina ja sõid , kuni tuli meelehärm ja tüdimus . Kase-Lepa Ennu ei joo keegi naljalt laua alla , teadis Enn Sinivald . Selline purupurjus võib ta terve ööpäeva püsida ja anda kahele või kolmele joodikule simultaani . Jõi ta harva , aga see-eest põhjalikult , enamasti metsikus tuuris paar ööpäeva jutti , kui aga korra magama jäi , oli teiseks hommikuks korras ja kaine , läks nohinal tööle ja murdis mitme mehe eest . Seda kõike teades mäletas Enn Sinivald nüüd midagi , mis tal õhtul viskipõhja juures meelde polnud tulnud . Ta tõusis lauast ja lahkus , üht sõbra pudeleist kaasa kahmates . Ta käis korraks kapinurga taga , kobas põrandalt , kallas midagi pudelisse juurde ja tuli lauda tagasi . Järgmisel korral valas ta tema käes olnud pudelist , ei rüübanud ise , kergitas vaid klaasi ja tegi nii kolmel korral järjest . Selleks ajaks oli naabrimehe nokk juba sügavalt tiiva all , lõpuks pani too pea lauale ja hakkas mõmisema . Peremees sikutas lagedale madratsi , aitas nimekaimu köögipõrandale pikali ja laotas kasuka peale . Tal oli endalgi tegemist , et voodisse saada . Tuli jäi köögis põlema , see valgus segas ta rahutuid unesid , kuni teisel hommikul metsikus pohmeluses silmadesse lõikus . Ajudes täielik kõmisev tühjus , süda üle pika aja rahulik , toimetas ta hommikusi talitusi , praadis kartuleid , keetis kohvi ja togis siis nimekaimu üles . Aitäh ! Ei kohvi , ammugi mitte süüa ! Mees otsis taldrikuservalt kopsakama koni , palus tikku ja kadus sõnatuna uksest . Väljas sadas lund . Kargus tõi rahu ja kainuse . Enn Sinivald teadis ette , mis nüüd järgneb , nagu oleks ta seda eluhetke juba varem läbi elanud . Just seepärast ta ei kiirustanudki selle järjega , võttis hoopis ette suurema kraamimise , pesi joomalaua nõud ja laua enesegi , võrdles poolikuid pudeleid , leidis , et on ühele niipalju juurde kallanud , et seal polegi enam päriselt viin , vaid pigem lahja piiritus . Ta märgistas selle etiketi järgnevate elujuhtumite tarvis ja pani kõik pudelid korralikult hoidu . See , mis nüüd järgneb , on sulaselge sohitegemine , aimas mees , kuid jätkas endises joones . Saun oli enne suuri sadusid vaja katuse alla viia . Selleks vajas ta nädala jagu päevi . Niipalju tal siis veel aega oligi ... Direktor ei teadnud seni , kui kaua kumab pimeduses väljalülitatud arvutiekraan . Viimased kirjed andmepangast püsisid sellel nagu halb mälestus . Süda valutas . Hing aimas halba . Akende taga oli sügisõhtune linnataevas oma hallika kumaga . Kusagil pöörles liikluskarusell . Selle ebamäärane rüma ei lakanud hetkekski . Mehis Sinivald sirutas pikkamisi käe ja süütas laualambi . Valges andis ärevus kiiresti järele . Midagi hullu polnud ju juhtunud . Tema pank oli pigem edukamate hulgas , ja investeeringutes , seega tema otseses alluvuses polnud tehtud jämedaid vigu , mis katastroofiga ohustaksid . Üksnes mingi aim , mingi stiilimuutus oli koondandmeid silmitsenud direktorile silma puutunud . Mäng oli hakanud käima suurtele panustele , see polnud riskimine hasardist , vaid pigem rutiinist . Miljon ei olnud enam see piir , kustmaalt ettevaatlikuks muutuda , vaid pigem neli kuni kümme miljonit . Mitu päris suurt asja oli rajatud pisut kahtlasele alusele . Kui neist rohkem kui üks korraga ebaõnnestub , tõotab see pangale , eelkõige aga alla kolmekümnesele investatsiooniala direktorile raskeid aegu . Liiga palju lahtisi otsi oli korraga õhkus .. Seda mitte niivõrd kutsetöös kui tema praeguses elus üldse . Ta oli Helel minna lasknud , jäänud üksi oma tööruumidesse , et vahekokkuvõtet teha . Ta tundis aina , kuidas tüdruk teda mõjutab . Eriti takistas ta Mehisel muretsevaks muutuda . Ta oli ise riskialdis ja hasartne , temal käis kõik ikka kogu panga peale . Ja sellisena tahtis ta näha ka oma direktorit . Uuesti tabas Mehis Sinivaldi valusööst - natuke ületoidetud , peaaegu kiilaks pöetud ja paraja päti kombel habemetüükasse kasvanud tumedasilmne Juhan Argos - Juhan Jaani poeg Argos , nagu Hele teda tögavalt nimetas - see pesuehtne aferist , kes nautis võlguelamist ja riski , kes traavis Kanaari saarte ja Palma de Mallorca vahet , sügavas sügises päevitunud ja joviaalne , kes sõitis Porschega ja magatas pealinna peenemaid modelle ... See polnud muidugi kunagi tõsiselt mõeldud , aga aina torkis Hele Mehist selle rasvunud suliga . Tõtt-öelda teadis tüdruk tollest tõprast rohkem , kui ta teadma oleks pidanud . Vähe oli isa poega kunagi otsesõnu õpetanud . Aga üks kõige sõnaselgem õpetus oli Mehisel hästi meeles - ära kunagi sega naisi tööasjadesse ! Mees korjas oma pikad koivad töölaua alt kokku ja tõusis . Ta oli alles mängude eas . Ja ta teadis - tema töö keelas mängud väga karmilt ära . Tulesid kustutades , valvesignaale töösse lülitades lahkus direktor tühjaks jäänud tööruumidest , laskus kunstmarmorist trepiastmeid pidi esimesele korrusele . Suures operatsioonisaalis põlesid vaid valvetuled ja eespool turvaväravaid , õhtuse kassa juures heledamad lambid . Noogutades tema lähenemisel püsti tõusnud turvameestele väljus noor direktor rõskele tänavale . Tema kahetoaline korter tõotas vaid ängi ja üksindust . Pool aastat oli tal kestnud lähedus Helega , aga leppisid senini vaid üksikute õhtutega kusagil klubis või kõrtsis ja sellele järgnenud ööga enamasti tüdruku pool . Hele säilitas iseseisvuse . See mäest laskuv ja väheke vingerdav tänav , need vanad majad , see uue pangamaja kilgendav peegelklaasist sein Kahtlemata oli ta siin varemgi viibinud . Ta tundis seda linna , polnud seda aga kunagi sellisena näinud . Iga repetav värvilaik krohviseinal , iga mädanenud räästaslaud , iga mõrane aken ... Meest haaras aina sügavam hämming , mis hakkas kahtlaselt paanikat meenutama . Tuleb ikka tõesti selle maja järel tänavanurk , kus suured kauplusevitriinid ? Ja siit edasi minnes avar haljasala ning selle taga terrasiitkrohviga majaga ? Kõik pidas paika . Nagu siis , kui sattud tagasi lapsepõlve mängumaale või kohtad paksuks ja lohakaks muutunud naist , kellesse noorelt armunud olid , ja sulle see äkki äärmise selgusega meenub . See soojus , lõhn , suudluse erutus , mis hinge nöörib ... Ei , neid aina vastu sattuvaid inimesi , kes kas päranisilmi vahtisid või jahmunult teretasid , Enn Sinivald küll näha ei tahtnud ! Tal polnud enamasti aimugi , kellega ta peaks kätlema , vastama lollakatele küsimustele - noh , sind ka näha , kuidas siis sina nüüd ... Näed , nii see läheb ! Ta tõmbas näo nahkjopi üleskeeratud krae varju , surus lõua vastu rinda ja lisas sammu . Ja nagu kinolinal kangastus ta kujutluses pikk mees nahkjopi ning viltsoniga , kes kiirel käigul ja langetatud päi mööda selle linna tänavaid ruttab . Oli siin kunagi elanud üks selline kodanik , muidu täiesti talutav tüüp , aga inimpelglik . Parasjagu häbematu , vaimukas ja omal kombel säravalt siiras , aga ikka vaid kitsas sõprusringis . Kõik , kes sellest väljapoole jäid , nägid vaid klišeed , maski ... Ega teda selle eest just eriti ei armastatud . Tänavat ületades ei saanud ta pilku vasemale heitmata jätta - kas autot ei tule . Ja mingi automaat registreeris temas mõtte - valged aknaraamid , värskelt värvitud , kardin ees ... Siit algasid madalad , maasse vajunud , sajandi vanused puumajad , aknad otse vastu kitsaid kõnniteid , upakil plangud , jõuetu agul . Siis äkki linna lõpp , ees garaažide read . Jalad viisid kohale , võti sobis ja sees oli tõepoolest potisinine Datsun Cherry , väheke roostes ja logisev , aga muidu täitsa ontlik Eesti rahvuslik auto . Akulaadija näpitsad klemmidele , viisteist amprit voolu peale , ja mees sulges värava ning kiirustas jälle omaenda varbaid vahtides linna , et maksta mõned vajalikud maksud ja süüa kusagil kerge eine . Tagasiteel oli ta ootuspalavikus nagu poisike . Mootor võttis hetke pealt hääle sisse . Mõned vajalikud tööriistad ja akulaadija istmete vahele , talvekummide komplekt tagaluugist autopärasse , uks kolakaga enda järel kinni , gaasi - ja ta veeres tõepoolest laia taeva alla , kus tuul pilvi ajas ! Ukse lukustamisel tõusis mehele valus klimp kurku , aga ta neelas selle vapralt alla ja juba ta sõitiski läbi nendesamade tänavate , ettevaatlikult ja pikkamööda , kuni linnaserval äkki kõvasti kiirendas , auto teadlikult libisema ajas ja selle uuesti õigeks keeras - ta valitses masinat ja teadis ette kõiki ohtusid , mis teda varitsesid , kui ta viimasel piiril kurvi võttes tuttavale maanteele keeras . Enn Sinivaldile polnud vaja öelda , et see , mida ta teeb , on vastutustundetu . Inimene , kes mitte midagi ei mäleta , kes liigub kuude kaupa mingite nägemuste ja varjude teatris nagu mõnes Bunueli filmis , ei tohiks kipaka Jaapani autoga kihutada mööda talviselt libedaid maanteid ... Erepunane katus hakkas kaugelt eemalt esimesena silma - punane valgel , tema äsja lõpetatud saunakatus , saavutus , mis Enn Sinivaldi tiivustas . Ta oli seda suutnud , oli otsast otsani üksipäini viinud katuse alla terve uue hoone , tema , kes kahtles kõiges ja eelkõige enda mõistuses . Aegsasti hakkas ta kiirust maha meelitama , sest tundis , kui klaasjaks on novembripäike värskelt kinnisõidetud lumega tee võtnud . Oleks sümboolne , kui ta just kodutee nurgas enda esimesel sõidul katuse peale pööraks ! Millise rahu toob südamesse punetav õhtutaevas ! Taldade all sile ja hele kruusatee . Kahel käel soised heinamaad , siis mäepõndak , natuke kuusikut vasemal , paremal kullendav kõrrepõld . Koduste väljade vahel kulgev tee püsis tühjana . Mees , kes kandis vormirõivaid ja portfelli , astus mõõdukat sammu aina sügavamasse hämarikku vajuvas maastikus . Metsaäärses külas haukusid koerad . Tasane tuul tõi kusagilt pannkookide lõhna . Üksik hobuserakend tuli vastu , kõrges koormas suvivili , mis kabjamütsude saatel tasa kahises . Seegi lõhnas tuttavalt ja rahulikult . Sonist varjatud nägu keset vilja ei tundunud tuttav , ka mitte hääl , mis ohvitseri tervitusele vastas . See polnudki tähtis . Siin ei kõndinud inimene teisest kunagi vaikides mööda . Nii ka siit mitu aastat eemal olnud mundrikandja . See oli noor aga tõsimeelne , heledat verd mehenägu , piklik , kõrge laubaga ja kitsa sirge ninaga . Temast õhkus usaldusväärsust ja teatavat idealismi . Temasugused osutusid suures sõjas parimaiks sõjameesteks , nagu lähiaastal selgumas oli .. Tee pööras sumbküla vahele . Tundus , nagu riivaksid lausa küünarnukkidega väravaid ja planke . Lõhnas lüpsisoojast piimast , oli kuulda sulgudes ruigavaid sigu , kusagil puristas hobune ja kaapis kabjaga maad . Koolimaja jäi teest pisut eemale , kõrge kuuseheki varju . Selle aknais oli paar lambituld , kuid välisuks oli juba riivis . Ohvitser taganes muruplatsile , otsis kohta , kus taeva peegeldus klaasil ei segaks , nägi läbi õhukesest pesuriidest kardina inimkogu kirjutuslaua taga istumas . Ta sirutas pika käe üle lumemarjapõõsaste ja koputas klaasile . Inimene tõusis laua taga püsti , ulatudes nii üle kardina nägema , ja hetke pärast avas ta ukse . See oli vanem mees kindlasse lahku kammitud juustega , pika lihava nina ja väikse püstvuntsiga suu kohal . Igale tänapäevainimesele oleks ta meenutanud seda Hitlerit , keda praegune maailm tunneb dokumentaaalkaadreist ja kellel polnud kuigivõrd pistmist selle reklaam-Hitleriga , keda kujutasid ajalehtede retušitud fotod , plakatid ja postmargid sõjale eelnenud aastail . Hitleri moodi mees ulatas noorele ohvitserile sõnatult käe ja viipas ta järgnema . Nüüd istusid nad koolijuhataja töötoas , ajasid viisakusjuttu ja neile tõi teetassid noor , mehega võrreldes lausa tütarlapselik abikaasa , kelle pilk ukselt tagasi vaadates naerusena leitnanti tabas . Mehed arutasid midagi paberite juures ja koolijuhataja avas kirjutuslaua tumba alumise sahtli ning asetas ametipaberid hoolikalt kausta vahele . Avanes elutoa uks ja kaks noort naist tulid juteldes töötuppa - juhataja abikaasa ja keegi tundmatu , kena ovaalse näoga ja kaunis kõrgete ning tihedate kulmukaartega šatään . Naised olid juba välisuksel , kui juhataja märkas ja nad tagasi kutsus - ta tahtis nimelt tutvustada , nende kooli kunagine kasvandik , leitnant ... See oli kuidagi rahutu ja sügavalt uuriv pilk , mille koolipreili noore ohvitseri näole unustas . Kätlus vältas ehk pool sekundit kauem , kui viisakus nõudnuks . Siis väljus tüdruk , kadus koolimaja koridori , ja minema hakkas ka leitnant . Hiline õhtu oli muutunud soojaks ja sumedaks sügissuve ööks . Lõhnas kodu järele . Ja kodu see oligi - koolilt Vanajuhanile polnud enam kilomeetritki . Laudu seina taguv Enn Sinivald peatus hetkeks , hingas läbi nina sügavalt sisse ja ohkas . Iga kord , kui ta oma ümbruse unustas , leidis ta end mingeist mälestuse- või nägemuse pildiridadest , mida ta muigamisi ise videoklippideks nimetama oli hakanud . Niisiis nägi ta ära omaenda vanemate esimese kohtumise . Ja ükski jõud ei veena teda siitpeale , et see polnud just täpselt nii , et Kaitseliidu ohvitser tuli koolijuhatajale , kes ühtlasi oli mingi kohalik ülemus , ametipabereid tooma , et vana Ellami proua Loori jõudis preili Meedi Välile kiiresti sosistada ja nad suundusid koos töötuppa , seda piltilusat poissi üle vaatama ... Nende inimeste poeg vangutas kuuskümmend aastat hiljem pead . See huvi viis tolle õpetajapreili viieteistkümne aasta pärast surma koos oma esimese lapsega , teadis see mees ja oskas selle peale vaid pead vangutada . Käed hakkasid esmalt kirvendama , siis hullusti valutama , kuni see kõik lõpuks tuimuseks muutus . Enn Sinivaldile oli savitöö täiesti võõras . Veski raamatut ei saanud ta käsi vahepael pesemata-kuivatamata ka lapata . Mõnelegi küsimusele tuli endal vastus leida . Aga edasi ta toimetas ja korsten kerkis lae alla , siis pööningul katuseni , kuni lõpus tuli mehel jäisele harjale turnida , et ülemine ots talvetuule ja taeva käes valmis laduda . Järgnenud päevadel kiirustas mees ajutise ahju kallal . Ruumis oli võimatu jätkata , kuni sooja sisse ei saa . Lõpuks ometi tõi ta kuivi laaste ahjusuhu ja murdis kohmetunud sõrmede vahel tikke . Väike tulekeel noolis puitu , sirutus , levitas pahvaku suitsu , see ringles koldes , tikkus uksest ruumi , leidis aga siis teise tee ja suundus veendunult korstna poole . Sellel pealelõunal ta enam tööd ei teinud , pani aeg-ajalt uusi peeneid halge tulle , küttis uut kollet aeglaselt ja ettevaatlikult kuivaks , hinges see nimetu võlutuse tunne , mis inimolendit alati elusa tule juures valdab . Isegi Muri tuli temaga ruumi , kuhu ta seni siseneda peljanud oli , heitis mehe jalgade ette ja vaatas pika pilguga praksuvaid kuuselauaservi , mida peremees koldesse lisas . Tuli toob mälestusi . Sauna eesruum oli täis auru ja märja savi lõhna , kuid läks pikkamisi soojaks . Ajaga võidu jooksnud mees andis endale voli jätkata üht mälestust , mille unenägu talle meelde oli toonud . Ta oli jälle viieteistkümnene , oli suvi ja nemad kahekesi seisid pargi võsastunud kaldal ning vaatasid ondatraid . Talle oli tulnud imelik kihu proovida seda peene kondiga ja kuidagi isemeelset ning kiusakat tüdrukut suudelda . Unenäos ei saanud katsest asja , sest samal hetkel oli nimekaim purjuspäi ta ukse taga lõhkuma hakanud . Aga asja ei saanud sellest ka tookord , ilmsi , ligi neljakümne aasta eest , sest hele rebestav müra laotus äkki suvekuminas pargi kohale . Sähvatas siniselt ja siis kaikusid pargiteed kajast . Heledaid piisku robises neile kaela . See oli pisitilluke pilv , umbes nii suur , et pea kohal hoitav supitaldrik oleks selle peaaegu ära varjanud . Aga see tõi ootamatu äikese , mitu üksteisele järgnevat välku siiasamasse lähedale ja kiiresti tiheneva jämeda vihma , mis pargiteede kohal pritsmetest loori moodustas . Naerust hingetud , tormasid nad mööda teid ja purdeid , kihutasid pärnavõrade all , kust neile esialgu veel kogu vesi kohe kaela ei pääsenud , lendasid üles vana mõisamaja esisest nõlvast ja sisenesid raskest tumedast külguksest hämarasse koridori . Just samal ajal keerati vihmaluugid täiesti lahti ja väljas hakkas kohisema ning ladisema . Tüdruk vaatas Ennule otsa ja näis tagasihoitud naerust võppuvat , tõsines aga samas , võttis natuke kõrgi , natuke uhkeldava hoiaku , kui nägi poissi võlvlagesid ja maalinguid tummal pilgul imetlemas . Enn oli koos isaga poole tunni eest siia sõitnud , keeranud suurelt teelt vanale paplialleele ja poiss oli ilušokis . Loomulikult oli ta ennegi näinud mõisaansambleid ja ka hoolitsetud parke , pügatud murusid , lillepeenraid ... Siin oli seda aga tavatult palju koos . Nad olid parkinud oma porise veoautologu kuhugi raudkivist müüridega lauda juurde , jalutanud esmalt mõisani , mille põllumajanduskooli sildiga uks suviselt lukus seisis , siis läbi allee elumajade poole , näinud eemalt inimesi ühe Volga juures sagimas ja küsinud lähikonnas luusiva jonnaka näoga tüdruku käest direktorit . Plika viipas auto suunas . Seal oli kaks nooremat inimest , tugev naine ja peene kaelaga , lausa poisikese moodi prillidega mees , ja üks vanem paar , kes valmistus ilmselt autoga ära sõitma - täiesti hallipäised mõlemad , naisel kõrge , lopsakas lokikuhil peas , kulmud ja huuled värvitud , seljas rangelõikeline oliivroheline kostüüm , mees heleda kohvi värvi pükstes ja valges tennisesärgis . Tema juuksed olid nooruslikult lühikeseks pöetud ja ta oli tervislikult ning reipalt päevitunud . Isa läks juttu tegema , Enn jäi aga tüdrukuga omaette , jäi teda vaatama ja püüdis midagi vaimukat või tarka öelda . Ta oli juba kuueteistkümneseks saamas . Teoreetiliselt teadis ta küll , kuidas naistega käituda tuleb . Aga ta ei saanud sellega kuidagi hakkama . Ja sisimas valvas tal väike külm hirm - äkki ta ongi selline , kes hakkama ei saa , kes ei kõlbagi selle nii enesestmõistetva kindluse ja blaseerumusega kirjeldatud mängu tarbeks . Millegi poolest pidid ju temasuguste hulgast esile küündima need jämedahäälsed , suitsu tõmbavad ja roppusi pilduvad elumehed .. Tüdrukut hüüti - tule , jäta vanaisa ja vanaemaga head aega ! Hõh ! tegi piiga ja viipas Ennu . Nad eemaldusid ja poiss ei tihanud küsida , on siis see moekalt riietatud mees tõesti tüdruku vanaisa ? Ennu maailma vanaisad kandsid lääpatallatud säärikuid , käisid enamasti kodurätsepa õmmeldud maavillastes ülikondades või hoopis hobusehigist haisevais tööriietes , neil olid läbihigistatud nokkmütsid , nad olid halvasti raseeritud , valjuhäälsed , koredad ... Nüüd kõndisid nad selle hoopis teistsugusest maailmast pärit näitsikuga siin lossis ja poiss ei suutnud imestust varjata . See kõik oli palju suurem , rikkalikum , vägevam , kui ta oleks uskunud . Mõneti ületas see isegi vene keisritele kuulunud Kadrioru lossi - ainust , mida Enn natukenegi tundis . Nad sisenesid mingisse ruumi ja see oli vähemalt päris tavaline klass - lauad , toolid , õppeplakatid ja tahvel , kaardikepid . Enn võttis neist ühe . See oli mingist heast , siledast ja tugevast puidust , vist vahtrast , puhtalt töödeldud , peen ja sihvakas . Ta tegi sellega vehklejate saluteerimisliigutuse - risti ja kaare . Naeru lõkerdades püüdsid nad võistu seletada lüpsimasina nisakannu ehitust , vehkides keppidega ja teineteisest üle rääkides . Äkki viskas tüdruk oma kepi peost , keeras selja , läks akna juurde , avas selle . Vihmajärgne värskus tungis tolmuselt umbsesse ruumi . Enn astus samuti akna juurde , hingas tüdrukule kuklasse . Haistis tundmatut lõhna . Kanarbikumee värvi , veidi sassis juuksed , kleidikaelus ja nende vahel kaela õlaga ühendav kaarjoon , õrnuke , peaaegu läbipaistev tükk tütarlapse keha . Piiga pöördus ja ta näol oli midagi raevust , ta haaras kaardikepist - anna , see on minu oma ! Nad nattisid sõnatult , läbi nina hingeldades . Enn tundis , et ei tohi midagi öelda , või ta riskib lõhkuda selle kummalise isekuste sõja . Kergelt muigav üleolek ei lubanud tal keppi kahe käega endale hoida , ta laskis piigal selle mitut puhku oma peost ära keerata , kuid haaras kohe sellest uuesti kinni . Nagu elu kaalul , rebis tüdruk seda enda poole , taganes , kuni koolilauale istus , pani jala vastu teist lauda toeks , siis teisegi , ja aegamisi järeleandev poiss sattus enese tahtmata seisma laual selili lebava , hingeldava , metsistunud silmadega tüdruku jalgade vahele . Temas märatses mingi must stiihia , mis nõudis seniste tõkete murdmist . Ta nägi kõhetuid reisi kadumas helesiniste siidist aluspükste säärtesse ja nägi nende sääreotste liitumiskohal poolläbipaistvat hallikat niiskuselaiku . Veel hoidis ta ühe käega kaardikepist , näol tarbetuks muutunud üleolev muie . Ta andis järele veel mõne sentimeetri , vajus ettepoole , oli peale langemas näost lõkendavale tüdrukule , kui kuulis isa ennast siitsamast lähedalt hüüdvat . Ta nagu oleks oodanud seda - välist jõudu , mis otsustavalt sekkuks ja päästaks ta olukorrast , milleks ta hingelt ikka veel valmis ei olnud . Ja seal see siis oli - majaesisel seisev ärritatud mees . Enn taipas - isa näeb küll teda , ei saa aga näha näitsikut , kes lamab selili laual , mis on akna allservast madalam . Ja hetk tagasi , siis , kui piiga veel laual istus , ei olnud isa päris kindlasti seal . Miks ta siis nii ärritunud on ? Nagu päästev valgusekiir juhtis poissi aim , et isa pahameel polegi võib-olla suunatud tema vastu . Ta laskis kaardikepi lahti ja nägi raevu tüdruku näol . Ta astus sammu tagasi , sinna , kus pidigi olema temasuguse koht , meeter eemal sellest neetud paigast , kus ühe naisinimese jalad kokku kasvavad . Plika näitas talle keelt . Oli näha - ta sülitaks , ta koguski selleks juba sülge , kuid ei riskinud end selle heliga reeta . Nagu segane taganes Enn ukseni , koridori , välja , palavasse ja hullusti lõhnavasse äikesejärgsesse maailma . Peast juhm , ronis ta parempoolsest uksest autosse ja isa käivitas , võttis nõksatades paigast , keeras teele . Tüki aja pärast pidi Enn talle meenutama vajadust käiku vahetada . Isa pidurdas ja kruusa kraapides jäi auto seisma . Miks me üldse sedapidi istume ? Nad said kahekesi auto juhtimisega päris hästi hakkama . Isal olid load ja Enn oskas sõita . Päris selgeks ei saanud isa seda tööd kunagi , kuigi tal hiljem tuli aastaid päevast päeva roolis istuda . Auto ei olnud hobune . Kui mõttesse jäid , võis see nagu juhm kraavi minna ja läbi kraavi põllule ja üle põllu kas või Soojärve välja . Aina pidid tal kallal olema , tegema seda , mille veoloom sinu eest ära teeks , kui loll ta ka poleks . Hobuseid isa tundis ! Ja iga kord , kui ta roolis mõne tobedusega hakkama sai , nagu äsjane pikk sõit käiku vahetamata , ei väsinud ta loomadele kiitust laulmast . Seekord aga vandus ta midagi omaette . Ja tema julgeb minule sellist asja rääkida ! Direktor , mitte see tennisesärgiga vanamees , vaid poisikese moodi prillnina , küsinud kaunis otse - hästi , kolhoos saab tõumullikad ja kool saab raha . Aga mida saab tema , kui tehinguga nõustub ? Ta pakub - tal on kuueteistkümne aastane tütar . Kolhoos vormistab ta suveks tööle . Ja kohtlasele farmijuhatajale seletas direktor kannatlikult - loomulikult pole tema tütar nende pärisori . Ta lihtsalt vormistatakse tööle ja saab suve läbi palka . Ja Enn , kes oli vahepeal juba lootma hakanud , vajus rooli taga sügavale istmepolstrisse . Kuradi pätt ! Minule , täiesti võõrale inimesele tuleb sellist asja rääkima ! Kelle ta mõtleb mu olevat ! Tegemist polnud muidugi mitte pätiga , vaid lihtsalt uue inimesega , kelle kasvatamine ju sotsialismi peaeesmärk öeldi olevat . Nemad , Sinivadid ei õppinudki seda ära . Vana Miilbaum , tsaarivalitsuse ajal sündinud ja Esimesest Maailmasõjast ning sellele järgnenust enda terve nahaga läbi kavaldanud , oli uues iseseisvas riigis kiiresti haljale oksale kerkinud ettevõtlik mees . Neljakümnendal , jälle suures Vene impeeriumis , oli ta osanud taas õigele toolile istuda , selle asemel et ennast ära küüditada lasta . Sellist ei ähvarda isegi mitte loodusõnnetus . Oma pojale oli ta väga palju kasulikke asju jõudnud selgeks õpetada . Ülejäänu eest hoolitses juba ta minia . Kolmekümne seitsme aastaselt oli prillidega kõrend juba mitu aastat suure kooli ja selle õppe-katsemajandi direktor olnud ja jäi sinna veel õige mitmeks aastaks , enne kui tarvilikuks osutus ametit vahetada . Üksvahe oli ta parteiinstruktor , siis tegi mingis põllumajandusinstituudis teaduslikku tööd , teemaks sigade kasvatus , mille kohta Valter Sinivald ütles - ise ei tea , kummast otsast siga sööb . Tal oli maja Nõmmel ja suvila Võsul ja alati auto , mille vanus oli alla viie aasta . Siis , ootamatult , hakkas ta öösiti karjuma ja ennast luku taha panema , väites , et teda tahetakse tappa . Selgus , et ta oli juba aastaid salaja joonud . Teda raviti kaua ja kuuldavasti elas ta veel , aga üksnes naise toel , invaliidina , praeguseks ligi seitsmekümne viie aastane . Aga selle kõige teadmine tuli Ennu jaoks aastaid hiljem . Peast kaunis segi , peatas ta auto kolhoosi kontori juures ja kobis koju , ronis lakka , viskus heintesse ning elas armastust läbi oma kujutelmades . Ega ta suud ei pidanud . Esimesel võimalusel rääkis Mihklile . Naabripoiss , kes viimase aasta jooksul oli võõraks jäänud , kes rääkis mehise häälega ja sülgas peenel moel läbi hambapilu , kuulas Ennu pihtimused ära . Nad olid metsalagendikul saadu heinu lahti löönud , kuivatasid neid , riskimata hoovihmade tõttu juurest ära minna . Ja Mihkel naeris tasa puksudes . Ah ise kohe tõmbas peale ? Sõber tahtis kõike täpselt teada , eriti seda , kuidas sinna tee läheb , kus see kool ikka täpselt on . Enn oli iga päev mõttes selle tee maha sõitnud . Tal oli koolist suveks Harkovi võidusõiduratas välja räägitud . Ta lootis end süsgisspartakiaadiks vormi ajada . Tema trenniotsad ulatusid kaugemalegi kui see papliallee , aga sisse ei pööranud ta sinna kordagi . Ta ei suutnud kujutleda , et kohtab tüdrukut veel kord . Mida ta ütleb ? Mis ettekäändel ta sinna on sattunud ? Ei saa ju öelda , et ... Nii ta siis tallas raevuselt pedaale ja tuli laibaks aetuna õhtul hilja koju . Küla vahel ta võistluskumme lõhkuda ei riskinud , veeretas ratast käekõrval . Ühel sellisel õhtul kuulis ta Mihklit tagant tulemas - tema logiseva voki kriuksat-plõnks , kriuksat-plõnks . Linnaülikond - kaherealine valge niiditriibuga sinine - seljas , hele päevasärk ja lipski lõua all , jõudis naabripoiss tema kohale , vaatas talle lähedalt otsa , vistrikuline , laianäoline , ninaalune kuivast habemekraapimisest natuke punetamas ja sellel punetusel higipärlid . Ja nagu hajameelsusest veidi hilinedes ilmus sellele näole lai ja laisk pilkeilme - oled ikka loll küll ! Ütles ja vajutas pedaali , nii et kumm poriligasel teel tühjalt ringi lidises . Kadus tüseda selja õõtsudes juhtraua kohal . Enn mäletas , kuidas tal korraga koorem seljast vajus . Oli kurb , aga rahulik olla . Mihkel uskus vist seniajani , et paremini tal minna poleks saanudki . Oli see järgmine või ülejärgmine kord , aga varsti oli ta vahel ja astus sellessamas tumesinises ülikonnas laua ette , mille taga seinal kullatud kipsvapp ilutses . Eesti Nõukogude Sotsialistliku Vabariigi nimel ... Niisugune ei saanud ometi Miilbaumide väimees olla ! Tuli Kehtna kool , kolhoosiesimees kahekümne kahe aastaselt . Paari aasta pärast , sellelt kohalt maha võetud , majavalitseja , ALMAVÜ instruktor ja nii edasi ja nii edasi ... Vahepeal oli ta ligi seitse aastat Enn Sinivaldi otsene ülemus olnud . Oleks ta seda olnud Ilmata ja tolle isata ? Mees istus süte paistel ja muheles omaette . Niisiis olid kõik nüüd läinud . Irvakile jäänud uksest oli kuulda , kuidas sõdurisaapad mööda maja koridore ja treppe trampisid . Kusagil klirises klaas ja seejärel oli kuulda riiakat naishäält . Karedalt käratati midagi vastu . Ilmselt , et mis te , kuradi pätid , lõhute , mina pean pärast teie järel kasima ! Ja habetunud soldat - mis sa , sakste lirva laiutad oma suumulku , rahvas on nüüd see , kes siin majas käsutab ! Lüheldane , kõrgete põsesarnadega ja väikese vuntsiga mees seisis endistviisi , vintpüss kaenlas , ning vaatas tuhmides tuledes linna . Magamistoa avatud aknast sukeldus vaade õõnsasse tühjusse . Aimamatus pimedusekoopas oli kusagil sügaval kitsuke mäkke kerkiv munakivisillutisega tänav ja selle taga kohe linnusemüür . Selline see tuba siin oli , kui nad siia sisse rüsisid - väike öötuli lambis , põrandale heidetud sulgtekk , ohvitserikuub vaid üht õlga pidi toolikorjul , teine käis maas vedelemas , epoletinarmad ööõhu käes tühjalt tilberdamas . Samas kõrval korsett ja roosad siidtikandiga toasussid . Tõmbetuul oli kõik magamistoa lõhnad - ihu ja hirmu , pumati ja lavendli peaaegu olematuks tuulutanud . Revolutsioonisoldat pigistas püssikaba . Nagu jäljed kaotanud jahikoer oli ta valmis loobuma , pöörduma tagasi küttide juurde . Kuhu võisid kaduda läbi selle akna ta vanaisa pojapoeg ja tolle proua ? Ei saanud nad ju laskuda siit nagu lauglevad linnud kuhugi linnamüüride taha . Polnudki ehk päris võimatu ronida lausa paerünga servale ehitatud maja aknast välja ja sealt varbaile tuge otsides piki seinaveert eemale turnida , jättes öised külalised pika ninaga . Onupoeg võinuks sellega vast isegi hakkama saada , aga tema verevaene proua , kes isegi suvises aias alati ehmunud ja õrnuke näis ? Siin olid nad olnud , teadis Meinhard Sinivald . Tema enda lihane õde oli oma kehaga ust kaitsnud , kui teenijate poolelt sissetunginud soldatid sakste ruumidesse minna püüdsid . Mine ära ! oli Meinhard Liisele öelnud ja Liise , suur ja roosalt trulla oma öösärgis , käed puusas ja silmad vihast pilkumas , oli äkki venna jalge ette põlvitanud - asi , mida mitte ükski Sinivald eluilmaski tegema võimeline ei olnud . Ta oli haaranud mehe soldatipindedesse mähitud jalad kaenlasse , nii et teine taarus ja seinalt tuge otsis . Sa ei tohi , Mennu , issand ! Sa ei tohi , proua Lote , mõtle , proua ... Läinud need saksad igatahes selle ajaga olid . Maja otsiti läbi , kuni Sinivaldi Meinart magamistoas seisis ja viha haudus . Nüüd vahtis mees ringi , kuulis semusid maja alumisel korrusel meelt lahutamas . Tema , keda ta enda onupoeg taga oli ajanud , kelle naist koos vastsündinuga mõisarehes surnuks külmutada püüdnud . Ta tundis äkki enda viha haihtumas ja asemele tekkis midagi imetluse ja uudishimu sarnast . Ta vaatas väheses valguses seinal rippuvaid pilte . Need olid nagu peente joonte siuglevad mustrid , mis kokkuvõttes kujutasid lilli ja liblikaid ning üks neist , otse laia voodi päitsis , paradiisiaeda . Ainult et piibliloo raamatusse küll sihukest pilti poleks pandud . Alasti Aadam hoidis alasti Eva ümbert kinni ja mõlemad olid patuste nägudega . Madu polnud kusagil . Meinhard Sinivald uuris seina katvaid tammelaudadest vooderdisi - palju peenemalt nikerdatud , kui mis tahes tuttava tisleri tehtud kummut eales . Need laudvooderdised , mis krohviseinu mehe kõrguseni katsid , läksid voodijalutsi vastas üle suurteks kapiusteks . See kapp oli siia sisse ehitatud , sest ei uksest ega aknast poleks ta läbi mahtunud . Ka selle päised ja ukseservad olid siuglevaid ning kentsakaid , taimelehte meenutavaid nikerdusi täis . Läbini puhas tamm , mõtles soldat . Üks uks oli irvakile jäänud ja sellest oli näha , et ukse paksus oli kindlasti oma poolteist tolli või rohkem , nikerdis veel lisaks . Aga see oli ju ometi selge , et tisler seda ukse enda lauast polnud lõiganud , vaid salapulkade ja liimiga pärast peale liitnud . Aga siiski - miks oli see uks irvakil ? Kui nad tulid , siis see ei olnud päris kindlasti nii , kõik uksed olid ilusti kinni olnud . Ja mehel oli äkki naljakas tunne - kui nüüd armas onupoeg ... Sõrm võis tal ju päästikul olla , aga allkorrusel loobiti parajasti lauanõusid vastu seina ja rämedad hääled kuulutasid , et puhveti kallal on käidud . Soldat astus taaruval kõnnakul akna juurest eemale , möödus poikvel uksest , andis sellele püssikabaga hoobi ja väljus magamistoast , laskus trepist alla , et kamraadidele aru pähe panna ... Mina vähemalt sinu naist ja lapsi ei puutunud , võis ta aastate pärast öelda . Sellessamas linnas , samasuguses sopases öös , üksnes palju heledamate tulede all , ümmarguselt pool aastasada hiljem ... Nad tulid kusagilt kolmekesi , teel kuhugi , ise eesmärki vist teadvustamatagi , lasksid oma teismeliste hunditraavi - noorusest , rahutusest ja liikumisvajadusest aetud sihitut kiirkõndi , need kolm hiljutist maapoissi , kes linna kitsust taluda ei suutnud . Kusagil Pelgulinnas vist , mingi nurgapealse poolkeldripoekese juures tõukus seina najalt , astus poiste teele tumedas mantlis naisekogu . Võti näpu otsa pistetud , pesemata juuksed salkudena nägu raamimas , kähistas ta Ennule alkoholiauru näkku . Kolmekesi olete ? Tehke pool hunti , võta poisid kah kaasa , mul on võti . Ta ei suutnud siiani taibata , mis juhtus , miks ta äkki Kalju ja Oti haardes rabeles . Ta oli küll pikk ja õlakas aga needki vennad olid heinu hangunud ja sõnnikut koormasse tõstnud . Ennu lohistati tagasi , ta kingakannad vedasid kaks pikka vagu kõnniteed katvasse ligasesse kihti , mis oli lihtsalt uduvihmast niiskunud tänavatolm , kuid näis sümbolina , kuni haisev ja kähisev naisolevus oli nurga taga pimedusse kadunud . Tahad pulkade taha minna ... ähkis Kalju . Segi läksid , ah ? Ta ei küsinud semudelt , mis siiski juhtus , et nood talle sedasi käed külge ajasid . Ta vappus raevust ja räuskas sõimata , aga see oli juba järellainetus . Kõik teadsid , et Enn Sinivald on ohtlik vaid seni , kuni ta näost kaamena tumm on . Kui ta juba kord sõimama pistab , siis ta enam ei löö . Enn ei saanudki täpselt teada , mida ta siiski tegi ja miks see agulisopast välja ujunud naisejätis ta endast välja ajas . Ühtäkki ta lihtsalt tundis end kaalutuna ja viskus ettepoole . Miks , ei teadnud ta isegi . Kas või parimale sõbrale vastu kaela anda polnud sellises olukorras tema jaoks mingi küsimus , aga naisele ... Vaevalt ! Vikerpuur , mõtles ta . Iga kord , kui selle pihku võttis - vikerpuur . See oli talle mingist teatmeteosest silma jäänud . See pikispiraalset teokarpi meenutava teravikuga väike käsipuur , mille terase haljusele oli karastamine kauni indigosinise leegikujulise jälje jätnud . Ajast ja arust olid need Vanajuhani tööriistad . Mitu inimpõlve kasutuses olnud . Kaasaegne drell oleks palju kiirem olnud ja vähem oskust ning jõudu nõudnud . Enn Sinivald teadis , et peab endale mõned riistad muretsema . Aga ta lükkas seda ostukäiku aina edasi . Vaevalt , et üksnes kitsidusest . Talle meeldis osata ja talle meeldis hoida peos puust käepidet , mis oli pihkudest läikima kulunud , soojalt kodune ja omane . See oli nagu käesurve läbi kalmistukamara . Ta mäletas üksikasjadeni , kuidas nad vanaisaga seaaiale uut väravat olid pannud . Kesik , pahanduse põhjustaja , istus siinsamas ja vahtis töntsi uudishimuga pealt , hallid silmad ripakil kõrvade alt paistmas . Näis , et ta püüab aru saada ja meelde jätta , mis moel ta kapsasse kippumise tee nüüd tõkestatakse . Siga oli vast nelja-viie kuune . Poiss oli kuue- või seitsmeaastane . Ta otsis neil aegadel pidevalt vanemate inimeste lähedust . Oli vana Meinhard , mis ta oli , äge ja tihti karmilt käre , aga kui poiss töö juures abiks tikkus , oli vanamees isegi meelitatud , andis jõu ja mõistusekohast tegevust , ei tõrjunud eemale , kiitis koguni - kahe mehe läheb ludinal ! Hoia sina seda posti nüüd siit kinni ! Ta võttis puuri - sellesama vikerpuuri , mida tema küll käsipuuriks kutsus , surus keermestatud teraviku posti koredasse pinda ja keeras . Kuiv , murduv laast hakkas keerlema . Puuritera keerud näisid postist välja kasvavat , mehe käe poole ronivat , samal ajal , kui teravik hoopis sügavamale kaevus .. Üks auk sees , mõõtis Meinhard obaduse järgi teise augu asukoha . Puur oli jällegi keerlemas , kui nad tulijat märkasid . See oli linnamoodi riides mees , kaunis pikk ja kõhetu , kaabu kuklas , hall vihmamantel seljas , selle all pruun ülikond , isegi lips ees . Viigitud püksid ja pruunid kingad . Pruun tahvelnahast portfell rippus käes . Mees avas selle nikeldatud lukud ja päris vanaisa nime . Iseloomulik - ta ei teretanud . Jäi lihtsalt seisma ja võttis mingid paberid ning küsis nime . Sinivald , Meinhard , Reinu poeg . Iseloomulik seegi , et Meinhard ei katkestanud tööd . Külas oli viisiks , et iga jutule tulnu puhul käsilolev eemale pandi , anti teisel oma asi rahus ära rääkida , visati nalja , vastati asjalikult , lepiti kokku ... Seda ei tehtud kunagi üleõla , muuhulgas . Võõras hakkas rääkima ja Meinhard jätkas tööd . Rahvamajanduse taastamiseks võtvat riik laenu . See on võidulaen ... Puur kriiksus , laaste langes virtsasele maapinnale , kesik vidutas silmi ja poiss kuulas ning püüdis tasa hingata . Talle näis , et kui ta väga tasa hingab ning ennast ei liiguta , võib see kõik temast mööda minna . Ta kartis vaistlikult seda portfelliga meest . Iga teadlik kodanik tellib ... Selles asjas miskit kahtepidi mõtlemist olla ei saa . Meinhard pistis obaduse läbi posti puuritud aukude , pani tangisaba teraviku toeks ja lõi harude otsad tagasi ning tagus kirvesilma vastu obadusekaart hoides tagasilöödud otsad hoolega puusse . Võõras kogu aja rääkis . Mis ma siis kirjutan ? Meinhard tõstis uue värava hingedele ja proovis haaki . Siis võttis ta klotsi ja passitas seda hingetapi kohale , vaatas , et värav sellest ilusti üle käiks , ja lõi klotsi tõkkeks hinge kohale posti külge . Ka parima tahtmise korral ei saaks siga väravat hingedelt enam maha tõsta . Kui palju sa siis tellid ? Võõra hääl hakkas kiledaks ja valjuks minema . Mis numbrid ma siia kirjutan ? Null ! ütles vanaisa ja hakkas aia kõrgenduseks lauda valima . Sa nigu ei kuulegi , mis ma räägin . Ükskid ei saa , et ei telli . Mina kuulen küll , aga sina ei kuule , lausus Meinhard Sinivald . Ma ütlesin - kirjuta null . Nüüd võttis võõras pikemalt sõna . Selles olid koos patriootiline kohus , kulakluse likvideerimine , sabotaaž , rahvavaenlane ja lõpuks Siber . Meinhard Sinivald ei paistnud kuulvat . Ta oli vana , lühikeseks kulunud piidega hangu võtnud ja puistas sellega õlgi sea asemele . Võõras nööpis sel ajal kiirustades oma vihmamantli lahti . Ta käsi ronis kuhugi parema puusa kanti ja tuli sealt esile revolvriga . Paneme siia kirja , näed , kirjuta alla ... Kohe , kurat , ma ütlen , või oled homme kõige täiega rongis ! Vanaisa keeras end võõraga silmitsi . Seasõnnikune hang kerkis ta pea kohale . Nii nad läksid , pruunides kingades linnamees ees , vasakus käes lahtiste lukkudega portfell ja paremas nagaan , vihmamantli hõlmad nagu linnutiivad kahel pool lennus . Ja vanaisa järel , säärsaabaste müdinal , löögiks tõstetud hang pea kohal . Läbi õue ja välja mööda taluteed , siis nurka lõigates , hiireherneis takerdudes kruusateele . Metsikus minekuhoos ninali kukkumas , kihutasid mehed , kuni kergemates jalavarjudes ja hirmust aetud asjamees minema sai . Vana räuskas ja sajatas , viibutas hangu ja sülgas . Ta tuli , korjas tööriistad sõnatult kokku . Saatku , kurat , või lasku maha ... Ta sülitas , marssis tahakambrisse asemele ega tulnud sealt kaks päeva isegi sööma . Kõige kummalisem , mõtles Enn selsamal voodil und oodates - vanaisa jäeti rahule . Hiljem ta küll mingi koguse neid raharöövimise pabereid siiski tellis , aga esialgu , neil kõige karmimatel aegadel , ei juhtunud temaga midagi . Ometi piisas vahel vaid valel kohal muigamisestki , kui juba viidi . Need olid isekad inimesed , need Sinivaldid . Nende seljad olid paindumatud , ja kui miski neile ei meeldinud , kui see ei vastanud nende arusaamisele maailma heast korraldatusest , siis kippusid nad märatsema . Ta sai kõigest sellest aru , aga ta polnud võimeline seda mõistma , olema hingelises kontaktis omaenda lähedastega ja isegi mitte iseendaga neist aastaist , kui ta veel tema ise oli . Kuidas ta ka ei püüdnud , ta ei suutnud saavutada seda hingeseisundit , milles viieteistkümneaastane poiss tädi näägutamise peale enesevalitsuse kaotas . Tädi Regiina oli oma mehest sõja ajal ilma jäänud . Tema õemees jäi üksi neljakümne üheksandal ja viiekümnendal tuli õe surmateade . Loomulikult polnud seda Ennule keegi otsesõnu rääkinud , kuid ta teadis siiski kuidagi - Regiina olevat pakkunud - temal on tutvusi , ta saab Valter Sinivaldile paberid organiseerida ... Ja kuidagi äraootavalt jääb siinkohal hääl õhku . Nad kumbki , ei isa ega Enn ei sallinud hästi seda linnadaami , põhjused jäägu siin mõistatamata . Mees teadis endale seletamatagi , mida sellisest kasvatusaktsioonist arvata . Ja poiss , kuigi ei mõistnud seletada , tundis seda vaistuga veel palju selgemini . Aga miks oli selle peale vaja nii metsikult möllama hakata ? Paljusid muidki asju ta ei mõistnud , aga jättis need küsimused endale targu esitamata , ainult üks ammune lugu varitses unustuses ja alateadvuses ning , kui siis meenus , polnud tal selle jaoks parajasti vastumürki käepärast . Mees oli hakanud pikkamisi oma elu siin talus sisse seadma . Nagu Augeiase tallides , leidus siin igal sammul põhjatuid kultuurikihi ladestusi , mille kallale temal , kelle mälestusi need leiud aina kergitasid nagu lendmuda soojärve põhjast , oli raske ja ohtlik minna . Ta ei püüdnudki kohe ja korraga põhjalikule rookimisele asuda . Ta avas mõne ukse , tõstis lauale albumi või karbi , leidis sellest tolmunud nööpe , suitsupitsi , murdunud sulepea , pappraamis aegadetaguse foto , ta vaatas , pani prillid ette ja süvenes - võõrad näod , halvasti istuvad riided , juhmivõitu ilmed , vaene külakoht , kaevuvinn kaldu katuste vahel , noored puud seal , kus mälestustes oli olnud kõrge pärn ja kus nüüd polnud enam vundamentide künkaidki alles ... Mingi matusepilt , tundmatud näod ... ja äkki - see on ju Meinhard , ja tema kõrval peab olema ta vend , mitte teiste-Roobe , vaid Hartvig , külarätsep , kes arusaamatult maanteel ära tapeti , kusagil Ennu jaoks muistses ajas , kahekümnendail . Ta pani foto käest ja käsi kobas uue eseme - see oli kirvekujuline metallitükike , midagi tinahalli ja rasket , ja äkki elustus mälus viiekümne esimene aasta , MTJ-i linttraktor , mis kõige kibedamal künniajal siinsamas õuel remondis seisis . See tilluke kirves oli ta enda vestetud pehmest laagriliuamaterjalist babiidist . Ja hetke pealt seisis tema kõrval keset külma ja tuulist maipäeva kananahal säärtega Mihkel Veiert , tark ja iseteadlik suur sõber . Ja see alailmne nääklemine , mis tal traktoristidega käis , üks munade maha võtmise jutt , kuni need õlised mehed poisi kinni nabisid ja sepapajas alasile istuma tõstsid . Enn mäletas - ega ta ei uskunud , et nad Mihklile midagi teevad , kui nad ta püksid rebedile võtsid ja metsikult vasturappiva nutuähmis poisi kotikule noatera vajutasid ... Solidaarsusest aitas ta laudalakas , kuhu sõber töinama jooksis , kaasa kiruda . Nad olid Mihkli riided oma õliseid käejälgi täis plätsutanud ja see polnud muidugi ilus tegu . Loomulikult oli eriti see üks , Sapka , nagu seda hirmkasimatut masinameest kutsuti , jõhkard ja loll . Aga omaette arvas Enn , et ega ei oleks ikka maksnud onu Sassi hinnanguid meestele nina alla hõõruma minna , munadevõtmisest hoopiski rääkimata . Ja samas kangastus talle ka Sapka nägu , kui see tema juurde kummardub - ütle , ah , see sinu kambajõmm , selle paps on see suur punane Sass , mis ? See oli räägitud vaikselt , ainult omavahel . Korraga polnud õline ja habemes traktorist enam lollakas ega mölakil . Ta silmis oli uuriv , kaine ja valvas pilk . Tead sa , mis ta on ütelnud ? Kas ta minust midagi räägib , ah ? Mida ta võis vastata ? Sellist näitlejat polnud sellest Sapkast kindlasti , et ta , olles sihilikult lolli mänginud , nüüd veel omakorda petta võiks . See mure oli siiras , teadis poiss . Ta vastas vaid mühatades , noogutades ... Nad usaldasid teineteist . Aga muidugi - pidi ikka inimesel häda käes olema , kui kaheksa-aastase lapse käest küsima läks ! Polnudki rohkem , kui üks eestiaegne allohvitser , teadis Enn Sinivald nüüd . Rabajate käest jooksu saanud ja mängis lolli , kuni kuuekümnendal passirežiimi rikkumise eest aastaks pulkade taha pandi , oli tal midagi rohkem hingel või ei , seda Enn ei teadnud . Sellised lõksud varitsesid igal sammul , kui talu lõputuis laekais tuhnisid . Kuidas oleks siis neid rahumeeli tühjaks valada ja tolmust pühkida saanud , puhtad paberid sisse , et uusi mälestusi koguma panna ? Vanadki olid lõpuni läbi valutamata . Mustast poleeritud puust laegas , sees roosipuuvooderdis . Dokumente , loteriipileteid , ajaleheväljalõikeid . Üks hõbesõlg , merevaigust suitsupits , mansetinööbid , tilluke mattklaaasist lõhnaõlipudel ja kaks hõbejat , pehme siidpunutisega ja venivat rõngast - varrukakummid . Nendega oli seotud mingi valus mälestus , taipas Enn Sinivald . Ta heitis need kõrvale . See oli mingi kingitus isa sünnipäevaks . Neil aegadel olid moes igasugused garderoobitäiendused . Mehed kandsid sokitrippe , pükstel olid küljes erilised pandlad - nallid , millega neid keha järgi parajaks sai teha . Ja päevasärgi varrukate jaoks olid välja mõeldud kummirõngad - tõmbad need peale ja saad varruka pikkuse parajaks sättida . Nagu traksidki . Aga kui trakse veel keegi vahest kandis , siis ... Uks läks lahti , Mehis astus sisse . Mis roostehunnik sul siin õues lösutab , nõudis poiss kurjalt , selle asemel et teretada . Isa kaalus hetke , mida temaga teha - mängida lolli , käratada vait , olla alandlik ? Datsunit polnud poiss kunagi sallinud , mäletas ta . Aga see käredus praegu on muust . Muidugi on ta mures . Teise grupi vääriliseks tunnistatud vaimne invaliid ei sõida autoga omapäi ringi , selge see ! Enn ei teinud teist nägugi . Küsis hoopis , kas poiss kohvist hoolib . Mitte poja küsimus , vaid miski muu häiris teda praegu . Ta oli millelegi jälile jõudmas olnud , ja imelik küll , mingi erutuselaine oli mälust ette jõudnud . Poiss ei olnud tulnud joonelt töö juurest . Ta kandis valge tallenahkse voodriga nahkjoppi ja selle all mingit sportlikku vabaajariietust , mitte traditsioonilist pintsakülikonda ja mantlit nagu tavaliselt . Nöörsaabastega ja kottpükstega ning kasukjopis meenutas ta mõnd omaaegset polaarlendurit . Tema karm ja mehine olek olekski eeldanud midagi muud kui paberite ja rahaga õiendamist . Midagi rääkimata hakkas poiss sütele pliidi all pilpaid juurde laduma , sai tule üles ja pakkis välja grillprae koos röstimisrestiga . Tal oli kaasas ka pudel viskit . Tema olekus oli seda sirgjoonelist ja kiirustavat sihiteadlikkust , mis alati välja lõi , kui tal mõni asi viltu vedas . Alles siis , kui nad krõbedat liha sõid ja lahjendatud šoti puskarit rüüpasid , hakkas Mehis vaikselt kiruma . Tal oli hing täis kogu maailma peale . Enn lasi tal rääkida . Polnud mõtet inimesele nõu anda , kui ta seda nagunii kuulda ei võta . Kui ta juba teenib kuus kakskümmend viis korda rohkem kui Ennu pension , siis peab ta ennast ka sellevõrra targemaks . Pealegi pole keegi head nõu kuulates kunagi õnnelikuks saanud , vaid ikka siis , kui august , kuhu omaenese lollusest on sattunud , viimase jõuga välja rabeleb . Mis tal viga oli , seda isa teada ei saanudki . Vältimaks liiga pikka jorutamist , pakkus ta pojale hilisesl õhtul ka mõne pitsi valget viina ja lohistas ta siis ettetuppa diivanile magama . Ise oli ta samuti kaunis pehme , ei hakanud end koristamisega vaevama , rüüpas unerohuks veel napsi ja kolis teki alla . Vastu hommikut hakkasid teda kiusama unenäod , milles kogu aja kordus mingi korter - korkmattidega kaetud esikupõrand , kus ta kiirustamisi kingi jalga paneb . Selles esikus üks sein , kus ülal lae all on mattklaasist akende rida . Ja ta teab seejuures , et selle akendega seina taga on hämmastavalt ilus elutuba ... Ta ärkas , suu paks ja pea uimane , tõusis , keetis kohvi ja kaerahelbeputru , vaatas kindluse mõttes üle eestoa ukse . Talvine pimedus valitses akende taga . Köögist langevas valguses nägi ta vaid ähmast kühmu diivanil ja kuulis magaja hingamist . Söönud , istus ta köögis ja meeliskles . Muri oli oma hommikuse söögikorra kätte saanud ja aeles pliidiesisel sütepaistel . Aeg-ajalt tõstis ta koonu ja vaatas peremehele otsa . Temagi näis rahutuna . Ja siis see kõik tuli , hetkega kogu selgus öösel nähtud korterist ja eilsetest varrukakummidest . See oli kolmanda kursuse kevadel . Arvatavasti aprillis . Ta sisenes mingisse kõrtsi Raekoja platsi lähedal . Oli õhtupoolik , argipäev . Selles võrdlemisi kehvas urkas istus koos väike seltskond noori , nende hulgas mõned tuttavad . Ta kutsuti lauda . Tema oli siia sööma tulnud , need tegelased olid parajasti keskmist viinavõtmist lõpetamas . Kõik olid veidi seatud meeleolus , purjus aga vaid üksainus , kes kuklaga vastu seina toetudes kord ühte , kord teist silma sulges , ümbrust sihtis ja hooti häält tõstis . Ka üks tüdruk istus siin - heleroosas siidpluusis ja mürgikanistri värvi rohelises pihikseelikus , prillidega albiinoblond nähvits . Neid tutvustati , tüdruk oli Maia . Enn Sinivaldi meheeksam oli sel ajal ikka veel tegemata , aga enam ei pannud see asi teda endas kahtlema . Ta tundis kuidagi , et aeg on küps , avastas aina , et tüdrukud tunnevad tema vastu elevil huvi . Talle koguni meeldis selle asja võimalikku lahendust edasi lükata , valida selleks kedagi , kes ka seda väärib . Ammu oli aeg möödas , kui ta iga võimalust ära kasutada püüdis ja aina pika ninaga jäi . Seda enam blondiini hoiak teda ärritas . Too võttis algusest peale hoiaku - no mis te nüüd , kelleks te ennast peate ! Ennule polnud pähegi tulnud seda üsna kehva näolappi ja sinisuklikult maitsetut riietust mingil viisil sihikule võtta . Enamasti ta ei solvanud tüdrukuid . Seekord aga hakkas see selgelt temale suunatud agressiivsus nii vastu , et ta alateadlikult ootas , millal saab öelda - tänan , pass , mulle meeldib ise valida ! Arve makstud , lahkumas , leiti et keegi teine ei saa minna purjus kaaslast koju viima , kui üksnes Enn . Ja ainult Maia teadis , kus poiss elab . Talutada läbi kevadõhtuse linna hooti räuskama kippuvat joomavenda selle kuiviku piiga seltsis oli küll viimane asi , mida ta tahtis , aga keeldumiseks ei leidnud ta põhjust . Kesklinnast Tehnika tänavale võis valida kolme vahel - üle Harju- ja Lindamäe , üle Toompea või siis ringiga Balti jaama eest . Nad valisid viimase , kui pehmetele jalgadele kõige kergemini läbitava , kuigi Enn teadis ette , et endise Stalini monumendi kohal ootab neid ees korravalvurite patrull , ja mundrimehi ei ihanud ta näha , kui ta ka purukaine ja üksi oli . Lisaks kukkus talutatav pröökama , lubas juba kaugelt võmmidel pagunid maha tõmmata . Enn astus talle rinnutsi vastu , torkas oma vasema käe teisel kaenla alt läbi , kergitas käsivart küünarnukist ja pööras end minekusuunda ning oligi lärmaja käe seljale keeranud . Peale paari katset vastu rabelda , mille puhul Enn veidi jõudu rakendas , sai teine aru , et targem on vagusi olla , kui ei taha lasta endal kätt välja väänata . Praegu , kus ta seda siin köögilaua taga meenutas , tuli pähe , kust olid pärit need käsitsivõitluse võtted , mida ta valdas . Mihkel oli need talle lapsepõlves õpetanud , kelkimisi - näed , mina oskan . Aga Enn haaras need lennult ja peagi sai suurem poiss aru , et teine on kiirem ja osavam . Kust mujalt kui Pannküla Sassilt olid need Mihklil õpitud , nii siis otse NKVD-st . Korravalvurite patrulli ülem haistis juba kaugelt saaki . Käed seljal , hakkas ta jalalt jalale taarudes lähenema ja ta näole oli võimuka muigena kirjutatud küsimus - ah rikume korda ? Mis läbi Ennu pea käis , võis aimata - jätta teised sinnapaika ja sääred teha , oil tal ju komsomolist keeldumise tõttu koolis püsimine niigi viimase tuhande peal ? Või mida muud ta selles olukorras oleks veel välja mõelda saanud ? Ta polnud purjus , kuid lõhnad olid temalgi juures . Täieliku üllatusena astus aga Maia ette . Me viime ta ise koju , olge mureta , mingit korrarikkumist ei ole ! Mitte ta sõnad , vaid toon oli see , käskivalt enesekindel esinemine , mis miilitsavanema õlad longu vajutas . Et sellisel moel keegi üldse rääkida mõistis ja et see ka mõjus , oli Ennule suur ja põnev uudis . Seni oli tal aina pulss üles roninud , kui ta kas või kaugelt eemalt mingeid paguneid kohtas . Lapsepõlve hirmud olid liiga värsked . Kui nad joomavennast lõpuks lahti said ja Enn lihtsalt tulema tahtis hakata , selgus , et viisakas oleks ka daami natuke saata . Nimelt ei elavat ta üldsegi siinkandis . See vintske häbematus hakkas Ennu lõpuks huvitama . Käsutab võmme - noh , olgu ! Aga teda ? Millest nad tookord seal Snelli tiigi vallidel vihmaeelselt halli taeva all kõndides rääkisid , seda ta nüüd küll enam ei mäletanud . Tüdruk kasutas mõisteid , mis poisile mitte üksi tundmatud , vaid seni ka täiesti vastuvõtmatud olid olnud . Gosplan , büdžett , rentaablus , issand ise teab , mis veel . Ta õppis TPI-s majandust , oli lõpetamas , Ennust ligi viis aastat vanem . Tema enesekindlus ja asjatundmine olid hämmastavad . Poiss oli seni arvanud , et kogu see vene krempel on nõme ja määratud põhja kõrbemisele , käigu ta põrgu ! See oligi kogu ta arusaam majandusest . Nii , nagu siinmail nüüd tööd tehti , pidi kõik kõige kiiremas korras kraavi minema , milliseid loodusrikkusi röövmajanduse korras ka ära ei lagastataks , arvas ta , ja tema arusaama aluseks oli eesti talu töökogemus , mille ta ellu kaasa oli saanud . Piiga seletas talle nii mõndagi , olles poisi nördimuseks veendunud , et elu läheb aina paremaks ja targemat maailmakorda polegi olemas , kuid kriitikavaba polnud temagi . Mingit kuramaaži varjugi polnud nende vahel ja Ennule tuli ootamatusena , et kesklinnas hüvasti jättes Maia talle ettepaneku tegi uuesti kohtuda . Nad said veel mõnelgi korral kokku , jõid kusagil tassi kohvi või jalutasid linnas ning poiss oli sunnitud tunnistama , et need jutuajamised olid omal kombel harivad . Tema isemeelsus ja viis asjade põhjani minna ajasid ta vahepeal raamatuid uurima . Ta kippus vaidlema ja sai vastu kuhjaga argumente , millest jagu saamiseks pidi jälle pol-öki ja majandusgeograafia raamatuid lappama . Mitut puhku oli Maia jutus esinenud keegi literaat , kes kusagil väga üksikus paigas elavat ja keda Ennul oleks kasulik tunda . Lõpuks laskis poiss endale augu pähe rääkida . Oli juba suur suvi , juuni , kiire heinakasvu ja hoovihmade aeg . Nad sõitsid töölisrongiga , et kusagil Kehra-taguses teivasjaamas maha minna , ja võtsid üles rajaotsa , mis pidi literaadi eraklani viima . Maia käis ees ja teda ei paistnud üldsegi üllatavat , et seda rada polnud vähemalt sel suvel keegi kasutanud . Rohus , Ennu ees kulgesid ainult tüdruku jäljed . Võis ju olla , et sealt üksikust paigast käidi välja kuhugi mujale , mitte teivasjaama , kuigi poiss maastikuloogika põhjal selles kahtles . See oli üksik metsatöölise elamu keset suurt kuusikut ja lagendikul , mida juba ammu ummistas haavavõsa . Luitunud osmik oli täiesti ilmselt asustamata - ei kardinaid ees , ei suitsuhõngu , rääkimata rohtunud ukseesisest . Täie enesekindlusega avas Maia välisukse - see polnud lukus , siis ka siseukse . Ta nähtavasti ei eeldanudki , et siin hoones võiks inimest kohata . Ta ei koputanud , ei kõhelnud . Ennule näis see imelik - see viitas mingile hullusele või ... altvedamisele . Ruumis valitses kopituse raske lehk . Keset köögilauda seisid tühi pudel , tahmunud klaasiga õlilamp , hallitanud leivakonts , kõikjal hiirejugaraid . Enn astus tuppa . Seegi oli peaaegu tühi . Vana raudvoodi ja sellel rõskuselaikudega vatimadrats . Ja oligi kõik , kui mitte tähele panna mahajäetud pudeleid , konservipurke , pakendipabereid . Poiss pöördus , et küsida Maialt , mida sellest arvata , kuhu on siis too literaat kadunud . Tüdruk oli talle kuulmatult järgnenud ja lähenes avakäsi , näol naljakas kuutõbiseilme , silmad poolkinni . Oma prillid oli ta eest võtnud , need paistsid köögilaualt kätte . Enne kui ta arugi sai , oli Maia tal kaelas , ise suletudsui oiates nagu surmahaige . Nii see siis käib , mõtles Enn Sinivald tol pidulikul hetkel . Tal oli tunne , nagu näeks ta halba filmi . Meelsasti oleks ta kõik sinnapaika jätnud , kuid talle ei antud valida ja looduse ürgjõud tõmbas ta samas kaasa . Väljas oli sadama hakanud . Nad olid voodis , mille madratsist õhkus rõskust ja kopitust . Kumbki polnud tulnud mõttele päriselt lahti riietuda ja siin , kütmata , liigniiskes majas oli selleks ka liiga jahe . Enn mäletas senini seda taju - teatavat tuima rahulolu , et see nüüd lõpuks ühel pool on , ja samas pettumust . Kogemusteta mõlemad , pealegi vägivaldne tüdruk , kes kippus haiget tegema . Teeseldud kirg , teeseldud oiged , teeseldud lembus ... Müristas ja vihmatümin katusel muutis rütmi . Jumal vihastas , ütles poiss , ja tüdruk - Jumalat pole olemas . Kui neil lõpuks villand sai , kui nad ennast kasisid , riietusid ja tulekut seadsid , tundis Enn Sinivald midagi võõrastavat . Tüdruk oli endasse sulgunud , ja seda mitte kohmetusest või nukrusest , vaid selgest vaenulikkusest . Sellistes asjades ei olnud poisi vaist teda seni kordagi petnud . Märg rada leotas halastamatult kingi . Enn kahetses seda , sest kingaraha oli ta eelarves kuuks ajaks kolm rubla ette nähtud . Et tüdruk oma kõpsikutega läbi märja heina sumas ja sõnagi ei poetanud , vaikis ka poiss . Neil tuli marssida Kehrani . Sealt said nad rongile ja olid pealelõunal Tallinnas tagasi , teel vist sõnagi lausumata . Ta saatis Maia koduni ja seal kutsus tüdruk ta ootamatult sisse , esimest korda nende tutvuse jooksul . See siis oligi see korkmattidega eeskoda , kus mattklaasist akendega seina taga leidus hämmastavalt ilus elutuba - nagu näituseruum , siin polekski nagu elatud . Keset põrandat ovaalne laud ja selle ümber toolid , millede jalad enne põrandani jõudmist lainja kaare tegid - otsekui oleks vastumeelt maha toetuda . Klaasitud raamatukapp , selles sarjade kaupa kõik , millest poiss seni vaid unistada oli osanud , ja tohutult sellist kirjandust , millest tal veel aimugi polnud . Ja milline kapp see oli ! Toa otsaseinas , sügaval seinaorvas , mille see täpselt täitis . Orva lamedat võlvkaart jälgis ka kapi päisliist , kus väänlesid kummalised nikerdatud lilled . See oli nagu siia tuppa tellitud - ja seda ta muidugi oligi . Enn Sinivaldi peas hakkas kumisema võlusõna - juugend . Seni oli ta sellest vaid kuulnud . Ta tahtis mööbli kohta Maialt pärida , aga tüdruk oli ta siia üksi jätnud . Söandamata oma poriste püksisäärte pärast istuda , seisis ta keset parketti ja vahtis lolli näoga . Suurel vanaaegsel raadiol oli valgel pitslinal alasti naise kuju , vaid mingi linik üska varjamas . See kipsist naine oli ettepoole kummardunud ja sirutanud langetatud käe , nagu meelitaks linde peolt sööma . Uks käis , aga siseneja polnud tüdruk , vaid keegi vanem mees . Polnud kahtlust , see oli Maia isa - samasugune albiino , ainult mitte kuivetu , vaid jässakas ja tugev . Punetav , lühikese ülahuulega nägu , mis hambad natuke paljaks jättis , turris juuksesalk ja otse , kuidagi häirivalt otse ja veidi rumalalt vaatavad silmad . Tal olid laiad ülikonnapüksid , hele särk ja isegi lips ees , rusikasuuruse sõlmega lühike ja lai kaldtriibuline kaelaside , mis kõige muuga terviku moodustas ja oli nii stalinistlikult vanamoeline , kui üldse võimalik . See mees kandis varrukakumme , märkas Enn ja imestas endamisi , ikkagi ainus , keda tema näinud oli . Mees hakkas rääkima . Tal oli käre , koolitamata hääl , ta puistas sõnu robinal üksteise otsa . Seda kummalisem oli kuulda tema suust teksti , mis oleks nagu pärit olnud mõnest sajandivahetuse konversatsioonileksikonist . Noormees , ma pean teid paluma siit jalamaid lahkuda . Minu tütar ei soovi enam teiega kohtuda . Te olete ta täiesti lõplikult ära tüüdanud oma rumala ja ebaviisaka jälitamisega ... ja nii edasi , ja nii edasi . Ta ei saanud kingadeta lahkuda , ta kummardus esiku korkmatil , nööris läbiligunenud kingapaelu ja jutlus jätkus , kuni Enn end sirgu ajas ja vaatas ülalt alla sellele ehmatavalt valele mehele siin jõuka kodanlase heamaitselises korteris . Oleks see väljaviskamine täna toimunud , oleks ta ehk suutnud seda väärikalt võtta . Tookord kihutas ta alla mööda laiu paeastmeid , tänavale , kus uuesti sadama oli hakanud . Polnud kuhugi oma raevu suunata . See kuradi puine krõõt ! Ta vältis kaua seda vanalinnakvartalitki , pöörane solvumus ja häbi hinges . Kunagi aastate pärast proovis ta sinnakanti minna , et möödunut meenutada , küsida endalt , kas ta on üle saanud - ja kujuta ette , seda maja ei olnud enam . Tallinna vanalinnas ei saa ju suur kivimaja kuhugi kaduda , Enn aga ei suutnud seda leida , kuidas ta ka ei otsinud . See solvang oli teda kogu elu saatnud ja nüüd polnud võimalik ülesaamisest endale pidulikult raporteerida . Hiljem mõistis ta paljutki . Kuidas satub kaheklassilise haridusega mees korterisse , kus valitseb hea maitse ja jõukus ? Polnud vaja arvata , ta teadis . Ta teadis nüüd ka , kes see mees oli , sedagi polnud vaja aimata , tuli vaadata ajalehtedest pilte , millele ta varem oleks süljanud . Vanamees ise vaevalt üldse milleski süüdi oli , kui mitte arvestada tuhandeid inimelusid , mille kustutamises ta osalenud oli . Kõnealuses loos oli ta lihtsalt oma tütre tööriist . Polnud vaja aimata ka tagamaid - need olid selged . Enn ei saanudki teada , mis partisan see Literaat oli olnud , igatahes tema naistemaitses võis kõvasti kahelda . Kättemaksuks ei mõistnud see ilutu ja sarmitu tüdruk kinni püüda kedagi muud kui täiesti kogenematu seitsmeteistkümnese nolgi , kes omakorda maksis seda solvangut paljudele edasi , nagu see kord siin maailmas juba käib . Kõige üle võinuks muiata , aga seda meenutades oli ta uuesti tundnud metsikut raevumässu , mis ikka veel ei tahtnud leppida . Kui ohtlikult pinna lähedal see ikkagi oli ! Mehis tuli eestoast , pilgutas valguse käes silmi ning toibus pikkamisi . Siis pesi ta end ja istus sõnatult sööma . See polnud haige pea üksi , tal oli ikka veel hing paistes , just nagu eile õhtulgi . Niisiis polnud see ei väsimus ega tüdimus üksi , mis hea peatäie järel enamasti üle lähevad . Enn lasi tal rahus koheneda , enne kui juttu alustas . Poiss istus pudrutaldriku kohal külitsi ja kumaras , toetas laupa käele ja vastas ühesilbiliselt . On hirmsasti üle töötanud , väitis ta otsese pärimise peale . Sekretär on ka puhkusel . Hele sõitis Palma de Mallorcale päikest võtma . Ja isa noogutas - mida oligi tarvis tõestada ! Enn rahunes . See tõbi ei tapa , teadis ta omast käest . Mehiski vaatas lauale vedelema jäänud pappraamis fotot . Ilmselt on need vana-vanaisa matused , Rein Sinivaldi , esimese Sinivaldi Vanajuhanil , suure ja vägeva vanamehe , kellest räägiti legende , seletas Enn . Peaaegu muinasjutu-esiisa Villemi ja tema noorelt surnud poeg Oti järel oli Rein see tühjusest , nimetusest ja vaesusest kerkinud peremees , midagi vapikuju-laadset . Edasi tulid tema pojad - Robert , Hartvig ja Meinhard , tütred Liise ja Marie . Neist kõigist olid järele jäänud vaid tema , Enn , ja tema poeg Mehis . Roobe poeg Raimo oli Rootsis abiellunud , neil olid peres kaks tütart , mõlemad nüüdseks ammuilma eakad inimesed . Ka neil olid tõenäoliselt lapsed ja lapselapsed , aga Enn ei teadnud neist õieti midagi . Siin , tema vastas istus niisiis ainus suguvõsa jätkaja . Reinu pojapoegade elu oli sõda ära märkinud . Üks kaotas kodumaa , teine jäi aastateks pakku ja oli hiljem sunnitud vaikima . Tema , Enn , oli loobunud igasugusest mõttestki kuhugi jõuda , kellekski saada . Selle vankumatu eeldus - parteisse astumine oli tema jaoks enesestmõista vastuvõtmatu . Niisiis jäigi vaid see poiss , kes oli ka kiiresti kerkinud . Seda valusamini Enn tema ebaõnnestumisi kaasa elas . Naiste suhtes nõrk nagu ta isegi , mõtles ta pojast . Ta lamas pimeduses ja kuulatas pingsalt . Süda lõi kuuldavalt , silmade põhjas tantsisid punakad sädemed . Mitte midagi , mitte hiiresabinatki ei hakanud kõrva . Ta uskus , et see peab algama mingi tühise heliga . Kusagil pudeneb tükike krohvi ... Või sabiseb liiv . Ja seejärel on vaikus nagu praegugi . Siis käib naksatus ja midagi rasket langeb tümpsudes . On kuulda varisevate kivikeste veeremist . Teda olid aina häirinud unenäod , kus ta ronis mööda mingi öise katedraali võlvlagesid ja kuplistikke . Tolmu , tuvisõnnikut , siis väljumine pehastanud luugist tornilaele , turnimine pudeda krohviga müürikaunistustel . Paksu rohelise vaskoksiidiga kaetud plekitahvlid , niiskusest ligedad katusepinnad , millel on ohtlik ronida . Suure öise linna hallikalt kumav taevas , mis ealeski ei tunne pimedust . Kõik maine ja igapäevane all , kõrgusevalu tekitavas sügavikus - kauged tänavahääled , autotulede lõputu vool . Ja sadamas plinkivad tulepoid ja lennujaama suunas hääletult libisevad pardatuled , kuni mootorite ulg kohale jõuab , aga selleks ajaks on lennuk ise juba silmist kadunud . Omateada ei olnud ta müstik ega romantik . Miks ta küll rändas öösiti neil rahutust ja tuska tekitavatel ohtlikel tornidel ja katustel ? Iialgi polnud tema lähedal ühtegi inimest , aga ta teadis , et ta pole ka üksi . Vaikivad kaaslased ronisid siinsamas lähikonnas . Seekord oli ta niisamuti mööda tolmuseid lagesid ja ligedaid rohelisi plekk-katuseid roninud . Siis oli ta korraga katedraali kesklöövis . Kõrgetest teravkaarsetest akendest oli põrandale langenud hämarat valgust . Basiilika ülaakendest , mis avanevad otse kesklöövi , oli sisse vaadanud kuu . Jällegi teadis ta , et pole üksi , aga kedagi polnud kuulde- ega nägemisulatuses . Ta oli hääletult liikunud paeplaatidest põrandal , oli peatunud ühe piilari juures ja asetanud selle tüvele käe otse soklit pealistava rõngakujulise kaunistuse kohal . Ja siis oligi ta seda tundnud , seda tasast vaevutajutavat vabinat , oli näinud , kuidas kaldu asetsev pragu piilaris aina laieneb . Ta oli lukustatud uste taga ega teadnud mingit teed siit kõrgest võlvistikust välja , ohutusse kaugusse kokkuvarisevast kivikolossist . Põgenedes läbi keskvahekäigu , keeras ta enne tornijalga viivat ust vasakule , tõukas õlaga rasket , roostetanud hingede käginal vaid aegamisi pöörduvat teravkaarset külgkabeli ust . Siin ta siis nüüd lamas ja ootas . Ta teadis , et gooti katedraal on hiilgav näide raskusjõu kõikvõimalike vektorite vastastikkusest tasakaalustatusest . Sama mahu juures vajaks iga teistsugune ehitis palju kordi massiivsemaid konstruktsioone . Iseenesest pole gootikas kasutatud materjalid ju üldse mingid tugevad ja püsivad . Kas tellis või looduslik kivi , mis on kaaristuteks ja piilariteks ühendatud vaid lihtsa lubimördi abil . Kogu püsivus on saavutatud üksnes sel teel , et ehituse iga osa on osatud panna tööle nii raskusjõudu kui ka naaberosa raskusjõu kaldvektorit kandma , rääkimata sellest , et nad samal ajal ka esteetiliselt nauditava harmoonilise terviku moodustavad . Polnud tarvis erilist fantaasiat - kui näiteks karstinähtuste tõttu on pinnases tekkinud vajumine ja üks piilar järele annab , põhjustab see kogu konstruktsiooni hävitava ahelreaktsiooni . Nii ta siin siis ootas ja hoidis hinge kinni , kuni taipas pikkamisi , et lamab maal , Vanajuhani talus , oma sängis ja kaela kukkumas pole talle siin mitte midagi , isegi kui peaks juhtuma ime ja vallanduma maavärin . Sellel ohuaimusel oli muidugi oma põhjus , teadis mees , teadis vaistuga , kehaga , kuid keeldus ikka veel sellest endale aru andmast . Selle põhjus oli samuti unenägu , nähtud eile või üleeile põgusa lõunauinaku ajal. Praegu , sügavas üksildases öös see meenus , tuli koos teadmisega , et ta on nüüdsest peale lõplikult kadunud hing , kuid kohe suutis ta selle mõtte endas kustutada , vajuda poolteadvusetusse , kus kõik tuhmus ja ta lihtsalt triivis keset tähtede merd oma vabalt hõljuva kujutluspildi kosmoses . See oli üsna tavaline elutuba , mida ta nägi , aeg oli nähtavasti kuuekümnendate algus , sest laes rippus mingi vana ja tolmunud papist lambivari , mööbel oli kolmekümnendaist , tume , ümarnurkne ja massiivne . Ümmarguse laua juures istusid kaks noort inimest - pikk ja tugev nooruk , kelle vistrikuline nägu kiirgas füüsilisest tippvormist ja hormooniderohkusest põhjustatud isekust . See oli segu jõust , rahutust tegutsemisvajadusest , veendumusest , et tema on piisavalt tark , mõistmaks ainsana kõike enda ümber , ja valmis oma seisukohti häälekalt kaitsma . Vastas istus midagi helesinist ja kuldset ning õhuliselt hajusat . See nähtus oleks võinud koosneda juustest ja hingest nagu keegi veetlev daam ühe suure inglise romaanikirjaniku loomingus , aga juuksed ei olnud antud eksemplari puhul just üleliia silmatorkav komponent . Need olid õhukesed ja kaunis oskamatult lokitud . Ta oli lohkuspõsine , haprakene . Ta kandis helesinist , kohevast lõngast kampsunit , mis lambivalgust peegeldas . Poiss ei teadnud , et seda lõnga kutsuti mohääriks . See teadmine oleks kindlasti vähendanud pildi ebamaisust , mis teda praegu lummas . Nad elasid samas majas ja olid tuttavad poisi täditütre kaudu , kelle sõbratar too blondiin oli . Poisile meeldis siin vahest juttu ajamas käia . Tüdruk oli temast neli ja pool aastat vanem ja õppis raamatukogundust . Oma teadmistepoolest kirjandusvallas oli ta leebelt ja tasakaalukalt üleolev . Ja poiss , võimetu alistuma , aina üritas temaga sammu pidada . Nad rääkisidki alailma kirjandusest ja situatsioon meenutas mõneski mõttes Jack Londoni suurromaani algust . Ainult et poiss polnud selline ürgjõuline metslane ja tüdruk polnud nii koolitatud sinisukk . Aga poiss imetles teda siiralt , tema teadmisi , tema haprust ja haavatavust ... Eelkõige vist seetõttu , et tal parajasti polnud kedagi teist , kellesse armunud olla . Noormehe tundejõud näis tüdrukut tüütavat , aga ta varjas seda küllaltki hästi . Aina mäletas poiss teda istumas . Loomulikult oli ta tüdrukut ka küllalt toas liikumas näinud , asi oli lihtsalt selles , et laua taga , lambi valgussõõris oli ta see ebamaine blond ilmutis . Kui ta tõusis , siis liikus ta kuidagi jalgu lohistades ja kohmakalt , siis ta häiris oma füüsise lohakilejäetuses spordimehest noorukit , kellele liikumine ja jõud olid kogu elu . Praegusele hetkele andis isesuguse võlu teadmine , et ta lõpetab siin varsti , asetab tühjaks joodud hiina portselanist tassi maalingutega alustassile , tõuseb ja lahkub kõikmõeldavate viisakuste saatel , nagu see siinses väike- ja päriskodanluse piirile jäävas keskkonnas kombeks . Ta tõmbab kähku selga määrdunud tolmumantli ja kihutab parajas traavis läbi kõlerõskete novembriuduste tänavate , et ühes keldrikohvikus kokku saada tüdrukuga , kes ei kiirga sinikuldseid vaimsuselaineid , vaid kõige lihalikumat emasust . Milline elumees ta siiski oli ! See oligi kogu mälestuspilt - kaks noort inimest lambi valgussõõris . Enn teadis vaistlikult , et see lõpeb tal halvasti . Ei tohi tapmispaigale tagasi minna ! Ta oli saanud hetkeks kätte omaenda nooruse enesetunde . Hetke jooksul oli ta imetlenud enda kasvu ja jõudu , oli tajunud , et kõigest tüdimusevarjundiga üleolekust hoolimata tüdruk lihtsalt sirutus vastu sellele enesekindlale soojusele ja jõule , mis poisist kiirgas . Seda oli hea tunda . Samal ajal ta , muide , ei kujutlenud , et võiks kunagi tolle nääpsuga lähedaseks saada . Ta teadis , et läheb end viima lihaturule , maisusse , mis oli lihtne ja vitaalne , ja püsigu see blond jääkild omas puutumatuses rahulikult edasi . See rikutus , mida ta imetles , oli ka tema halva südametunnistuse allikaks . Loomulikult oli ta süüdi , et petab teise inimese lootusi . Oleks see vaid lootuste petmisega piirdunud ! Nagu üks kuuekümne aasta tagune juhuslik kohtumine koolijuhataja töötoas oli viinud surma tema ema ... Mees hakkas ümisema , nagu valutaks tal hammas , ja taas näis talle , et ta on üksi tohutus katedraalis , mis samas talle kaela langeda ähvardab . On süda vangis roiete kivipuuris , iga ta tukse kõminal vastu kajab hallide võlvkaarte all . Hirmunud lind rinnaga mosaiikakna raame peksab . Akende taga lõputult sajab ... Peas kihutasid mingid vabavärssi meenutavad segased laused . Hirm nööris kõri , kuni ta tõusis , tasa vandudes kööki koperdas ja tule üles võttis . Kell oli kolm öösel . Mees kobas kapist püssi ja kapilaelt padrunipideme . Ta lükkas kuuli rauda ja väljus trepile . Niiske öötuul kohises lauda taga kuuskedes . Koer tuli rehealuse väravate alt , niutsus ta jalgade ümber . Ta tundis meest haaranud paanikat ja püüdis aidata . Enn Sinivald tõstis karabiiniraua öötaeva suunas ja püssi õlga panemata tulistas . Lasu kaja eksles mõnda aega metsa ja väljade vahel . Koer kägardus trepil ja hakkas lõdisema . See looma hirm tõi lõpuks mehe mõistusele . Ta kutsus koera sisse ja rahustas teda , silitas karvu turjal , kuni tõmblused järele andsid ja Muri niutsudes kerra tõmbus . Jumal , jumal , jumal küll ... Need olid kaks sõdurikamassi nina , mis lumest väljaturritavate kuluheinakõrte vahelt silma hakkasid . Tuttavad Schweine-d ja Teufel-id - see Meinhardile küllalt tuttav osa tollest võõrkeelest . Katlaaluse tuld õhutanud mees lösutas endiselt käpukil ja jälgis , kuidas teised kõik kaks sammu tagasi ja käed üles käsutati . Ruutupõllu Aadi ja Toltsi Gustav ja Oti-Mihkli Frederik ja Angervaksa Juhan . Kogu küla , ühesõnaga , kõik ligikaudu üheealised noorperemehed . Meinhardil polnud mingit tahtmist aru saada , mida see punapäine hall-rohekas mundris soldat talle oma keeles seletab . Mõtlematagi teadis mees , mida see vahelejäämine tähendab . Oti-Mihkli pulmaviina tõttu tehakse kogu küla viljast viimase ivani puhtaks . Seda see okupeeriv võim oli ähvardanud ja seda ta ka tegi - kes iganes puskariajamiselt käte saadi . Niigi raskel ajal oli see igasuguse jututa lausnälga jäämine . Isegi seemet ei jäeta . Kuid see oli Meinhard Sinivaldile vaid üks üsna vähe asjasse puutuv lisamure . Ta oli neil kuudel kodus üksnes ajuti käinud , oli end eemale hoidnud igast paigast , kust teda otsida võidaks . Ei mingit kahtlust , et onupoeg oli okupatsioonivõimudele maininud , millised mehed on vaja esmajärjekorras külast kokku korjata . Raske uskuda , et Saksa ordnungi juures sandarmid neid nimekirju ei vaataks , kui peotäis puskariajajaid neile kongi tuuakse . Meinhard Sinivald teadis - selle kõige tagajärjeks on kuul , kui mitte silmus . Ta ei tahtnud surra , just praegu ei tahtnud ta surra , kui suureninaline ja terava tipuga kiivrit kandev unter täägiga ta ribikonte togis . See väheldane , kõrgete sarnadega ja kongis ninaga mees , keda noorest peast oli küla kõige hullemaks kraakaks peetud , kes koosnes eelkõige meeletust tahtest ja tapvast ägedusest , kes oli valmis naerma ka viimases hädas , kes kunagi ei halanud , kes sõlmi ei harutanud , vaid läbi raius ... Ta kerkis küünarnukkidele ja hakkas taguotsa kergitama , näol vesise haleduse ilme , mida ükski ta kaaslane seni näinud ei olnud . Peod ikka veel maas , sai ta jalad juba alla ja siis korraga oli tal peos kirka , millega jääd raiutud , et jõest jahutusvett võtta , samm kõrvale , teine ette , kirka kaar õhus ja terase krääksatus , kui tömp tera läbi kiivri tungib ... Uuesti on Meinhard Sinivald käpukil , seekord sakslase kohal , kes rapib ja ümiseb , kuni vagusi jääb . Kui ta sealt siis uuesti üles vaatab , on ta pilgus esmakordselt midagi , mis palvet või haledust meenutab . Ta teab , siitmaalt on ta nende nelja mehe vang , siitmaalt sõltub ta neist . Aadil ongi juba pisarad silmas - püha taevane arm , mis meiega nüüd tehakse ? Nad kõik teavad , Meinhard ei palu neilt ei vaikimist , ei midagi . Ta lihtsalt vaatab ja kui ta tõuseb , on ta liikumises midagi rasket ning suurt . Sest hetkest kannab ta õlgadel koormat , millega peab elama . Mida vaid , ükski neist ei lähe ometi iseenda peale võõrvõimu juurde kaebama . Nii palju tunnevad nad küll saksa kroonu juhmi hingetust , et sealt mingit mõistmist ei looda . Siinsamas jõeäärse rabamaas leiab liigpüüdli allohvitseri endale viimase aseme . Viin aetakse korralikult välja - seekord peetakse külas pulmad ja peied korraga . Ja Meinhard Sinivald elab nende meestega ühes külas , kohtab nende pilke , teab nende mõtteid . Ta ei kelgi sestpeale enam joodulauas , ei kraakle . Ta viskab nalja , aga see nali ei riiva siitmaalt enam kedagi . Kirikusse läheb ta endiselt vaid lihavõttel ja jõulude aegu , aga nüüdsest istub ta pühapäeva keskpäeval laua taga ja loeb suure süvenemisega üht väga vana ja väga paksu raamatut , pidades vaid iseendaga aru selles kirja pandud lugude ja õpetuste üle . Kui palju on sellel lool mõju ta poegadesse ? Kas nad üldse teadsid sellest ? Enn Sinivald oli seda omaenda isalt kuulnud , see tähendab , Valterist vend teadis ja kindlasti Raimo samuti , aga kas teadsid nad seda lastena , siis , kui see juhtus ? Polnud Meinhardi viis lobiseda midagi , eriti naistele , kui oli tarvis see enese teada jätta . Millalgi pidi ta olema rääkinud . Või rääkis külarahvas . Enn uskus , nende erinemine teistest selle küla inimestest algaski sellest teadmisest . Püüd hariduse , valguse poole , ideaaliks ausus ja selgus . Esimest korda kõigi teadaolevate põlvkondade jooksul lööb neis poistes välja sirgeselgsus , sisemine koodeks . Ja just seda ei andesta neile küla , teadis Enn Sinivald . On üks , kes ei mõtlegi taluda , kui saab tasuda , kui on kord antud võim ja voli , ise vaevalt küll aimateski , miks need kaks eakaaslast talle nii vastumeelsed on olnud ja aina vastumeelsemaks muutuvad , mida alatumaks tema enda käitumine osutub . Ülejäänud küla muidugi vaid vaikis , toetas , kui raske oli . Keegi ei kippunud hinge kallale . Aga selge eraldusjoon oli nende ja küla vahel alati , alati tuli meeles pidada , et eksimist lubati sulle mitu korda vähem , kui teistele . Ühele kummalisele mõttele tuli Enn Sinivald talveöö üksinduses neid lugusid kerides . Ta polnud ealeski mõelnud , miks Raimot teiste Roobe-Vanda pojaks peeti . Ta oli ju tema isa vend , aga samal ajal pärsi kindlasti teiste-Raimo . Polnudki ime , et üleaedsed koha poolitamisest loobusid , kui Raimo teatas , et tema tahab saada hariduse ja ei midagi muud siit talust . Tegelikult olid teiste-omad lasteta , nende kaks tütart olid väikelapse eas surnud ja rohkem lasteõnne sinna majja ei jagunud . Kaela kandma hakanud poisina oli Raimo läinud teistele , perre , kus teda alati oli omaks peetud ja hoitud . Kas polnud see teadlik valik - vastukaaluks Meinhardi hingel lasuvale veresüüle ? Kas ei vaadanud kogu küla Meinhardile kui mõrtsukale ? Põlvkonnas , kelle hulgas oli palju neid , kes kuulipildurina võisid sõjas teoreetiliselt igas minutis tappa kuussada inimest ? Kaks korda kaks on neli , teadis Enn Sinivald . Meinhard Sinivald oli tapnud olukorras , kus see oli hädakaitsena kvalifitseeritav - seadusetu võimu esindaja põhjendamatu relvaähvardus jne. Aga see ei lugenud . Mitte ükski mõistusepärane argument ei loe , teadis mees . See ei lugenud temale ega lugenud ka külale . Enn Sinivald oli seda kogenud , teadmiseks võtnud ja käis endiselt püstipäi külas , mis nüüd üksnes mälestustest koosneski . See oli kolmeteistkümnes ja reede , mäletas Enn Sinivald , november <arv>. Tal ei olnud sugugi vaja sõita otse Tallinna , ta oleks võinud kohe koju minna ja alles sealt paar päeva hiljem linna , et ennast komissariaadis ilmutada . Ta tegi vastupidi ja põhjuseks oli Asta . Nii oli selle sinikuldse ilmutise nimi , kelle juures ta omal ajal juttu ajamas oli käinud . Ei midagi , mitte kõige vähematki polnud nende vahel olnud , kuigi viimase koolitalve jooksul kõik lähikondsed , tädi Regiina ja Asta ema ja lõpuks ka tüdruk ise hakkasid temasse kui tulevasse peigmehesse suhtuma . Asi , mis pani Ennu vaid muigama . Ta teadis , et sõjakomissariaadil on nimeline tellimus see laskesuusatajate tulevikulootus armee keskspordiklubi jaoks sisse pakkida ja teele saata . Võistluskalendergi oli talle juba koostatud . Tüdruk oli õnnistanud teda möödunud kolme aasta vältel pikkade , kuid kaunis tühjade kirjadega . Neis valitsesid kaks teemat - kirjandus ja hilbud . Täpsemalt küll üksikasjalik kirjeldus riideesemeist , mida ema oli Asta jaoks muretsenud , ja neid oli poisi arust terve kirstutäis . Kirjandusega oli vastupidi . Kõik vähegi tähelepanuväärne , mis eesti keeles ilmus , aga küll oli seda vähe , kui võrrelda sellega , mis poisile vene keele kaudu osaks sai . Muud ju polnudki - loomamahv , laagrid ja võistlused . Siis lõõgastuseks mõni peatäis juua , nädal puhkust ja otsast peale . Ja vahelduseks vaid raamatud . Kõike muud jagus üksnes näpuotsaga . Ta teadis , kui kohver näpus mööda lumesopast perrooni uue jaamahoone poole kiirustas , et tema sportimised on lõppenud . Muud valikut lihtsalt ei olnud . Talle oli kohe algul sõjakooli ja paguneid pakutud . Ta oleks nüüd vähemalt vanemleitnant olnud kui sportlikke tulemusi arvestada . Ta sai meeletult sõimata . Major Bõkov räuskas ja pritsis sülge , polkovnik Ufimtsev tegi soldafonihäält , nurga taga aga pomises - muidugi , tema ponimajet neid igavesi künnihärgi , ponimajet ... Ise ei teinud lätlaste ja eestlaste vahel vahet - ometi , teie vanaisad kaitsesid Leninit Ah lätlased ? See on ju üks ja sama - kakaja raznitsa ? Tulemus oli vaid see , et Enn Sinivald teenis reamehena ja reamehe palgaga , allus raskemale režiimile ja sai rohkem sõimata . Aga teda ei saanud vägivaldselt sõjaväes pidada , ta pääses demobiliseerituna koju . Loomulikult oli kukil lubadus tulla AKSK eest võistlema , ja kui ei tule ise , korjab komissariaat ta kordusõppustele . Tema sportimine oli läbi . Ta annab aadressi - siinse Tallinna aadressi - ja kaob siit linnast . Aasta pärast , kui ta sõidab kolmanda järgu tasemel , ei taha teda enam keegi . Tal oli villand neist tapva treeningu tsüklitest , kus keegi ei hoolinud , mis sinust saab . Pidasid vastu - läksid välja , kuri käsk võita kukil . Ves sojuz ždjot ot tebja pobedõ ! Oli mahv liiaks olnud , läks sinu asemel mõni teine . Materjali jätkus . Ta oli viilima õppinud , õppinud hindama enesetunnet ja lugema pulssi ning raja ääres röökivatest ohmudest mitte välja tegema . Aga sport on kord selline , nõuab ausat mängu . Võistlustel , kus tuleb viimane välja panna , osutus keha kavalamaks , pakkus teadvusele hulgakaupa ülepingutuse märke , kuni sa tempo maha võtsid ja pärast aru ei saanud , miks sõit välja ei tule . Teiste sõnadega - ta oli tühjaks ammutatud . Füüsis oleks veel kestnud , aga hing selle riigi armee au eest rohkem pingutada ei suutnud ega tahtnud . Ta oli tsiviilis , mundrit oligi ta kandnud vaid esimesed kolm nädalat , vandeni . Tal polnud ei raudhambaid ega ränka aktsenti . Vähe ta üldse vene keeles rääkida armastas , pealegi oli ta saanud kogu aja teiste eesti poistega suhelda . Ja kui päris põhjani vaadata , siis raudhallist kandilisest meistersportlasemärgist pintsakurevääril tundis ta siiski rahuldust . Täditütar Ita , tõmmu , väike ja särtsakas , oli tal korraga kaelas ja siputas jalgu . Ja keegi paras maadlejakõrvadega kolge muheles seal kõrval . Madis . Noh , kui Madis , siis Madis . Enn näitas , et ta pole Brjanski metsast siia lahti lastud . Neil kahel olid pudelid kotis ja temagi ostis teelt konjaki , tordi ja lilli - tädile . Need ta Regiinale andiski , see omakorda tegi kimbu pooleks - anna Astale . Ta on sind oodanud . Sooh ! Üks asi on väikesed omavahelised naljad , teine lugu , kui su oma tädi sind maha müüb . Tegelikult ta just nii seda ette kujutanud oligi - et Regiina käsib osa lilli Astale kinkida . Muidu ta ju tädile neid vaevalt oleks toonud . Lauda laua järel ükshaaval seina passitades , et süümustrid ja puu värvitoon kokku sobiksid , höövliga viimistledes , peoga üle libistades , et kindel olla , veeretas Enn Sinivald neid mälupilte . Ta jälgis nüüd kaunis hästi toonast enesetunnet , seda liiga kõrget enesehinnangut , iseteadlikku kinnisust , teatavaid veidrusi , nagu soov demonstreerida , kuidas hammastega klaasiservast hoides , käsi appi võtmata , konjakit juuakse , noorte lõõpi ja kahemõttelisi nalju - kaks paari , kellest üks juba kindel ja varstine perekond , teine alles verivärske , isegi suudlust polnud veel hingel . Poiss , kogu oma vabanemise ülemeelikuse ja armumise tuhinas , jäi ikka milleski surmtõsiseks või koguni süngeks . Ta elutunnetus oligi selline , natuke traagiline ja stoiline sealjuures . Need muuseas ongi paarisnähtused - traagilisus ja stoitsism . Mis sunniks raskusi kandma , kui neid raskusi ei tunnetata ? Ja kuidas elada , kui tunned saatuse karmust , aga seda kanda ei taha ega suuda ? Ja selle lihtsa tõe endale ära seletanud , naeratas Enn Sinivald äkki , nagu need mälestused seda väärisidki . Muidu oli ta suul aina kibe võru olnud . Tähtis nagu mõrda ujuv luts , läks ta lihtsaimal viisil seatud lõksu . Loomulikult olid kõik sellest huvitatud - Asta ema , et tütart mehele saada , Ita , kellel oma juba käes , sõbratari pärast muretsedes , Regiina lihtsalt idee kui niisuguse pärast , sest naabriplika oli talle ju lapsest saadik tuttav ja ka selleta oleks paarisobitamine talle kui naisele meeltmööda olnud . Tõenäoliselt arvas sellest loost kõige vähem asjaosaline ise . Ikka seesama kuldjuukseline ja tõsimeelne , natuke kohmetu ja natuke nurgeline . Aga sel veidi nirul kassipojal oli omadus suure ja tugeva mehe südames hellust tekitada . Kaugelt peale keskööd , kui joodav otsas ja isegi Madis lõõpimisest väsinud , ütles Asta - tule , ma panen su magama ! Selge oli , et siin korteris kippus asjaga probleeme olema . Hetke pühalikkust pilades lõõpis Enn - ega ometi päriselt ? Asta ei saanud aru , Ita kukkus itsitama ja Regiina vangutas laitvalt pead . Madis mörises magu unine karu - tal on jah selline komme , et meelitab mehi koju ja joodab rotimürki sisse . Vaikus jõudis juba rõhuma hakata , kuni nad korruse jagu kõrgemale jõudsid . Tüdruk avas ukse ja nagu kõhkles lävel . Selgus , et ema ei ole kodus , selgus , et kroonust tulnud poiss , ise parasjagu vintis , on olukorra kõrgusel . Veidi vägivaldsele suudlusele järgnes kõik muu , seegi veidi vägisi ja nutuähmiga segi . Ja mõndagi kogenud noor mees küsis korra endalt - kui teised sind seni tahtnud pole , miks pean siis minagi tahtma ? Hommikul koju ilmunud ema tegi näo , et see ongi päris loomulik , leida tütre voodist teki alt paistmas kaks pead . Kõik edasine oli vaid rida formaalsusi , kuigi see võttis neil veel paar aastat . Kas see on mingi nakkus - et need , kes Sinivadidega lävivad , saavad ohvriteks ? Ta küsis seda endalt , väga hästi teades , et see küsimus on ebasiiras ja retooriline . Mõistus heitis selle kõrvale , aga süütunne jaatas kõhklematult . Jätkates oma aeglast enesepiinajalikku tööd , kus ta oli eesmärgiks seadnud ületada iseennast , teha midagi , mis oleks laitmatu , üritas mees end sel viisil lunastada . Kuigi lunastust ei ole , teadis ta . Midagi ei ole , ei ole saatust , ei ole õnne , ei ole hinge , ei ole isiksust . Kõik on üksnes umbropsu rähkleva minateadvuse väljamõeldis , viis võidelda olematuse vastu , tihendades kosmilist tühjust kujutluste abil . Süüdi oli ta ikkagi . Ta polnud enam kaua pimedas sõitnud . Vist seepärast panid tuledes voolavad teeäärsed lumevallid ta pea ringi käima . Või tuli see vähesest magamisest . Viimasel ajal rändas ta aina öösiti , ei suutnud voodis paigal püsida . Und sai vaid juhuslike pooltundide kaupa . Polnud ka tööd , mis oleks korralikult ära väsitanud . Puhtast puidust siseviimistlus oli paras aeglane nokitsemine , niipalju kui seda halvasti köetud ja napilt valgustatud saunaruumides selle lühikese päevaga teha tasus . Ta oli metsast kaks kuuske toonud , oli neid terve valge aja valinud , leidnud lõpuks ühe , mis parajasti üle pea ulatus ja teise , põlvekõrguse . Need siis olid ka nagu näituse jaoks ! Väiksem oli tal nüüd selja taga autos . Ja kui ta kiriku juures peatus , avas ta tagaluugi ning tõstis kuuse lumehange otsa püsti . Siis kontrollis ta taskuid - kõik vajalik oli kaasas . See käik tuli lõpuks ikkagi teha ja seda ta nüüd tegema läks . Surnuaed oli nagu öötaevas - värelevaid ja heitlikke tulesid kuhjana täis . Peatee oli sellest valge nagu päeva ajal. Kõrgete puutüvede kohal kaardus lumiste võrade võlvlagi . Kahele poole jäid lahkunute linna vaikivad kvartalid . Siin ta siis oli . Enn Sinivald oli uskunud selle raskema olevat . Ta pühkis peoga äärmiselt kivilt lund - Asta Sinivald . Mälestus ei kao . Ei kao , oli ta nõus ... Ta käis peoga üle teisedki kivid , neid oli siin palju . Kõige lähem seisis nagu veidi trotslikult vildakil , nurgaga vahtrapuule toetudes . Meinhard Sinivald . Valter Sinivald oli kaugel teises servas . Enn tegi iga kivi ette lumme lohu ja asetas sinna küünla ning süütas selle . Oli tuuletu ja leegi valgus kumas roosakalt läbi lume . Nüüd surus ta kaasa toodud kuuse Asta haua juures lumme ja süütas ka selle juures küünla - suure nagu konservikarbi , mis põleb igasuguse ilmaga ja terve öö järjest . Ta alateadvuses jooksis tummfilm pikast ja kuivetust mehest , kes lumise kääpa ees askeldab . Kas mees laskub põlvili ? Hakkab ta halama ? Põrutab ta mustas meeleheites peaga vastu vahtra tüve ? Ta kükitas laperdava leegi ees ja tundis äkki , kui tarbetu on kõik . Ta oli täitnud üht vana kommet . See ei ühenda teda enam ealeski ta naisega . Kõik , mis toimunud oli , oli toimunud lõplikult , ja selle suurust ei ulatunud mõistus haarama . Pikkamisi valgus temast kogu hingevaev ja närvipinge ning ta tundis veel ainult suurt väsimust . Ja läbi selle imelikku häiritust , sest keegi viibis lähedal ja jälgis teada . Põlvede naginal ajas mees enda püsti ja ropsis lume riietelt . Ta sirutas selga ja vaatas üle õla . Parajasti varju ja valguse piiril seisis Mehis ja tema taga oli naisesiluett . Nad astusid vaikides ligemale . Poja laienenud lõuapäradest oli näha , kui ärritunud ta on . Ta silmad helkisid külmalt , kuid ta vaikis . Kummardunud ema haua kohale , jäi ta sinna kumarasse . Tagant lähenes Hele , karusnahaga ääristatud kapuutsi alt vaatasid sügaval asetsevad tumedad silmad . Ta nägu ilmestas alatine sisemine poolnaeratus , seesama naeratus , mis on võtnud aru paljudelt inimestelt Mona Lisa ees . Ainult too maalitud naine oli vana ja inetu , tüdruk aga hingematvalt ilus . Ta kandis kindlasti kohutavalt kallist peleriini , hoidis seda vasaku käega lõua all koos ja kusagilt riidevoltide vahelt ilmus parem käsi ning põimus ümber Enn Sinivaldi vöökoha . Tuttaval moel nõjatus ta hetkeks põsega mehe rinnale ja naeratas . Ta tegi seda Mehise eest salaja , mõistis Enn . See külitsiembus koos peapuutega tõi mehele meelde vana musta märahobuse Miralda , kellel oli samuti komme sind kulmuga puudutada , märgiks , et oled talle hinge järgi . See meenutus ei tundunudki naljakas . Hästi , ütles Enn tasa . Las ta olla siin ! Ja viis tüdruku kaugemale . Pärast käisid nad kirikus . Rahvast oli alles vähevõitu . Jõuluõhtu jumalateenistuseni oli üle tunni aega . Noored hoidsid siin omaette . Enn Sinivald vaatas kodukihelkonna kirikut nagu esimest korda - kolmelööviline kodakirik lamekaarvõlvidega ja kahe meetri paksuste , väljast massiivsete kontraforssidega toestatud müüridega , mis on vastu pidanud kõik tulekahjud , laastamised ja katuseta seismised . Kooripealne ei ulatu külgseinteni , vaid piirdub orelirõdu ning väikese pruunidel puidust sammastel seisva eesrõduga . Pingiread , kantsel , mille tugijalgadeks kolm puuskulptuuri , arvatavasti kolm kuningat . Apsiidis vana kappaltar , mille tiibadel seisavad imetlevaid käsi sirutavad Joosep ja Maarja ning keskel õnnistavalt paremat kätt tõstev ja vasakus suurt pahklikku keppi hoidev Lunastaja . Mees seisis ja ei tundnud mitte midagi - ei pühadust , ei taevast rahu . Ta teadis , et peab varsti autosse istuma ja alustama koduteed ja ta ei tahaks , et tuledes keerlev lumi ta pea uuesti pööritama ajab . Mehis hakkab kindlasti muretsema , ja kui muretseb , siis loomulikult kipub kärama . Ning tal pole tahtmist pojaga just sel õhtul asjatult raksu minna . Ainus , mida see maja siin hingas , oli arktiline külmus , mida kiirgus massiivsetest müüridest . Ja kui midagi veel , siis saamatust meeleheite ees . Just see lohutamatu , vaikne meeleheide oli teda vallanud . See polnud enam luuludest ja hämarusest väljuja segane hingeseisund , vaid läbitunnetatud teadmine lohutuse puudumisest . Terve viimase kuu oli ta aina uuesti ja uuesti läbi elanud ligi kolme aastakümne pikkuse kooselu tipphetki . Seal oli Asta koos viiepäevase Mehisega ja oli Asta alasti suvises aias ja Asta meres ... Aga kõike valitses üks kujutelm - kuidas tema , Enn Sinivald , paberisse mähitud roosikimp peos , jookseb võidu rongiga . On pime ja lumine ja ta tormab üle hekkide hüpates ja jaamapargi pinkidelt end ära tõugates , jääl libisedes , arutult , et jaama sisenevale rongile juurde jõuda enne , kui see peatub . Ja siis on Asta vaguniuksel - kahvatu ja kõhnake , upitab oma reisikotti , maandub Ennu käte vahele ja vabastab end tormilisest suudlusest ning jääb pimedat jaama ja selle ümbruse agulimaju vaatama . Ta silmad valguvad pisaraid täis . Ta ei tahtnud sinna linna ja ta polekski tohtinud sinna tulla . See oli surmalõks . Ta oli kartnud esimese kütmise puhul vingu , aga seintest õhkus üksnes puhta lehtpuu head lõhna . Leiliruumis ei olnud veel termomeetrit , aga särtsu oli siin igatahes piisavalt . Tuline hingus kipitas kõrvades ja ajas turjanaha all sipelgad jooksma . Kui kulbiga vett kerisele sopsata , käis terav surtsakas ja otsekohe muutus õhk mahedamaks , kuid pani kiiresti higistama . Nired jooksid piki keha ja ihukarvad muutusid sellest märjaks ning läksid salku . Mõne aja pärast sai leilist küllalt . Süda hakkas juba kloppima . Alasti mees kiirustas läbi ehitusprahiste eesruumide ja viskus ukse ees lumme , keeras end selili , laskis harvadel räitsakatel näkku sadada . Siis hõõrus ta kogu keha lumega üle ja kiirustas sauna tagasi . Enn käis kolm korda leilis ja lumes ning pesi siis end kiiresti üle , jättes ukse irvakile , et kuumus liiga ei teeks . Kehv selline saunatamine muidugi oli , kui pesema pidi leiliruumis , aga esialgu tuli sellega leppida . Pesuruum polnud veel valmis . Nüüd oli ta puhas , ta hing oli saanud vähemalt ajutiselt rahu ja tal oli külas poeg koos selle ilusa plikaga . Ta tundis ennast peaaegu talutavalt . Selles meeleolus astus ta aeglasel , väsinud sammul üle tulevalgel sädeleva puhta lume toa poole . Jõulumeeleolu , mõtles ta . Mis on meeleolu ? Tüdruk keeldus . Mine , mina ei tule ! Oli näha , kui vähe see Mehisele meeldis , aga mis tal üle jäi . Ta läks sauna ja pliidi juures toimetama hakanud Enn mõtles vaikselt muiates - kus selle kulu ots , kõik šampoonid ja palsamid , lakid ja desodorandid , puudrid ja ruužid ... Kes teab , mis tal kõik peale on pandud - ühe korraga kusagil külasaunas maha pesta ! Aga hea on teda vaadata ! Saan ma midagi teha ? Suu nii armsalt paokil , pea küsivalt viltu . Irooniline vanamees vaatas ja muigas - hoia eemale , elus saad küll ja küll pliidi ääres seista ! Arvad , et ei ole seisnudki ? No tead sa ... Mees valas hakitud sibulad pannile , keeras vorstidele teised küljed ja pani ahjuukse kinni . Selleks ajaks , kui poiss valmis on ... No näita siis , mis sa selle kuusega teha mõistsid ! Tüdruk oli eestoas põrandal põlvili ja tupsutas vatti alumistele okstele . Jestas , kui ilusad linnud ! See oli midagi , mis Ennu lapsepõlvest saadik oli liigutanud - kaks klaasist paradiisilindu säralumiste pugudega ja paabulinnusabadega . Nad kiiskasid ja veiklesid lambivalgelgi , rääkimata sellest , kui küünlad süüdatakse ja helkide arv mitmekordistub . Need linnud olid midagi , mida neil kodus , siis , kui emaga koolil elati , igatahes ei olnud ja mis just selle tõttu iga kord ema uuesti meelde tõid , nagu jõulud üldse , nii salaja ja suletud uste-akendega , nagu neid noil aastail pidada riskiti . Enne surnuaeda minekut oli mees kõvasti ahju kütnud ja nüüd oli siin , talve läbi kütmata seisnud toas , juba päris kodune . Ta kammis niisked hallid juuksed siledaks ja istus , õllepurk peos , diivanile , jättes kasukvesti hõlmad koomale tõmbamata . Särgipõuest õhkus mõnusat kaseviha hõngu . Kuulsin , et käisid päikest võtmas ... Ta vaatas tüdruku selga , laskis pea diivani leenile ja päris laisalt - meeldis ? Tüdruk pöördus tema poole , põskedel kuum õhetus . Ta oli märgatavat sabinas . See on , ma ei tea ... No mis ma siis nii ... Fantast , eks , käia meres ja ananassid ja ... Mida ta ütles ? Piiga jäi seisma ja ootas vastust . Enn üksnes muheles ja patsutas siis käega vaba kohta enda kõrval . Nagu musta märahobust Miraldat või kunagist karjakrantsi Toslemit , tundis mees seda tüdrukut vaistuga põhjani . Ta jälgis , kuidas too hetke kõhkles ja siis tuli , istus nii , et Ennu ei puutuks , aga siiski hästi lähedale . Mees pani talle käe ümber õlgade ja embas julgustavalt . Ega sul lihtne ei ole ! Jälle lõi piiga lõkendama . Tuline laine lehvis üle näo , kõrvade , kaela ... On see siis nii ... Tõesti , ma ei tea ! Ennul oli temast kahju , lihtsalt kahju . Ühele pole antud üldse kunagi valida . Krahma , kui keegi ligi satub , ja hoia ! Teisele sunnib elu peale lootusetu hulga valikuid . Leia sealt siis see õige ! Hele oli juba aru saanud , et see võimaluste küllus nõuab temalt külma närvi , arukust , kainet kaalutlust , et mitte haledasti alt minna . Just neid omadusi , mis tal tegelikult puuduvad . Elurõõm kipub eluhirmuks või tülpimuseks muutuma . Ta oli seda juba kogenud . Ennu käsi ei püüdnud omada . See toetas , ja tüdruk heitis kägaras diivanile , pani põse mehe sülle . Ei olnudki tal ei puudrit ega ruuži . Siit ligidalt oli hästi näha . Muidu juba pead sülle ei pane ! Kui hea ja rahulik sinuga on ! Tal oli puhas , loomulik lõhn . Temast levis soojust ja õrnust . Mees asetas oma vasaku käe ettevaatlikult tüdruku puusale - tal ei olnud seda lihtsalt kuhugi mujale panna - ja katsus mõelda millestki kaugest . Aga läbi õhukese riide ja käenaha kiirgus soojust ja seda võltsimatut , erilist pehmust , mis on omane ainult väga noorele naisele , ja mehe alateadvuses vallandus äkki täielikku unustusse vajunud tunnete keeris . Loomulikult hoidis ta oma käed vaos , teadis täpselt , mis saaks , kui ta aru kaotaks ja neile voli annaks . Ta ei tahtnud olla see arust lage vanamees , kes oma kohta ei mõista . Miski hakkas köögis pahinal üle keema nagu tunded temas endas . See andis tõuke , et end lummusest lahti rebida ja patja tüdruku põse alla nihutades kiiresti põgeneda . Uksel , silmanurgast nägi ta Hele ilmet . See lõbusa uskumatuse ja naudingu segu - tähendab , ikkagi tundis ! Tal oli kiiret toimetamist , siis tegi ta asja õue , seisis minuti taevasse vahtides ja ootas , kuni külm tema kehas kihiseva erutuse tagasi on tõrjunud . Köögis lõhnas jõuluselt . Hapukapsas ja verivorst ja apelsin ja ingver . Peagi oli kuulda , kuidas Mehis esikus jalatseid vahetades kolistab . Nii palju meid siis ongi ! mõtles ta , kui nad küünalde valgel ümber laua istusid . Kolm . Raadiost tuli " Püha öö " . Ootamatult hakkas Hele kaasa laulma - Joosep valvab ja Marial seal hingab lapsuke põlvede peal . Maga , sa patuste rõõm ... Tal oli ilus kõrge sopran ja ta tumedates silmades peegeldusid küünlaleegid . Need silmad jälgisid , märkas Enn Sinivald , lapselikult särades klaasist paradiisilindude paari , mis okstel tasa kiikudes sädelesid . Ja meest valdas sügav , puhas liigutus . Sa ei armasta mind enam ! Enn ajas pea kuklasse , kuulatas pimedust . Ta oli oma voodis ja mitte vähimatki valgust ei aimunud kusagilt . Tema kaine , kõvapõhjaline ja kitsas voodi oli tavalisel viisil vaid tema päralt . Kuidas sai siis Asta talle just sama seda öelda ? Pikkamisi hakkas ta mõistma , et oli jälle und näinud . Ta oli kusagil kauem aega veetnud , kui just hädatarvilik . See pidi olema üsna abielu alguses . Mehis oli alles aastane . Nad elasid ainult tema palgast ja loomulikult oli neil kitsas käes . Pealegi ei lasknud laps neid kuhugi koos meelt lahutama minna . Juhtus vahel , et Enn jäi sõpradega aega viitma , istus pudeli juures tunni või teise . Ta polnud kunagi eriti viina võtnud ega joonud ennast tol ajal vist kordagi purju . Aga ta tuli sealt , lahedas tujus , jutukas ja loomulikult lõhnad juures . Sellele järgnes muidugi paar päeva mossitamist . Kurbades silmades tumm etteheide , pani naine sõnatult talle toidu ette ... Ja mees lubas endale , et peab tema vastu hoolivam olema . Astal polnud kerge . Kodus oli ema kõik ise ära teinud . Siin tuli otsast peale õppida - kartulikoorimisest alustades . Pealegi võõras ümbruskonnas , päevad läbi lapsega üksi kodus . Nojah , aga kui meest öösel kaunis järsult tõrjutakse - sa ei armasta mind enam ! Enn oskas üldiselt oma solvumisi varjata . Mitte , et ta teab kui hea inimene oleks olnud , hoidunud oma isekust lauale käimast , aga solvumus polnud tema ampluaa . Viha , seda küll ! Karjuda hääl kähedaks ja tooliga vastu põrandat virutada - palun väga . Solvang seevastu on midagi kaitsetut ja haput . Ta ei tahtnud olla kaitsetu , ta ei julgenud oma haavatasaamisi näidata . Ta tõmbas käe tagasi ja mõtles , et palju ta siis ikkagi selliseid naisi teab , kes ta käe ära lükkaksid ? Aga see läks talle siiski pihta . Ta ju teadis , et ei armasta oma naist , ei ole armastanudki . Ta oli " harjutamise mõttes " temasse omal ajal armunud olnud . See ei seganud teda siis teistega ringi tõmbamast . Ajateenistuse aegu oli ta nagu vaistuga ette teadnud , et tagasijõudnult selles sadamas maabub . Kusagil oli see asi temata ära otsustatud . Paar aastat , mis nende kuramaaž kestis , oli ta aina endalt pärinud - kas ta ikka teeb õigesti , kui Astaga abiellub ? Sest mingit sellist soovi ta endas küll ei avastanud . Asjad olid muidugi nii , et alatuks osutumata polnud taganeda võimalik . Tüdruk oli oma puutumatuses talle osaks saanud ja pealegi mitte enam selles eas , et niisugust altminekut naeratades taluda . Aga teisipidi - ta polnud ei eriti ilus ega eriti tark , ta oli kaunis ära hellitatud ja saamatu mitmes mõttes . Lõpuks otsustas emake loodus asja Ennu käest küsimata . Aga mis siiski on armastus ? Mis neil puudu jäi ? Mis puutus voodisse , siis seal igatahes oli Ennul tohutu edumaa . Asta jäi neis asjades alati tagasihoidlikuks , esialgu oli ta aga lihtsalt nutmaajavalt pidurdatud . Nüüd , vana mehena oskas Enn endale seletada , et ega naine , kes esimesel abieluaastal leseks jäi ja kellel hiljem ilmselt enam mingit seksuaalset kogemust ei olnud , vist olekski saanud kasvatada oma tütart neisse asjadesse paanikata suhtuma . See on loomulikult vaid nüansside - hääletooni , peavangutuse , kõige sellise küsimus , aga kogu meestega seonduv eluring oli tabu ja ropp . Peaaegu kogu elu kulus selleks , et oma naisest naist teha , mõtles Enn Sinivald jõuluöö pimeduses unetult asemel lebades . Igatahes ei saanud asja see külg olla aluseks väitele , et Enn enam oma naist ei armasta . Naine ei rahuldanud teda noil aastail ei kvaliteedis ega kvantiteedis ja ta pidi end vaos hoidma , et ülejääke turule viima ei läheks . Äkki mõtles Asta selle all puhast kiindumust , vaimset lähedust ? Võib-olla . Sellest ju kõik algaski . Poiss oli leidnud kellegi , kes oli temast endast erudeeritum ja polnud samal ajal maniakk , nagu too prillidega puuhobune oli olnud . Ta oli alati otsinud just naiste hulgast tarkust , küllap seepärast , et ema talle kõiketeadjana meelde oli jäänud . Sellest vaimsest edumaast polnud abielu alguseks enam suurt midagi alles . Astal oli küll diplom , oli ka teadmine , et ta paljusid asju otsast otsani teab , sest ta oli neid õppinud ja eksamitel nende eest häid hindeid saanud ... Seda vähem aga kippus ta neis asjades kahtlema ja kahtlustele omal käel vastuseid otsima , nagu pidi tegema ta mees . Ja see vaimses händikäpis ette veendunud olek koos tegeliku huvipuudusega - see ta lõpuks kõigest ilma jättiski , mõtles Enn Sinivald valusa kahjutundehoo saatel . Aga siis ei olnud see kõik veel häirivaks kujunenud ja mees oli harjunud aina oma naiselt tema arvamust küsima , püüdnud koos temaga kõike arutada . Kui sellest enamasti midagi välja ei tulnud - sest Asta ju teadis , kuidas asjad õieti on , ja kahtlusi ei viitsinud ta isegi ära kuulata , targutamiste peale aga solvus ja jäi vait- kuidas oleks siis see inimlik lähedus ja lugupidamine vaimsel pinnal kaua kesta saanud ? Või mis oli selle valusa frustratsiooni põhjuseks , kui nad lahus olid ? Kuidas ta keset ööd voodist välja kargas ja bussile vastu jooksis , kui Asta Tallinna-kodust tulemisega hilja peale jääma juhtus . Mis selle nimi ka oli , kuid Enn igatses teda taga ja viskus õhinaga talle kaela , millal naine ka ei tulnud . Ilmselt ei olnud seegi armastus , sest Asta oli selles veendunud , et Enn teda enam ei armasta , ja mees oli raske süütunde saatel selle tõeks tunnistanud . Mis on üldse armastus ? Arvatavasti tähendas see ütlemine vaid üksindustunnet Astas endas , ja kui ta millestki puudust tundis , siis olid need hommikune lahkumissuudlus ja lauale jäetud kirjake , kus tundeid üles öeldakse ja ... Ühesõnaga - konventsionaalsused . Nüüd oli seda lihtne mõista ja asjaga nii või teisiti leppida . Tollal elas ta neid solvumisi eneses väga rängalt läbi . Seina taga oigas keegi , oli nagu nuuksumist , summutatud ohkeid . Igatahes ei saanud seal keegi nutta või kurb olla , uskus Enn Sinivald . Seal olid Mehis ja Hele . Huvitav , kas tema ka pipardab ? Ta pole sootumaks see tüüp , aga ehk kasutab ta seda võitlusvõttena ? Et mehelt soovitut välja sõdida ... Vaevalt nad seda teadlikult teevad , mõtles mees . Sel tasandil polnud ta naisi kunagi mõistnud . Mehelt võtab mees-olemine elus kaunis vähe aega . Enamasti tehakse kõike muud , asju , millesse sugu kuidagi ei puutu , kuigi näiteks jahilkäimine iseenesest ju kaunis maskuliinne tegevus on . Aga naistel näib kõik käivat läbi soo prisma . See nagu polekski üldse miski , kui mõni asi selleta käib . Ebamäärased hääled seina taga muutusid selgemaks , saavutasid lagipunkti ja vaibusid järsku . Aga äkki on see vastupidi , mõtles Enn . Äkki Hele ei keeldu võitmiseks , vaid ümberpöördult ... Noh , on ju ka selliseid , aga näib , et nii rumal see tüdruk vist ei ole . Või mine sa tea ? Oled terve elu neil tandritel sõdinud ja tulemus ? Kurvalt muiates keeras ta enda küljeli , tõmbus kägarasse , lootuses uinuda . Kogu kristluse tuum on ju armastus . Mitte sooline , mitte vaimne kiindumus , vaid see sama , tead ise küll , millest jutt , kuigi seda senini keegi mingilgi mõistlikul moel väljendada pole suutnud . Seesama ongi armastus ! Ta oli selle lõpuks endale välja öelnud , ja sellega saavutusega rahul , jäi ta sügavalt magama . Kelle see on ? Hele oli raamatukapist väikese joonistusbloki välja koukinud , sealt viimasest sopist , kus oli igasugu vanu pabereid läbisegi . Kükakil , lühike must seelik ümber ümara alakeha ja vormikate reite katkemiseni pingul , pöördus ta toa poole , ise joonistusi vaadates ja samal ajal õlaga kapilt tuge otsides . Ta oli nii noor loom , et kõik ta liigutused olid paindlikud ja pehmed . Sellisena rõõmustas ta silma . Hommikul oli ta kaunis unisena tükk aega peale poissi söögilauda veninud , padjanägu ees , kammimata juuksed salkus , nende vahel graatsiliselt pikk ja peen kael . Ei lasta magada , oli ta enese üle naernud . Ega poisski palju parem välja näinud ! Enn oli kaugel sellest , et neile kaasa tunda . Ta oli jõuluks koduõlut teinud ja asetas vahtu kobrutava savikruusi kummagi ette . Mehis loomulikult erilist vaimustust ei tundnud - Carlsbergiga ära hellitatud . Aga Hele pistis oma koonu vahu sisse ja imes endasse seda magusat , mõnusat ollust , nii et ta silmad tumenesid . Kui ta joogi kahanedes pead kuklasse ajas , jäi Ennu pilk ta kaelale peatuma . Mees neelas silmadega kaasa - see habras , mõnusalt tõmblev kael ... Loomulikult ei mõelnud isa pojalt tüdrukut üle lüüa . Ta lihtsalt tundis vaatamisest rõõmu . Nüüdki , kus piiga oma natuke riivatus poosis kapi ees ukerdas ja temalt vastust oodates oma näo kergitas , ei kiirustanud mees vastama , vaid lihtsalt vaatas teda - trikoosärgis , mis täiusliku büsti kadudeta välja tõi , ja selles liiga lühikeses seelikus ... Ma ei tea , kui sa ei näita , millest juttu on ... Ta tõusis diivanilt ja astus ligi , vaatas ülalt korraga nii joonistusblokki kui tüdruku põue . Ei , see kippus liiale minema ! Ta sirutas käe ja võttis selle vana vihiku , läks ja istus diivanile . Oli lausa ime , et see alles oli . Mil viisil , seda Enn Sinivald ei osanud isegi öelda . See oli ta enda kunagine hallikaaneline väike joonistusvihik ja selles tema kritseldused eelkoolieast . See oleks pidanud olema koolil ja jääma koos kõigega kadunuks . Aga see oli siin , raamatukapis , mida ta elu jooksul kümneid kordi oli läbi tuhninud ja imeti leidma polnud juhtunud . Merelahing teisel leheküljel võttis ta äkki tummaks . Ta tundis nagu unes , et keegi tuli , istus ta kõrvale ja toetus õla najale . Tema ise oli sel hetkel kuueaastane . Ta joonistas mere ja sellele kaks laeva - ei pealt ega külgvaates , vaid poolkaldu , ülalt nähtuna - midagi perspektiivisarnastki , tuleb tunnistada , oli tal välja tulnud . Ta mängis oma poisimänge sel kombel - joonistas ja jutustas sinna juurde . Vaenlase laev tuleb ja tahab meie laeva põhja lasta , aga ta-ta-ta meie laseme , ja osa kuulisid läheb üle ja merre ja vesi pritsib , ja osa kukub ettepoole ja ka merre , aga näed , ta-ta-ta , need kõik lähevad pihta ja vaenlased - kriipsujukud - jooksevad ja kardavad surma saada ja nende laev põleb ja ... Ja siinkohal pani ema talle käe õlale . Aga need on ju ka inimesed ! Need on vaenlased , need on pahad , meie laseme need kõik surnuks ... Ta veendumus hakkas kärisema . Aga need on kõik noored mehed ja neil on kodus ema ja isa , ja nemad on nende lapsed . Ja osa neist on juba ise isad ja nende lapsed tahavad neid jälle koju tagasi ... Poiss solvus ja häbenes . Ema oli ta mängu ära rikkunud . Kriipsjoonelised mürsutrajektoorid tabasid nüüd ja igavesti vaenlaste laeva , millel äkki olid peal samasugused inimesed nagu kõik teisedki . Enn ei olnud kunagi nii mõelda osanud . Tema lühikese elukogemuse jooksul oli palju sõditud ja kunagi polnud vaenlased noored mehed , keda nende emad ja lapsed koju tagasi ootavad , kuigi ta muidugi kohe mõistis , et emal on õigus , polnud ju mingeid teisi inimesi , kõik olid ühtemoodi , ja ta tunnetas tolle aja lehtede ning raamatute poolt levitatud vaate valelikkust . Need , kes tema joonistatud kiirkahurite tules hukkusid , olid inimesed nagu ta isegi . Leegid , mis elusaid kehasid söestasid , tegid talle endale talumatut valu . Ta vaikis ja vajus kössi ning puges vargsi minema . Kogu eluks oli ema talt võtnud õiglase kahjurõõmu vaenlase vaevade puhul . See on minu , ütles ta kõlatult . Hele nõjatus ta õlale oma väikese ja kaunis teravalt vajutava lõuga . Enamasti pole kellelegi õigel ajal öeldud , et vaenlane tunneb valu , mõtles Enn Sinivald . Vaevalt sellele tüdrukulegi . Ta võis seda praegu teha , jutustada ümber tookordse koduse kasvatuse aktsiooni , et jätta igaveseks jälg sellesse hinge , mis hetkel talle avali oli . Ta teadis , et missioonitunne temalt seda nõuabki . Kuid ta ei raatsinud . Tüdruk oli lihtsalt liiga armas . Armas nagu väike tiiger , pehme vöödiline kiisu , kes su pere paari aasta pärast lõhki rebib ... Ema ei olnud teda säästnud . Kas Ennus lõi juba siis välja Sinivaldide metsikus ? Võis küll nii olla , mõtles Enn . Aina oli ta raevutsev ja isekas olnud . See oli õiglustunne , teadis ta , mitte midagi muud - nad lihtsalt eeldasid , et teised kasutavad samu mängureegleid , ja kui see polnud nii , siis kippusid neid vägivalla abil kehtestama . Selle vägivalla vastu lapse hinges need kasvatusaktsioonid suunatud olidki . Kas see noor naine teadis , millist valu ta oma lapsele teeb ? Kas ta teadis , et see piinab ta poega veel neljakümne seitsme aasta pärast - kuidas mürsud ja tuli vaenlasi tema enda tahtel hävitavad . Ja see jääbki teda igavesti piinama . Ja selliste maa peale toovate selgitustega oli ema võtnud oma pojalt võimaluse tema enda ja ta tütre mõrtsukale kätte maksta . Sa olid fantast joonistaja , tead , - ütles tüdruk ta õla tagant . Talle ei meeldinudki niivõrd see merelahing , kui järgmisel leheküljel olev kassi nägu , liiliat meenutav lill ja nokk lahti lendav pääsuke - püüab sääski poegade jaoks , oli poiss selle juures seletanud . Et sääsed tahavad ka elus olla ja verd imevad emased üksnes selleks , et saaksid peale paarumist oma kehas mune kasvatada , seda polnud ema talle seletanud . Kusagil on igasuguse moraliseerimise loomulik piir , mõtles mees . Ja jätku inimene vähemalt looduses oma mängureeglid kehtestamata ! Kas sina ei joonistanud ? - päris ta , pooliti selleks , et ennast ohtlikust meeleseisundist eemale lootsida , osalt kergest kiuslikkusest poja vastu , sest seda liigutavat kiisutsemist diivanil näis Mehis Sinivald mitte märkavat , mis tema hinges toimuva isale just reetiski . Pole sul kergem kui kellelgi ! Mina tegin klaasi peal värvipliiatsitega postkaarte järele - tead , selliseid hästi läikivaid ja ilusaid ja ei saanud aru , miks meie õpa mind ei kiitnud . Tüdruk hingas talle kõrva , ja see ajas mehele mõnusa kananaha ihule . On ju ilus aeg laps olla ! - lisas piiga . See oli nüüd küll päris ilmselt Mehise kiusamiseks lavastatud stseen , leidis isa ja tõusis talle pealetungiva lõua ja rinna alt ära , läks kööki ja tõi igaühele jõuluõlle kruusi . Mehis keeldus , mis polnud temast sugugi liiga tark , mõtles mees . Kiusaja ei tohi kunagi näha , et saab sulle pihta . Pärast jõule langes pime üksindus talle peale nagu kott . Ja kõige pimedam ning üksildasem oli uusaastaöö . Noored ei pidanudki tulema , neil olid piletid kuhugi peenemasse paika , Dekolteesse vist . Kas ka tema tahab tulla , oli Mehis küsinud . Loomulikult keeldus ta peaaegu automaatselt . Ta teadis , mida ta mõtleb ja tunneb sellel pimedal talveööl - esimest aastat lesk , üksi keset väljasurnud küla . Kuigi ta alati oli vaid õlgu kehitanud - mis tähtsust sel on , kuhu kriips tõmmata ? Jõulud on ju tegelikult talvisele pööripäevale lähemal . Ja miks peab seda aasta algust üldse nii väga tähistama ? Kas keegi ootab sellelt uuelt numbrilt midagi ? Mullu oli ta tõesti oodanud või vähemasti salamisi lootnud - ja ta elus polnud rängemat aastat olnud kui see . Ta ei hakanud endale mingeid pühasid tegema . Õhtusöögi juurde rüüpas suurte sõõmudega paraja koguse viina , heitis soemüüri juurde asemele ja jäi magama , et ärgata mingil umbmäärasel tunnil ja kuulata , kuidas tuul akende taga tuhiseb ja Muri vihaselt haugub . Ta ootas uksele kloppimist , keha kuidagi kaalutu , aga midagi ei järgnenud . Tal oli suus paha maitse ja süda tagus . See polnud muud kui joodu järelmõju . Ta vahtis tühjusse , julgemata ikka veel endale täit tõtt tunnistada . Ta oli millalgi hakanud uskuma , et elu on maha mängitud . See ei pakkunud talle lihtsalt mingit rõõmu . See aim oli hakanud teda kiusama aastat viisteist tagasi ja sestpeale aina süvenenud . Ta teadis , et Sinivaldid on tülikad inimesed . Nende pea võttis hästi , nad olid kõik kiire taibuga ja veendunud , et pole midagi , millele nad vastust ei leiaks , kui seda vaid piisavalt soovivad . Selline oli Meinhard , selline oli isa , kuigi tema küll oli õppinud end tagasi hoidma . Aga nii nagu vanaisa , ei saanud ka Enn oma suud peetud , kui ta millestki midagi arvas , ja sellist asja polnudki olemas , millest keegi Sinivald midagi arvata poleks osanud . Eriti tüütu on selline aktiivsus muidugi siis , kui sind ennast maailma olemise suured tõed eriti ei huvita ja sa pigem soovid oma peal neist puhata lasta . Miks siis see ära ei tüüta , kui keegi kõrvalt sind aina pommitab küsimustega , et mida sina arvad näiteks õhtumaa allakäigust Spengleri käsitluses või kartulihaiguste tõrjest meristeemmeetodil . Poiss oli vast kümne-kaheistkümnene , tahtis kõike teada ja isa rääkis talle , eriti õhtusöögilauas , sest kus see pere mujal ikka kokku saab , niipalju kui tema millestki teadis , soovitas uurida seda ja teist raamatut , tõi ise teatmeteoseid riiulist ja ajas sealt järge - nägid siis , seda ma ei teadnudki , Ivo Schenkenberg langes venelaste kätte siinsamas Rakvere all ! Miks see emal hinge lõpuks täis ei ajanud - et õpetaks poisile õiget kahvlihoidmist ... Nagu üks igavene rahvaülikooli loengusari alailma . Lõpuks saab igaühe panna uskuma , et ta on tüütu ja loll , mõtles Enn Sinivald oma asemel pimedust vahtides . Ta teadis , et on hakanud oma arusaamades kivinema . Poisi harimise käigus sai temagi värsket õhku , aga küllap võis seda kõrvalt tõesti tüütu ja koormav kuulata olla . Parema meelega veetis ta aega väljaspool kodu , käis jahil või istus õhtuti oma keldrikambris , nokerdas transparente lõigata , trükkis särkidele pilte , et lisa teenida . Ta polnud veel neljakümnenegi , kuid tundis , et hakkab vanaks jääma . Lihtsalt rõõm oli kadunud . Nad käisid Astaga sel ajal teineteisele närvidele , muud midagi . Kord , peale kaunis ägedat kodust ridu , millele järgnes mitu päeva naise mossitamist , kuni Enn taas plahvatas , tähendab , peale seda abielus nii tavalist aega , kus leitakse , et peab midagi ette võtma , oligi Enn öelnud - kas me ei peaks suvel eraldi puhkama ? Ja - ära hakka jälle vesistama , kui me kord juba teineteist ei talu , siis on tobe proovida seda parandada sel teel , et me teineteist üldse silmist ei lase . Nüüd ja praegu , aastate pärast seda meenutades , taipas ta , et polnud tookord päris aus . Koolis , kus ta kutseõpetuse meistrina töötas , oli üks naiskolleeg , ise kunagine sama kooli vilistlane , talle rääkinud oma suvepuhkusest ühe sõbranna pool - täielik eraldatus ja rahu mingil inimtühjal poolsaarel Väinamere rannikul , kus too tuttav oma perega vaatlusjaama töötajana elavat . Ja Ennu huvi peale - tema arvavat küll , et sealt saaks ka Enn tuba üürida . Kaduda kuhugi põrgu taha lagedale , kus oleks võimalik üksi olla , mõtles mees tookord . Sellest riiust ja eraldi puhkuse jutust tuligi siis , et Asta sõitis suveks üksi Abhaasiasse , Salme külla sugulaste juurde suvitama - reis , mis neil koos tegemata jäigi , sest kunagi polnud vaba raha kahtede piletite jaoks . Poiss aga rõkkas võimalusest olla mõnda aega Tallinnas vanaema pool . Tal oli juba ette kõhe tunne , sest vaist hoiatas mingi tundmatu ohu eest , näis Enn Sinivaldile nüüd . Ta ei tahtnud seda meenutada , ta oli selle juba peaaegu unustada jõudnud . Mees keeras enda magama ja suutiski suikuda rahutusse unne , kui mingi müdin akna taga ta teadvusele virutas . Koera vihane kila tõi ta hetke pärast maa peale - need olid kassid , kes pimeduses omi asju klaarisid , ja Muri pidas lihtsalt korda . Ta oli just hakanud midagi unes nägema , mõistis mees . Kui tahes rahutud need uned ka polnud , neid võis poole pealt katkestada ja ümber mõelda või siis vähemalt neist jäänud ängi endast välja heita . Sellega , mis teda ärkvel olles vaevas , polnud mitte midagi võimalik pihta hakata . See oli olnud , tahtis ta seda või ei ! Tusa peletamiseks tõusis ta asemelt ja kobas köögis laualt käsikaudu pudeli ning otsis sprotikarbi . Leivataldrikult saiatüki võtnud , kastis ta selle õlisse , ja kuni see seal vettis , kallutas pika kulinaga viina . Toonud karbi tilkumise vältimiseks lõua alla , mälus ta rasvase pala peale , toppis veel ühe uurdesse jäänud kala suhu ja läks seda kõike pikkamisi matsutades voodisse tagasi . Ta teadis , viisakad kombed , aruka inimese pilk , naljad , isegi korralik , jalgu lohistamata kõnd - kõik see kuulus olukordade juurde , kui ta polnud üksi ( ja eriti , kui juures juhtus mõni noorem naine olema , lisas ta põlglikult ) . Üksiolek ei vajanud isiksust . Loomulikult ei vabanenud ta enam tunnetest , mida tõid mälestused , niivõrd oli ta jälle omaenda isiksuse vang . Aga isegi piisavalt sõnastatud mõtlemist suutis ta enamasti vältida , hulpis ähmases mõnu-piina keskkonnas . Isiksuseta pole loomulikult midagi , ei tundeid , ei mälestusi , ei tahet . Inimene muutub vegetatiivseks nähtuseks . Nii , nagu see idamaises mõtteviisis ideaaliks on kujundatud . Sest Idas ei ole ealeski olnud moraali , mis tagaks eneseväärikuse miinimumi igale indiviidile , nagu see kristluse puhul normiks on . Seega - kui sa ei suuda vältida solvavaid ja alandavaid olukordi muul moel , siis õpi ennast välja lülitama . Tema oli olnud sellises seisundis - nagu ta aimas - enesekaitseks süütunde vastu . Talle oli sel puhul pension määratud ja ühiskond oli loobunud temaga rohkem arvestamast . Kas ta tahtis või ei , ta pidi oma hingevaevaga toime tulema , kui lootis veel kunagi kas või pruugitud kauba letile jõuda , olgu või poolmuidu , aga siiski mingi hinna väärilisena . Siin ei olnud Ida . Ega ta tegelikult ei tahtnud küll , aga niipea kui ta üksindusest välja rebiti , läks otsekohe vaja isiklikke reageerimisviise , teatavat väljendusoskust , mingit delikaatsust , oskust teiste inimestega arvestada - jälle isiksust . Oh mingu see kõik põrgu ! Ta hakkas vinti jääma . Koos praeõliga mõjus viin pikkamisi ja pehmelt . Tal oli juba päris talutav enesetunne . Hüljatud imikuna röökivad , sülgavad ja kähmlevad kassid akna taga ajasid teda vaid naerma . Vaene koer ei saa ka rahu , aina käi ja klähvi , ligi minna muidugi ei tohi , võib ise peksa saada ... Mehe pea vajus padjal küljele , silmad langesid kinni ja ta kandus ühte valgeks võõbatud ametiruumi , kus valges kitlis ning kõrget pagarimütsi kandev topeltlõuaga mees suu võileivast hoolikalt puhtaks mälus , enne kui vana halli telefoni toru kergitas - jaah ? Mehel oli natuke kiuslik ja näägutav kõrge hääl . Kas siis neil ka kuidagi kiire on , et ei või loomulikus järjekorras oodata , tahtis ta rääkijalt teada . No hästi , ma saan aru , et teie ei saa oma aruannet valmis , kui surma põhjus pole selge , aga miks pean mina sellepärast oma laiska taguotsa enne kergitama , kui ma ise tahan ? No hea küll , hea küll , ma võtan ta vana tutvuse poolest väljaspool järjekorda ette , aga enne lõunat ärge mitte lootkegi , ärge hakake mind tüütama ! No võtame siis härrad esmajärjekorras ! Tüse mees pani telefonitoru ära ja tõstis võileiva suu juurde . Olgu neil vähemalt siin eesõigus ! Ja kuni sanitarid rataskanderaamiga õiendasid , seletas kokamütsis kitlikandja assistendile ning õele : nemad ütlevad - enne ei saa aruannet kirjutada , kui surmapõhjus teada ... Ja kust nemad teavad , et teise surmapõhjus on teada , ah ? Kes ütleb , et mõlemad pole näiteks mürgitatud ? Oma targutusi jätkates astus anatoom-patoloog laua juurde ning hakkas kindaid kätte tõmmates dikteerima , ja otsekohe asusid seda monoloogi saatma kulunud Optima plagisevad valangud . Umbes viiekümneaastase mehe koolnu . Keha pikkus meeter kaheksakümmend kuus sentimeetrit . Kehaehitus asteeniline . Lihastik üle keskmise arenenud . Nahaalune rasvkude puudulikult välja kujunenud . Vasakul rindmikul kolmesentimeetrise läbimõõduga pruun pigmentoosilaik . Juuksed tumepruunid , keskmise pikkusega . Vasakul tagumisel peapoolel on juuksed kaetud pruuni jääkihiga , mis lamava asendi puhul omab lamedat alumist külge . Järgnes tappev , kiretu kirjeldus , kuni lahkaja laiba huult kergitas - no näita mulle hambaid ... Siis vaikuseviiv ja räme , ropp sõim . Tagasikätt telefonitoru ja sellesse kilaval häälel - mis ajast mulle elusaid inimesi saadetakse ? Kes oli öösel valvearst ? Kes oli kiirabibrigaadi arst ? Kes konstateeris surma ? Ma tahan teada , kas see litsimaja hakkab ükskord meditsiiniasutust meenutama ? Ma teen praegu kohe ettekande ministeeriumisse , palun tõstatada küsimuse arstikutse ära võtmisest ! Oli jooksmist ja ärevaid hääli ja siis lamas mees uuel laual ja tema ümber askeldati ning ähmitseti . Isegi peaarst ujus kohale , kohmetult kitlit nööpides . Tilguteid ja soojavee anumaid ja ergutisüste ja jumal teab mida . Enn Sinivald hõljus kõige selle kohal lae all ja hakkas äkki tajuma , kui kohutavalt valus ja vastik ja halb oli olla kehal , mis lamas valge linaga kaetud laual . Ta nägi , kuidas rohelisele ekraanile triipu vedav kiir võpatas , kuidas see joonistas kahekordse saehamba , siis veel ühe ... Jätke mind rahule , karjus ta vihaga . Ma ei taha elada , kurat teid võtku ! Mitte keegi ei pööranud isegi pead , kuigi karjuja hääl kogu majas vastu kõmises . Viige intensiivi ! - ütles osakonnajuhataja . Teie , doktor Maljas , jääte sinna valvesse ja võtke oma subordinaator ligi . Üks peab igal hetkel kohal olema ! Ja helistage Kalluksele koju ja öelge talle , et arvatavasti on kogu lugu juba ministeeriumis ees . Ja võtke keegi ja harutage ta juuksed sellest jäätükist lahti , muidu reostab voodi ära ! Enn Sinivald oli oma silmaga näinud , kuidas Põhjasõja-aegsest väesalgast üle Soojärve vene väejooksiku pihta lasti . See , et ta iseennast lahkamiskambri laual lebamas nägi , nagu seegi , kuidas ta kardiogramm esimesed võnked tegi , ei pannud teda enam vähimalgi määral imestama , ka mitte purjuspäi uusaastaööl poolunes lebades . Kogu see pilt ei tekkinud praegu , teadis mees , see oli tulnud koos temaga sellest kauguseudu karva hämarusest , kui ta siin kevadsuvel toibuma hakkas . Aga enne seda oli ta aeda harinud , kurki ja porgandit külvanud ... Tal oli küllalt aega olnud lasta kogu selle loo detailide kallal oma fantaasial töötada , ilma , et ta sellest ise vähimatki oleks mäletanud . Enne sellesse hämusse vajumist oli olnud üks lühike valge periood , aga sellest ei tahtnud ta ikka veel midagi teada . Siin pidi see siis olema . Buss voltis uksed kinni ja mattis kõik paksu valgesse pilve . Kui see hajus , seisid nad peatuses neljakesi - tema , noor naine ja kaks päris pisikest põnni , tüdruk ja poiss , ilmselt kaksikud . Mõlemad täiesti valgepäised ja päevitunud nagu emagi . Too noor naine näis esmapilgul tuttavana , kuid mees ei püüdnudki mõistatada . Talle näis aina , et kõik kordub . Ta oli lihtsalt väga väsinud sel <arv>. aasta suvel . Ta silmalaud tõmblesid ja ta ei saanud öösiti magada . Ta tuli siia , et puhata . Rannamaastikke iseloomustab eriline valgus . Arvatavasti tuleb see veeauru rohkusest õhus . Merd polnud veel kusagil . Lehtpuusalud varjasid kaugema vaate . Mees teadis , et läänerannikul pole nii selgeid mere läheduse märke kui Soome lahe ääres , kus lavamaale järgneb rusukaldemaastik ja rannanõmm . Üksnes mahenenud varjudega valgus ja tuules aimatav värske hingus . Selline pärlkana ! Naine kandis mingist natuke kangelt kohevast kangast kittelkleiti . Sellel pärlendasid punase-kollase-sinise-rohelised peened täpid , nendega oli kogu kangas tihedalt kaetud . Need täpikesed olid optiliselt sedavõrd tasakaalus , et kaugemalt vaadates näis riie peaaegu hallina , veikles aga pidevalt mingeis alaliselt muutuvais värvitoonides . Lihtne , kodune , puuvillane ja pärlendav ning rõõmus ühtaegu . Tee viis läbi looduslike heinamaade ja metsasalude . Hein oli niidetud ja kehv , liivakas maa oli liiga kuiv , et ädalat kasvatada . Tagapool metsatukka oli juba selge merehingus . Paljasjalgsed põnnid vudisid vapralt mööda heinakõrrestikku . Nad olid asjalikud ja vaiksed ning nende emagi näis eelistavat vaikimist , aga ta pilgus peituvast naeruvinest ei saanud Enn Sinivald päriselt aru . Mõne aja pärast kippus tüdruk maha jääma ja ema kahmas ta kaenlasse , tõstis nina kirtsutava vabandusnaeratuse saatel rinnale ja plika toppis oma pehme nina ta kitli voltidesse . Väsimuse märke näitas poisski . Ees , nii paremal kui vasemal tuli rand aina ligemale ja Enn uskus , et nad ongi kohal , sest maa kippus lihtsalt ära lõppema , kuid pajurapiku tagant avanes laienev poolsaaretüvi ja seda tõotas olla veel paar kilomeetrit . Ühtegi katust ei hakanud veel silma . Ema käe otsa kippuva poisi sai enda kanda üürnik . Ei järgnenudki mingit võõristust . Laps naeris hääletult ja silitas tal lõuga - onu , miks sinul habet ei ole ? Ja Ennu selgituse peale kilgates - ajasid habeme ära . Kas vitsaga ? Kaksikud , vastas naine ta pärimise peale , kolme ja poole aastased . Mõnus oli teda vaadata , arukas ja sõltumatu . Selgelt tajutav iseolemine , naerukil rahulolu oma laste ja kogu eluga . Põnnid olid neil süles magama jäänud , kui nad lõpuks kohale said - oma neli-viis kilomeetrit kindlasti , hindas mees mõttes . Temagi jalad tulitasid , saati siis naisel , kes selle maa nu kaks korda maha oli käinud ja seejuures lapsi süles tassinud . Paljaste jalgadega köögi värvimata puupõrandal astudes tõi too lauale hapupiimakausi , supilusikad ja leivakannika . Siis istus ta Ennu vastu ja tõrjus peoga juukseid põselt . Oli näha , kuidas ta puhkust naudib . Maainimesena Enn muidugi tundis sellist söömise kommet- võtta lusikaga ühisest kausist paksu hapupiima ja hammustada soolaga kaetud musta leiba juurde . Teda pani ainult imestama , et noor ja intelligentse olekuga naine söandas talle seda siin esimesel kohtumisel pakkuda . Noorikul olid saledad käevarred ja peente , väga painduvate ja pikkade sõrmedega puhtad käed , ta heledad silmad olid selge , naerukil vaatega ja temast hoovas tasakaalukat rahu . Mehe asju oli nii nagis kui töölaual , meest ennast polnud aga ilmselt kodus . Seegi pani Ennu pisut imestama , et noorik sealjuures nii vaba oli . Lõpuks nägi ta teda ju esimest korda . Veidi istunud , lasknud jalgadel puhata , noorik tõusis - tal on vaatlus . Kas Enn soovib ühes tulla , et pärast koos ujuma minna ? Ei küsimustki sellest , et magavad lapsed üksi koju jäävad . Majast läände jäi kivine neemenina , mis kiiresti kitsenes ja selle päramisel tipul oli aiaga piiratud vaatlusväljak , kus puidust võrekappides seisid termo- ja hügromeetrid , keerles tuulemõõtja tiivik ja libisesid isekirjutite suled vedrumehhanismi keritavatel paberlintidel . Ja edasi olid vaid roostikud ja liivased ning kivised rannad , nende taga kahvatu , elavhõbedajärvena mõjuv lõputu päikeses kiiskav avarus oma lakkamatu tuulega ning linnukarjetega laidude kohal . Naine oli suure merebinokli võtnud , seisis Ennu kõrval ja vaatles keskendunult laide . Ei midagi huvitavat , tiirudel kooruvad pojad . Kosklad juba ujutavad omi ... Praegu on siin vaikne . Peale ilmavaatluste , jälgib noorik ka lindude rändeid , peab päevikut pesitsemiste kohta ... Ta poetas binokli vahariidest kotti ja suundus ees mere poole , juhatas Ennule teed vasakule , ise põikas roostiku teise serva jääva liivalapi suunas . Tolmumaitse bussisõidust veel huultel , otsustaski mees ujumas käia , loopis roostiku varjus riided seljast , tõmbas ujumispüksid jalga ja sumas merre . Sealsamas lähedal , meetrit viiskümmend temast , seisis noorik põlvini vees . Ilmselt polnud ta oma pärlkanakitli all midagi kandnud ja oli nüüd , nagu jumal ta loonud . Ennu märganud , pöördus ta veidi kõrvale , kahlas rahulikult sügavamale , nii et paljad näkid välkusid , ja viskus siis vette . Pead vangutades sammus vette ka neljakümnele lähenev abielumees . Sellist asja ta küll polnud oodanud . On siin tegemist naiivsuse või rafineeritusega ? Ei selle ega teisega , teadis ta nüüd , aga siis oli ta selle taipamiseks veel liiga oma maailmas kinni olnud . Alasti naine oli ta alateadvusse kergitanud selle igipõlise küsimuse - kui äkki ... Ja see oligi kõik . Põnevus ja väike hirm . Hirm pettuda , lolliks jääda , seda ka , aga eelkõige lihtsalt hirm millegi keelatu ja patuselt ahvatleva ees . Kolmekümnendais aastais langeb mees enamasti mängust välja . Naised ei paista teda eriti märkavat ja suhtuvad tema huviilmutustesse sageli lihtsalt vaenulikult . On siin tegu solidaarsusega , mis keelab väikelaste isasid peibutamast ? Või johtub kõik teadmisest , et mees on liialt seotud ja teda nagunii ära ei meelita . Kõik piirduks arvatavasti lihtsalt seiklusega , pealegi ilmselt ühekordsega , sest kohe tuleb pereisal aru pähe ja rohkem ta ei riski , kui esmane vallutustuhin mööda ? Selle mängust väljajäämisega oli Enn Sinivald leppinud , kui asjade loomuliku käiguga . Asi , mida ta aga sootuks ei teadnud , oli see et teise nooruse ajaks - ajaks , kui lapsed on kaela kandma kasvatatud - tulevad mehed sageli uuesti hinda , ja siis juba teises vääringus . Ta oli sellele ajale lähenemas - poisi ninaalunegi kippus juba villaseks . Ja ta ei osanud ennast selle eest veel kuidagi hoida . Ujumast tulles ta lihtsalt veidi imestas , et naise olek polnud vähimalgi määral muutunud . Endiselt rahulik ja suhtlemisaldis , ei vähimatki nähtavat kohmetust ega ka huvi , kas mõjus . Tagasi majas , viis ta omad asjad köögilaua alt temale juhatatud tuppa . See oli peaaegu tühi - tool , voodi , põrandariie , sitskardin . Ukse juures suures klaaspurgis meetrikõrgune kaseoks , mis toa meeldiva lõhnaga täitis . Näis võimatu jääda siia aina toimetava perenaise lähikonda ja ta jalutas minema , hulkus tühjal rannal , pildus kive vette , istus vahepeal ja kuulas tuule sahinat roostikes . Ta oli veetnud mitu aastat tõelise puhkuseta , aina mingeis inimsuhetes , nii kodus kui tööl . Ta tahtis sellest vabaks , ja nüüd , kus ta seda oli saanud , tundis lausa tapvat igavust . Lõpuks heitis ta madalale , kuid vaibana tihedale rannarohule selili ja jäi magama . Kui ta sealt tõusis , oli päike juba lillakana loodesse vajumas ning meri suitses . Eemalt hakkas ninna pannkookide praadimise võrratu lõhn . Põnnid istusid kahekesi kõrvu koldetule paistel ja noolisid kooke , mida ema neile jagas , enne hoolikalt jahutamiseks peale puhudes . Siis istusid nad kõik ümber laua , kaks tillukest murjanit piimakruuside taga ja suurtel teetassid , koogikuhil kausis ja vaarikamoos purgiga keset lauda . Ennule hakkas see lihtne kodusus järjest rohkem meeldima . Pärast sööki kooris ema oma põnnid paljaks ja pesi päikese käes seisnud veega maja ees kausis hoolega puhtaks . Niisama paljaina läksid nad magama . Polnud vaja ei käsku , ei suigutamist . Viie minuti pärast vaatas perenaine üle ukse tahatuppa ja viipas Ennugi lähemale . Nagu kaks roosat tõuku olid lapsed kahekesi täiskasvanutele mõeldud voodis end linasse mässinud ja ninali padjas ning nohisesid magada . Nad olid Miki ja Mirri , vähemalt nii ema neid hüüdis . See oli tabav - üks rüblikust superhiir , teine magus kiisu , nii sarnased , nagu nad ka olid . Sooline jagunemine oli nii ilmekas ja nii loomulik . Nende vaikne , rahulik toimekus , täielik isekuse puudumine meeldis Enn Sinivaldile . Meeldis ka ema selgitus - lastel pole siin mingeid piiranguid . Madal , ohutu meri ümberringi , poolsaar liiga suur , et neil püsivust jätkuks kuhugi kaugemale kolama minna . Vahel tuleb neid veidi , binokkel abiks , otsida , sest uni tuleb peale ja jäävad mõne põõsa alla magama . Muud muret pole ollagi . Aga talvel ? Siia oli nii palju maad , teeks vaid jalgrada . Kui tuiskab ? Päris talve on nad muidugi linnas . Vaatlusjaam siis lihtsalt suletakse , kuid varakevadest jääminekust , kuni lumeni veedavad nad siin ja see meeldib neile . Nad istusid vastamisi suure köögilaua taga ja vestlesid ning Enn ei saanud lahti tundest , et ta seda naist ikkagi kusagilt juba ammust ajast tunneb . Ka nimes oli midagi hirmus tuttavat . Tuuli . Kui sobiv nimi just siin ja just sellele naisele ! Miski koputas tasakesi alateadvusele , kuni lõpuks meenuski . Tal oli lapik pudel Becheri likööri õlakotis , võetud teadlikult selline mark , mida ükski hing korraga palju ei joo - juhuks , kui peremees peaks liiga libas kurguga olema . Ta mainis seda naisele - umbes selles toonis , et kui on soovi proovida ... Hm ! ütles Tuuli . Miks ka mitte ! Ta pani kuivi pilpaid pliidi alla ja teevesi läks uuesti laulma . Ta polnud Becherit varem proovinud , veeretas tilka keelel ja kergitas kulme - omapärane . Enn unustas enda rääkima . Alustas ujumisest , sattus sedakaudu spordilainele ja oli juba jutujärjega Oslo ja Euroopa meistrivõistluste juures , kui märkas , et on lobisemisega liiale läinud . Ilmselt viisakusest võõra ees polnud naine igavust ega tüdimust näidanud . Mees tegi lühida kokkuvõtte ja vaikis . Tuuli lükkas klaasi tema poole , ja kui mees ka peale rüüpamist edasi ei rääkinud , kergitas küsivalt kulme . Miks sa vait jäid ? Üks mis kindel - Tuuli ei teeselnud , ta kuulas huviga , ta võttis jutust osa , täiendas - näed siis , muidugi on selline asi üllatav ! Ja Enn Sinivald , kelle kodused monoloogid olid aastate pikku aina mõrumaks kuivanud , kes aina koges , et kaldub tüütult lobisema , tajus salajast hämmingut tundes , kuidas monoloog dialoogiks muutub . Ning see vallandas kusagil sügavas hingesopis kevadise vasika vabanemisrõõmu . See narrilt ülemaitsestatud liköör oli mõlemal ilmselt kihvatanud . Tuuli ringutas , sikutas parema käega vasakut randmest Ennu poole , justkui tahaks ta selle rusikaga mehele rindu torgata . Ja Enn , midagi mõtlemata , hakkas tasa naerma , silitas naise pruune käevarsi , imetles nende naha sisaliksiledat kuiva soojust . Nagu kokku leppinult tõusid nad ühekorraga lauast ja sisenesid tuppa , mille seina ääres levitas oma lõhna kaseoks ja kus polnud midagi peale tooli ja voodi . On olukordi , kus hirmunud keeldudel pole korraga mingit jõudu . Olid nemad kaks ja muu ei puutunud üldse asjasse ... ... kuni ta linnutiivapuutena põgusast unest nagu varjust välja vupsas - selili võõras voodis , alasti , tekk põrandal ja loomulikult üksi . Süda kloppimas ja meeles vaid üks küsimus - mis nüüd siis saab ? Väljas oli juba päris valge ja selles hallis hommikuvalguses vahtis mees murelikult pruuni laudadest lae poole , püüdes mõistatada , mis hullus see neile õhtul peale oli tulnud . Ei saanud ju kaks inimest poolest pudelist Becheri liköörist nii purju jääda , et aru kaotavad ! Hetke pärast andis põhjusetu ärevus järele . Kerinud end teki all kerra , sai ta sooja ja jäi uniseks , vajus kuhugi piimjasse aurusesse äraolekusse , kuulis väljas kiireid samme majale lähenemas , siis käis eesuks ja Tuuli tuli läbi köögi , seisatas nähtavasti arupidavalt uksel . Enn kuulis riide kahinat ja prink ning külm nagu allikaveest tõmmatud kala , libises naine ta kõrvale , põimis end tema ümber , suudles magava mehe õlga ja hakkas peagi tasa ja rahulikult hingama . Kui Enn uuesti ärkas , oli ta voodis jälle üksi , köögist oli aga kuulda kodust askeldamist ja koldetule praksumist . Võrratu kohvilõhn ajas talle vee suhu . Ta istus just voodiserval ja püüdis oma aluspükse õiget pidi jalga saada , kui uks avanes . Tuuli seisis seal , naeratas ja läks tagasi kööki . Mitte vähimatki märki ei leidnud mees naise olekust . Nagu ta eile bussipeatusest saati oli olnud naeratavalt sõbralik , oli naine seda ka nüüd . Ei mingit kaelalangemist ja suudlust , millega nad tavaliselt püüavad näidata , kui hullusti sa neid võlunud oled , ega ka irooniat , kerget küünilist muiet enesekaitseks . Tuuli olekust oleks võinud uskuda , et kõik oli kokku unenägu olnud . Nad sõid kodust hommikuputru ja jõid seejärel kohvi ning naine meelitas Ennu jälle lobisema . Teda näis mehe sportlik minevik tõsiselt huvitavat . Tema isegi oli noores põlves , nagu ta väljendus , suusatamist natuke tõsisemalt võtnud . Vahe oli siiski märgatav - üks rajooni tasemel , teine maailmas . Mehe kibestumist sellest pärisorja sunnitööst , nagu Enn oma spordikarjääri nimetas , ei paistnud naine eriti mõistvat . Nende häälestuse vahe oli tuntav . Selle noore naise kõrval oli mees alatoonlt sünge ja fatalistlik . Üksnes alatoonilt , mis tuli ilmsiks vaid selle tõttu , et Tuuli oli mahe ja rahulik põhjamaine päikesepaiste . Ta , pagan , oli siiski päris tublisti ringi tõmmanud , hakkas kõigest pisitasa ilmnema . Ega ta seda varjanudki , kuid ei kelkinud ka . Spordilaagrid oma kohtumiste ja lahkumistega , kergesti siginevate vahekordadega , mis noorte ja innukate kehade vajadusi rahuldavad , jättes hingeasjad enamasti rahumeeli omapead , olid Ennule piisavalt tuttavad . Naine oli olnud üks neid häid hingi , kes ei olnud kitsi ega tundnud mingit süüd sellest , et poissmehe kombel elas . See vaatas ta juttudest vastu , aga see oli ilmselge minevik , millest ta nüüd vaid naeratades mõtles . Midagi väga olulist oli vahepeal muutunud . Aga põhiloomuselt oli ta muretu optimist , kelle maailm oli suurepäraselt paigas . Nende avastustega ametis , jõudis mees juba unustada , et on selle olevusega veetnud pööraseid ja veetlevaid tunde . Talle hakkas tunduma , et kõik võibki sellesama ööga piirduda ja tal ehk polegi eriti raske seda kui unenägu kujutleda , et sellele ei järgne mingeid komplikatsioone ... Laualt nõusid koristades sattus ta Tuulist lähedalt mööduma ja naine puudutas teda käega , libistas oma pikkade tundlike sõrmedega üle ta reie . See mõjus nagu piits . Hing korraga põletavalt kuuma ja rasket sulatina täis , turjanaha all kihukripeldus . Ja uks avanes ning unesalkus ja nohisevad , pudenesid kööki kaks alasti last . Nemad tulid nüüd küll äärmiselt õigel ajal ! Mees otsustas sel hetkel end käsile võtta . Võttis ta küll ! Öösel oli naine tal jälle kaenlas . Jälle oli ta vastu hommikut kusagile kadunud , tuli külmana ja värskena ning seekord ei maganud Enn seda tulekut maha , vaid alistudes ülesärganud loomulikule seksuaalsusele , oli selles kaisutuses pöörane nagu kunagi poisipõlves . Imelik , ta ei tundnudki end tiirasena ja pealetükkivana , mida vaid teatava enesesalgamise saatel talutakse . Järgnesid päevad täis päikest , merd ja üksindust . Ta põgenes esimesel võimalusel eemale , vedeles rannas , päevitas , ujus ... Ja kõik see aeg põles ta kärsitusest ööd oodates . See oli hullus , millest ta ühtaegu nii valu kui rõõmu tundis . Ta teadis , et teeb midagi täiesti keelatut ja patust , mis pealegi on määratud kõige lähemal ajal katkema . Ja samal ajal paistis talle , et see kõik on nii alati olnudki ja nii see ka jääb - suvi , üksik maja inimtühjal poolsaarel , kaks ilusat ja armast last ning Tuuli . Mida võis veel tahta ? Ta teadis nüüd nende hommikuhalluses ärakäimiste põhjust - naisel oli lihtsalt vaatluse aeg . Ta jagas end suurepärase rahuga laste , koduse töö , armukese ja ametialaste kohustuste vahel , olemata kordagi tujust ära või jäämata milleski ajahätta . Samal ajal aga paistis juba kõige selle lõpp . Ennu ärasõidupäev oli kätte jõudmas . Nad istusid õhtu hakul maja ees ja lõikusid rabarbrivarsi keedise tarbeks , kui hoopis võimatust suunast - vaatlusväljaku poolt - üht meest tulemas nägid . Heints , ütles Tuuli rahumeeli . Ja Enn püüdis leppida tõsiasjaga , et see imelik eksemplar on tolle veetleva pärlkana abikaasa . Mehel oli seljas teksajakk ja selle all väljaveninud trikoosärk , jalas aga sellised kentsakad püksid , mis oleks au teinud Briti koloniaalarmee seersandile - põlvini ulatuvate laiade säärtega vormitud ja natuke narmendavad kaitsevärvi asjandused , millest ulatusid välja kõverad ja peened , päevitunud ning arme täis ja ärakraabitud sääred . Mehel oli hõre täishabe , mis poole rinnani ulatus , ja kummipaelaga kuklasse kinnitatud juuksed - hobusesaba või pats , kuidas soovite . Mis Ennul muud üle jäi kui tutvustamine rahulikult ära taluda . See mees oli enam-vähem ta enda vanune , tal oli väike ümarik vats ja kogu ta keha oli nahaalusest rasvkoest naiselikult pehmeke . Enn Sinivald hindas mehi selgelt nende kehalise võimekuse järgi . Sellest kentsakast olevusest ei osanud ta suurt midagi arvata , kuni mees suu lahti tegi , ja see pani teda aru saama paljudestki asjadest , eriti neil järelemõtlemise aegadel , mis sellele suveromansile järgnesid . Nende laev jõudnud siiakanti , teda toodud paadiga randa , selgitas Heints . Homse hommikuni , siis võtavad nad ta siit uuesti peale . Ta on merebioloog ja neil on väliuuringute periood . Ta oli väga igapäevaste näojoontega , tema päevitus oli sügav , aga kuidagi kulunud ja hallikas . temas polnud midagi , mis oleks vähimalgi määral tundunud popp , veetlev , romantiline . Kas Enn Sinivald seda ise oli , ei viitsinud ta eriti mõistatada . Ta oli veel sealmaal , et uskus iseenda erakordsust , nagu see normaalselt iga isiksuse puhul olema peabki . Siin oli aga keegi , kes sellest , milline ta teistele paistab , üldse ei hoolinud .. Tema jutt oli sügavalt asjatundlik ja rahulikult autoriteetne . Hoolimata sellest , et see tuli nii kummalise välimusega mehe suust , pidi seda respekteerima . Lämmastik , fosvor , süsivesikud , aga ka kõik raskemetallid , elavhõbe , plii ... Need on kõik looduses normaalselt esinevad elemendid ja ained , meres on neid alati leidunud . Aga nende hulk on olnud piiratud , sest enamasti esinevad nad kivimite koosseisus ühenditena , millest inimene on õppinud neid tootma ja mõõdutundeta loodussesse laiali puistab . Kõik see jõuab lõpuks vooluvetega merre , mürgitab , aga ka toidab mikroorganisme , kuni looduse taluvuse piir saavutatakse , kuni tekib hapnikunälg , ainuraksete hukkumine , hõljum , muda teke , soostumine ... Nende lihtsate looduslike protsesside kirjeldus Heintsi ettekandes mõjus nagu ulmefilmi õudus . Põlise põllumeeste soo järeltulijale polnud selles kõiges midagi uut ega võõrast . Üksnes protsesside pöördumatuse ja nende tagajärgede lohutuse tunnetamine ... See siis oligi see roheline mõtteviis . Enn oli alati imestanud , miks teevad need inimesed oma ülesande endale nii raskeks . Peab olema väga veenev ja autoriteetne , et su juttu tõena võetaks , kui sa näed välja nagu karikatuur . Imelik küll , tõusta õhtulauast ja minna magama , esimest ja viimast korda üksi selles majas , ei tundunudki raske . Ja ta magas selle öö kosutavat , rahulikku und . Hommikul oli ta varajane , kuulis , kui Tuuli vaatluselt tuli , ootas pisut , ja teinud endale võileivad kaasa , kadus majast . Jalad viisid teda poolsaare kaela suunas . Polnud mingit isu minna mereuurijate laeva vaatama , kui see Heintsi paadiga pardale võtab ja oma programmi täitma siirdub . Oligi aeg maa peale tulla ! Pealelõunal läheb buss ja poole kuue ajal on Asta lennuki saabumise aeg . Enn oli loobunud mõtlemast , mis sellest kõigest saab . Asjad olid oma rada läinud ja tal on vaja ennast uuesti rööpasse seada , unustada kogu see muinasjutt siin . Kui ta lõunaks tagasi oli , tegi Tuuli parajasti süüa , kukal kumaras auravate ja podisevate pottide kohal . Pärast sõid nad vaikides ja Enn läks asju pakkima . Naine tuli uksele , käed ristamisi rindade all , nõjatus ta tüki aega sõnatult uksepiidale , kuni lõpuks häält tegi . Tal olevat kahju , et Enn niimoodi lahkub . Mis mõttes niimoodi ? Niimoodi pidi ta lahkuma , see oli algusest peale selge . Ta lootnud , et mehed ei kohtu . Sul jääb okas hinge . Enn kuulas , kuidas veri ta oimudes tuksleb . Kott oli koos , jäi see ainult õlale vinnata . Mis mulje sul minust jäi , küsis ta peidetud õelusega . Vaid õige veidi oli rõhutatud isikukohast asesõna , aga see andis küsimusele kogu selle värvingu . Mees ju teadis , et neil siin alailma suvitajaid peatub . Tuuli luges õeluse vaevata välja . Ei ta tõmbunud kaitsesse ega ka vihastanud . Ta hääl oli kindel , kui ta lausus - Enn eksib . Mitte midagi sellist pole tal enne olnud . Ja mehe iroonilise pilgu peale - kui ta kuulis , et Enn Sinivald tuleb , ta nagu tundis ette , et see kõik juhtub . Või lootis , kuidas seda võtta . Mis kuulsus ta siis on , et Tuuli teda teadis ? Mees oli ilmselt kaunis imestunud , ja naine , kes esmakordselt nende loo jooksul tõsine , isegi nukker näis , noogutas mitu korda mõistmise märgiks . - siis jäi sul küll minust imelik mulje . Ma arvasin , et sa mäletasid mind . Ei midagi kummalist - Tuuli oli olnud Enn Sinivaldi õppegrupis , tema jaoks igiammuses minevikus , üheksa aasta eest . Muidugi , plika alles , naeratas ta . Ma nii lootsin , et sa mind märkad ! Ta oli olnud oma grupi meistrisse meeletult armunud . Noor , sihvakas mees , nimi . Mis sest , et Enn polnud mingi olümpiavõitja , mis sest , et ta ise oma sundkorras spordikarjääri vihkas , siin , kodumaal , oli tal olnud nimi lehes iga mõne päeva tagant ja see kuulsus elas ta kollektiivis temast sõltumatult edasi . Jälgiti , kuidas ta hommikuti , suusad käes , metsa poole sörkis , satuti ta raja äärde või ka rajale risti ette . Kuigi ta neid sasipäiseid kutsekooliplikasid üldse ei märganud . Sul oli mootorratas , sa käisid nii kihvtilt riides , sa naersid sedasi karmilt ja kurjalt ... Mul on raske seda kõike uskuda , ütles mees . Ma küsin veel kord , mis mulje ma sulle jätsin ? Loodan , et kõige parema ! ütles Tuuli viivitamisi ja isesuguse väikese rõhuga , mis Ennu valvsaks tegi . Mida see tähendab ? - See tähendab , et Tuuli loodab , Enn on talle kõige püsivama mulje jätnud , mida mees naisele jätta saab . Ta tõesti loodab seda ja tal on alust loota . Mees istus voodile ja pani käed vastamisi . Tal oli järsku ükskõik , kas ta jääb bussist maha või mitte . Ta tahtis teada , mida see kõik tähendab . Ei muud midagi , kui et nad olid juba mõni aeg tagasi Heintsuga otsustanud , et kaks last on siiski vähe , et lihtsa rahvastiku taastootmise jaoks peab peres keskmiselt üle kahe lapse olema , ja nad kumbki ei tahtnud selles küsimuses võlglaseks osutuda . Nad olid selles niisiis juba varem põhimõtteliselt kokku leppinud . Ennul pole mingit põhjust ennast süüdistada . Mees ei saanud aru saamagi . Kuidas saab nii külmalt lasta need asjad sedasi minna ? Kas Heints oma imeliku välimuse peale vaatamata on tõesti sellist kohtlemist väärt ? Aga ta ju ütles - nad leppisid kokku . Heints nimelt ei saa isaks saada . Kas kunstlik viljastus on tõesti millegi poolest parem ? Miks ei tohi siis naine oma lapse tõelist isa tunda ? Kui ta temasse ei armu , kuidas saab ta siis oma last armastada ? Ja kaksikud ka ? Jah , nemad ka , aga mitte siin ja mitte nii . Ja kes on nende isa ? Üks Heintsu sõber ja töökaaslane . Ja mehed saavad peale seda endiselt läbi ? Muidugi ! Oh , sa ei tunne ju Heintsu ... Tuuli Merede tuli Enn Sinivaldile lõpuks meelde , aga mitte seal tühjal poolsaarel ega teel Tallinna , vaid sootuks hiljem , kunagi endisi koolilõpupilte lapates . Jah , muidugi , see kõhnuke pikalakaline plika , kes näis häbematu nähvitsana ja kellele Enn võis tõesti karmilt ja kurjalt naeratada . Tookord , kui ta bussisõidu kestvusrekordit meenutavat teekonda alustas - lepavõsa vahelisel teel eemalt tolmu keerutavale bussile kätt tõstis , et algul Pärnu , sealt Tallinna ja hilisõhtuks koos Astaga koju jõuda , oli ta hinges sügav hämming ja segadus . Tuuli oli ta teele käsutanud ja lapsi koduõue jättes saatma tulnud . Kogu selle tee olid nad kibekiiresti püüdnud asju paika panna , ja seda enam see kõik puntrasse jooksis . Seda harutada ja korralikult kokku kerida jätkus nüüd pikaks ajaks . Niisiis , üks parasjagu poistega seigelnud pilbaspeenike blond suusaneiu leiab ühel päeval , et peaks hakkama ellu tõsisemalt suhtuma , kui hoiatavate eeskujude jälgedes käia ei taha . See eeldab esmalt kahte asja - tuleb ennast korda teha , loobuda lohakusest oma välimuse suhtes , hakata maailmale näitama , et võtad end tõsiselt . See polnud iseenesest raske . Teine on keerulisem - vahetada keskkonda , sukelduda uude ringi uue mainega . Ta sai sellega toime päris hõlpsasti , leidis laborandina tööd ühes kastanivõra alla peituvas majas , kus usinasti teadust tehti - see tähendab , enamik inimesi nokitses midagi moepärast ja peamiselt jõi kohvi . Noored ja esinduslikud mehed vestlesid koridorides malbelt väljapeetud akadeemilisel toonil ning passisid vabu võimalusi ja tüsedamaid tellimusi . Keegi kinnisui naeratav blondiin jäi esialgu täiesti tagaplaanile . Polnud tema esimene , kes siia majja teaduste kandidaati saama oli tulnud ... Kuni hakati moodustama mingit uut töögruppi , ja selle asjaga paistis tegijail tõsi taga olevat . Juhtkond näis seda ohtu aimavat . Pole midagi tüütumat kui inimesed , kes tahavad oma töös maksimaalset saavutada . Uurimisteemale vaieldi vastu ja nöögiti pakutavate võimalustega , kuni neid majast välja tõsteti , kusagil pärapõrgus uued ja väga viletsad ruumid leiti , kuni kõik vähegi arvestatavad töötajad end neist lahti ütlesid ja uus koosseis sulaselgetest autsaideritest moodustati . Heints oli nende juht . Ta oli kusagilt mujalt tulnud , polnud isegi Tartu ülikoolis õppinud , tal oli juba siis doktorikraad , kuigi keegi ei teadnud , mis teemal , ja kaadrimutt selle küsimise peale sisises . Nii kena süžee , midagi Wilsoni , Cronini või Lewise jaoks , kommenteeris seda Tuuli ise . Tuleb andekas inimene , murrab kõige kiuste läbi ja saavutab selle , mida taotleb , kuigi peab isiklikus elus tragöödia läbi elama . Selles viimases punktis oli asi valesti . Kusagilt karmilt Siberimaalt pärit ja saksapärast nime kandev mees oli kogemata sattunud Impeeriumi suurte saladuste sepikotta . Keegi oli ta rahvuse maha maganud . Seal kusagil oli ta oma salajast tööd tehes saanud kas kiiritust või mingi nakkuse , igatahes olid tal tervisega asjad väga pahasti olnud , teda oli kaua ravitud ja ta oli ka sellest tipptasemel teaduse tegemisest eetilistel kaalutlustel loobuda otsustanud . Mida nad seal aretasid või uurisid , ei tahtvat ta veelgi rääkida . Igatahes on ta tervisel plekid peal ja üks neist on lootusetu viljatus . Mis juhtus kord hilisel õhtul tühjas laboris , ei tahtnud Tuuli rääkida . Igatahes , kui kenasti öelda - kaks inimest leidsid teineteise . Kui palju selles oli kogenud ja kavaldava tüdruku teadlikku kaalutlust püüda kinni suure tulevikuga mees , tema ilmselt mitte kõige imetlusväärsema välimuse ja teatavate puuduste peale vaatamata , jäi samuti Ennu otsustada . Edasi järgneb Pygmalioni-teema . Võimsa , sügavalt eetilise isiksuse maagiline mõju rentslist korjatud piiga peale . Ja tulemus - my fire lady - selles ei olnud tõepoolest vaja kahelda . Kuidas Enn Sinivald ka kõike seda endamisi ei nämmutanud , seda ta uskuda ei suutnud , et too patsi ja punnkõhuga Heints eetilisusest suudaks alla neelata selle , kui tema naisele teevad lapsi ta sõbrad või kunagised grupimeistrid , ja respekteeriks põhjendust , et kuidas siis saab ema oma last armastada , kui ta selle isa armastanud ei ole . Nii palju kui Enn mõelda mõistis , ei lepi mehed naljalt võõrlastega just selle tõttu , et need tema abikaasale pidevalt teisi mehi meenutavad . Või kuidas siis veel ? Nii suur Enn siis igatahes oli , et tunnistas ütlust - me suudame uskuda vaid seda , milleks ise võimelised oleme . Tema polnud niisiis selleks võimeline . Ta oleks väga tahtnud olla Tuuli jaoks just see autoriteet , jumalus , vaimne isa . Seda ka veel , et siis oleks kõik koos olnud . Kui ta naise juttu puhta kullana võtta tahtis , siis pidi ta tunnistama , et Tuuli tegi vahet sõprusel - isiksuste lähedusel - ja teisalt armastusel - kehade lähedusel . Ja kui see nii oli , siis oli ta Ennu teada ainuke naine , kes seda mõistis . Kõige taha jäi ikkagi kahtlus , et üks neist kahest poolsaarlasest teist mingil viisil alt tõmbab . Seda ta aga välja ei mõelnudki , kumb on siis petis , kumb petetu . Mul on hea meel , et see siiski lõpuks nii juhtus , tunnistas Tuuli pooles tees , kui ta tagasi pöörduda otsustas . Mitte et ta laste pärast tagasi kiirustas , aga ta ei pidanud Ennu sammu ja bussile jõudmine muutus küsitavaks . Ei kunagi enam , vangutas ta keelavalt pead mehe küsimuse peale . Kui ma tõesti sind vajan , siis ma ju oskan sind ise otsida , eks ! Ja anna andeks , kui suudad ! Kõige selle siiruses Enn ei kahelnud . Ta mõtles hirmuga võimalusele , et kõik ongi nii , nagu see jutust välja tuli . Seal kummitas midagi nii suurt , et ta selle kõrval end mannetuna tundis . Elu ei lasknud temal end just kuigi suurena tunda . Kui ta Astat üle lennujaama saali tulemas nägi , tundis ta korraks hirmu , et vajub häbi pärast maa alla . Siis olid nad teineteise embuses , nagu nad seda juba aastaid enam polnud tundnud . Ta põles ausast kirest kogu kolmetunnise kodutee ja sumbunud õhuga korteris ei avanud nad aknaid , otsekui ette aimates , et suveõhtu vaikuses oiged ja kilked kaugele kostavad . Midagi sellist polnud nende vahel kunagi varem olnud ja alles hulga aja pärast , kui kõik oli taas oma tavalised vormid võtnud , küsis mees endalt , kas see kõik oli ainult tema süütundest ? Teisel pool seinapalke viisteist külmakraadi , mis kiirgusena toaski tunda olid Mees . lamas , käed kukla all , ja vahtis lage . Imelik oli seda jälle läbi elada . Nagu kuulaks joomalauas teise mehe südamepuistamisi . Tal oli raske samastuda tolle kutsekooli meistri seiklustega . Ta polnud nüüd vanem ja kogenum , ta oli teine inimene , kui ta üldse veel inimene oli . Inimene ei saa iseenda suhtes nii ükskõikne olla , uskus Enn Sinivald . Ja selleski punktis oli tal ükskama . Polnud võimatu , et ta nüüd seda merebioloogi mõistis . Kui oled läbi põdenud enda aretatud katku või kurat teab mis jälkuse ... Mida nad seal maa-alustes laborites ikka muud teha võisid , kui need peale teatava häire saamist inimesi evakueerimata kibekiiresti betooniga kinni valati , nagu kuuldused käisid ... Ütleme nii , riikliku saladusega tegelenud bioloogiadoktor põdes midagi , mis tema kutsetööst tulenes - on see piisavalt korrektne ? Mees teadis , millega tegemist , teadis ilmselt sedagi , et ta kas on tõepoolest lootusetult viljatu või siis on tema geenidesse sisse kirjutatud midagi , mida mitte mingil juhul järglastele edasi anda ei tohi - see näib olevat piisavalt tõenäoline . See mees tuleb oma esivanemate maale , leiab eest selle imeliku õhkkonna , selle vaikse ja mugava eimidagitegemise , irooniliselt lustaka saboteerimise , mida ta sealt tulnuna ei mõista . Teine keskkond on andnud talle kaasa teadmise , et mees peab ennast teostama , ja kes seda segavad , hoidugu heaga teelt . Pealegi on tal võimeid . Pole vist vaja eriti imestada , kui tal peagi kõik kollegiaalsed suhted käest libisevad . Lausa üksi karmidesse tingimustesse jäänuna leiab ta , sügavas keskeas ja üksik , Tuuli Merede nimelise tüdruku , kelle nime tähendus talle kehvavõitu emakeele tõttu alles pikkamisi selgub . Olgu plika pealegi kirju minevikuga , südamlikkust ei õpita , see peab olema , teadis Enn . Niisiis leiab sügavalt õnnetu mees mõistja ja abilise . Ta ei taha olla selle noore ja ilusa naise saatuse rikkuja . Ta lubab mõista , kui naine oma eluülesannet täidab , tingimusel , et see ei lähe suure kella külge , et ta naerualuseks ei jää ja Tuuli teda üksi ei jäta . Nii nad siis teevadki külg külje kõrval seda , mis nende osa . Ja lepivad sellega , mida ei saa muuta . Ja Tuuli , teades küll , mida ta mehele teeb , püüab olla kõiges muus nii hea ja mõistev ja hoidev ja hell ... Jah , see klappis küll . Oli Enn Sinivald siis nüüd kasvanud ? Või oli ta ise nüüd sedavõrd kaotaja , et teistest omasugustest aru sai ? Võis niigi olla . Oli ta suur või väike , mis tähtsust sellel oli ! Ja ootamatult mõtles ta isesuguse valusmagusa piste saatel - ta on kolmeteistkümnene ... Ta oli alati arvanud , et Tuuli sünnitas tütre , kuigi tal polnud mingit kinnitust selle kohta , et naine üldse viljastus . Ta oleks võinud seda vargsi uurida , selle sama õppegrupi teine tüdruk , Malle Org töötas ju neil ja oli Tuuli sõbranna . Tema Ennu tookord sinna suvitama organiseeriski . Enn ei teadnud , kui lähedased sõbrannad nood kaks olid . Kas Tuuli rääkis või vihjas Ennuga seotule ? Kui ta seda teinud oli , siis ei tahtnud mees omalt poolt mitte mingit märki anda . Lapsepõlvest oli jäänud talle võimatu vastumeelus igasuguse huvi vastu , kui see tema isiklikku elu puudutas . Liiga palju oli ta nuhkimist taluma pidanud , mõtles ta , nüüdki veel vihaimpulssi tajudes . Igatahes vaatas Enn sestpeale Mallet uutmoodi pilguga . Ta teadis , et tüdrukutel on tihti kombeks grupiviisilised armumised . Ja kui Tuuli ikka tõesti temasse koolipäevil armunud oli , siis miks ei võinud seda Mallegi olla ? Oh ei , mees ei mõelnud seda samal viisil realiseerida , nagu see Tuuliga oli läinud ! Teda lihtsalt hakkas huvitama möödunud elu teistviisi nähtuna . Ta oli elanud oma kitsast perekonnaelu , mille kohta ei saanud just öelda , et ta oleks lausa tuhvlialune olnud , aga Asta-keskne oli see küll . Ta polnud kunagi kujutlenud , et on kolleegide või õpilaste silmis midagi muud , kui pikk ja käre , endassetõmbunud meister , sportlaste jaoks treener , keegi , kes organiseerib ja eest veab , on täiskasvanuna vastutav . Sestpeale küsis ta endalt , kas need vaospeetud naljatused , mida Malle tema suhtes endale lubas , ei peida endas lootusetut küsimust . Selle üksikuks jääva ja lõpuks jäänudki naise suhtes sigines Enn Sinivaldil mingi omaette usalduslik toon , mida ta teiste kuuldes ei pruukinud . Ta küsis endalt ka , kas rinnad ja puusad , mis aina väljakutsuvama vormi võtsid , mida Malle Org kasutult läbi elu kandis , kas need koormavad ka teda , kas ta ka iseendalt küsib , milleks tal kõik need toredused on , kui sellest midagi ei sünni . Ta oli üldse paljutki sestpeale mõistma õppinud . Ja kunagi enam ei naljatanud ta , kui mõni temalt laste kohta päris , ei öelnud , et tema teada üks . Mehis oli ilmale tulnud nende oskamatuse või valearvestuse tõttu . Teist last ta Astalt välja rääkida ei suutnudki . Nüüd luges ta mõttes aina juulist kolm kuud tagasi ja sai ikka ühe ning sama tulemuse - aprill . Aprilli lapsed on jäärad . Jäärad on energilised , rõõmsad , päikeselapsed . Aina oli Enn Sinivald näinud teda sellise põnnina , nagu oli olnud too Mirri , magus kiisu , kes hämmastava enesekindlusega läbi suure ja võõra maailma seikleb . Kas sa ei usalda mind ja Heintsi ? oli Tuuli temalt küsinud ja see küsimus oli otsene rünnak , mis pidi ennetama ja ennetaski mehe solvumist , et temalt ta laps juba kolmveerand aastat enne sündimist ära võetakse . Ta on kolmeteistkümnene , mõtles mees hämmeldunult . Ta pole enam mingi roosa notsu , vaid pikakoivaline , tärkava tundeeluga maailmavaluleja . Ja ta õde-venda on seitsmeteistkümnesed , noored inimesed . Kusagil kulges elu omasoodu , küsimata üldse sellest , et üks mees oli kaheksa tundi surnud olnud , Kristuse kombel üles tõusnud , kivi koopa eest ära veeretanud ja maailma läinud et kuulutada mida ? Uskumatust ? Enn Sinivald teadis , mida ta kuulutada igatses , aga väljaöelduna kõlanuks see lamedalt ja labaselt . Ja selleks , et üldse midagi kuulutada , oli ta ikkagi liialt skeptik . Mitte midagi me ei usu - meie , kes me elasime üle maailma kõigi aegade suurima timuka genotsiidi ja jäime ellu . Nii nagu Heintsi-nimeline bioloog oli läbi põdenud ilmselt tema enda aretatud katku . Muri kergitas esmalt pea ja kikitas kõrvu , siis tõusis pliidiesiselt ja läks küünte kribinal ukse juurde , haistis selle praost tulevat õhku ja hakkas tasakesi urisema . Jaanuari pakasepäeva sinikuldne valgus akna taga , hangede pimestav heledus päikeses . Mees ja koer kahekesi koldesoojuses . Liiga külm väljas , et koera seal päev otsa pidada , liiga külm , et püüda saunas töötegemiseks tarvilikku temperatuuri hoida . Üldse mõjus pikk pakane Enn Sinivaldile tahet halvavalt . Ta tundis siis nagu mingit ohtu enda kohal varitsemas , oli võimetu isegi süvenenult raamatut lugema . Kuigi ta pakast tegelikult küllalt hästi talus ja päikesepaistelised , kirkad päevad talle omal kombel meeldisid . Vahel ajas ta kerge poolkasuka lihtsalt kampsunile peale , sidus salli lohakalt kaela , läks kiirmarsile , et enda füüsist tunnetada , hingata sisse kõrvetavat talveõhku , vaadata , kuidas ta must koer valgel tuhkjal lumel jälgi ajab ... Keda koer küll tulemas hoomas ? Kuulis ta samme ? Kas kandis külmunud maapind nende kõma nii kaugele või tajusid looma kõrgeid helisid paremini kuulvad kõrvad lume kriiksumist ? Lõpuks koputatigi välisuksele - seega ei saanud tulija olla keegi külainimestest . See oleks esikuuksele kloppinud . Koera vaigistades läks Enn Sinivald ja avas välisukse . Kaks tüdrukut , linna moodi riides , ninad sinised ja naljakalt rõõmsad silmad peas . Tere , nemad tahavad Piiblist vestelda ! Näinud tulijad ära , keeras Muri tüdinult selja , läks asemele tagasi ja heitis ägisedes maha ning jäi igavleva pilguga seinakella vahtima . Enn kutsus piigad edasi , käskis mantlid seljast võtta , et soe ligi pääseks , soovitas pliidi lähedale hoiduda . Nemad on Kristuse piibliseltsist ja neile meeldib Piiblist rääkida . Kas peremees on ka usuinimene ? Korraks Ennus kihvatas , talle tuli pähe , et ta hakkab küsima , las piigad seletavad talle . Segaseid kohti on selles raamatus ju küll ja küll . Võtame või päris alguse lähedalt . On ju selge , et see oli vanaperemees ise , kes Sarale üheksakümne aasta vanuses last kuulutas , ja Sara naeris selle peale . Kuidas aga teksti lugeda , pole täit selgust , kas see kõige suurem boss oli ise ikka veel kambas , kui mehed Soodoma läksid , et sealse elu kõlvatusest selgust saada . Loti maja piiravad Soodoma mehed tahtsid võõraid kätte saada ja pole mingit saladust ega kaksipidi mõistmist , milleks . Lott ju pakub - temal on kaks tütart , kes seni meest pole saanud . Tema annab need , aga ärge tehke seda meestele ! Kui tõesti oli suur saks ise Loti majas varjul , siis kippusid need kõlvatud ju vanajumala enda tagumiku kallale . Pole ime , et see linn tule ja väävliga ära hävitati . Aga kas ta ikka oli ise kaasas või olid need ainult ta inglid ? Kui palju on Piiblis , mida küsida ! Ta oli seda siin hingeahastuse ja üksinduse päevadel veerinud - vanas kirjaviisis puukaantega raamatut , mille lehed olid mullakarva tõmbunud ja kehv trükikiri sealt vaid vaevu eristus . Enn oli proovinud ka Uut Testamenti lugeda , kuid see ei istunud talle eriti . Pole ime , et hellenistliku perioodi mõttekoolituse saanud kodanikud seda õpetust põlglikult naersid . Usk loomulikult loogikast ei hooli , nagu hilisem ka selgelt näitas . Aga just usk oli tal puudu . Vana Testament ei püüdnud mingit süsteemset õpetust arendada . Läbi mitme aastatuhande hoidunud tekstid olid toredas eheduses üksteise järel lihtsalt ära toodud , mis sest , et üks teisele risti vastu rääkis . Millised sanitaareeskirjad , milline SNIP - stroitelstvennõje normõ i pravila , nagu iga ehitusmees neid tunneb . Kui keegi ehitab endale maja , siis tehku ta katusele aed ette , et keegi sealt alla ei kukuks ja nii edasi . Milline protsessuaalkoodeks kohtumenetluste tarvis ! Ja sealsamas kirjeldused sõjakäikudest , reetmisest , veretasust . Ja kõige krooniks Koguja ! Need kahekümnesed naiivitarid tahtsid Ennuga sellest rääkida ! Ta kohtles neid säästvalt , laskis endale kaela määrida natuke püha lihtsameelsuse kirjastuse üllitisi , kuulas plikade leelotamist ja päris siis , kuidas nad siia sattusid , kuhu edasi minna kavatsevad ja kuidas . Selge , et jalgsi nad kuhugi ei jõua - külm võtab tee peal ära - lapsed olid õhukeste sukkadega , et Jumal neid hoiaks ! Ta vedas juhtme hanges hanguva Datsuni soojenduspistikusse , laskis voolul joosta ja viis siis naiivitarid autoga poe juurde , kus neil järjekordne misjonitöö ees seisis . Enne lahkumist käskis ta kindla sõnaga buss ära oodata , et nad selle külmaga jälle seiklema ei hakkaks ! Headust on õige mitut liiki . Mingi imeliku mehe käsitluses on heategu see , kui kaks kerges riides linnaplikat ränga pakasega maale saadetakse , et üksikuid inimesi nende kurbuses lohutada ja õigele elule võita . Tagasi kodus , kuulis mees , kui energiliselt kõlasid ta ärritatud sammud . Ja see oli vist küll esimene kord viimase aasta jooksul , kui ta millestki välisest enda tasakaalu häirida laskis . Muri vaatas talle otsa ja liigutas tasakesi saba . Temagi sai aru , et teda koheldakse säästvalt . Aga plikad , lollpead , ei taipa oma pühendumuses , kui nende kallal sadisti mängitakse ! Misjonäride toodud trükised heitis ta peale põgusat lehitsemist vanapaberi hulka ning läks , tõi lauale puukaantega Raamatu . Kes Piibli kolm korda läbi loeb , pidavat peast segi minema . Enn Sinivald uskus sellel ütlemisel tõepõhja all olevat . Vähese kirjaoskusega maamees , kui ta tõesti püüab selle kõik järjepanu läbi järada , peab juba enne natuke tasakaalust väljas olema . Ja kui veel mingite pädevate kommentaarideta ja piisava üldkultuurilise taustata kõiges kirjapandus sügavat tarkust ja ülimat tõde otsid ... Tema igatahes ei pidanud end küll piisavalt harituks , et julgeks selle kallale tõsiselt minna . Aga kerge huumoriga pooleks , enese üle muiates , oli see vägagi vahva lektüür . Selle peamine sõnum mehele oli äratundmine , et kõik , absoluutselt kõik tõed on seal kirjas ja igasugune püüd originaalne olla on juba ette nurjumisele määratud . Vahel ei tulenenud see ilmselt mitte niivõrd algtekstist kui selle tõlkest ja igivanast keelest . Abielurikkumine kõlab eesti keeles umbes nii , nagu näiteks tuletõrjeeeskirjade või liikluseeskirjade rikkumine - sa teed midagi , mida teha ei tohi . Lipsasid punase alt läbi , pääsesid trahvi ja avariita , noh , ära teine kord nii tee , sa tead , et see pole lubatud ! Aga selles mullavärvi lehtedega raamatus seisis kirjas - mees , kes oma abielu ära rikub ... Enn jäi selle juures mõttesse . Just nii see ju tegelikult ongi , sa ei tee midagi keelatut , millest võid terve nahaga pääseda , sa teed midagi , mille tagajärg on pöördumatu . Kuigi see oli ilmselt grammatiline kohmakus , väljendas see ometi tõtt . Talle oli paistnud , et magusa mürgina soontesse kihelema jäänud patune puhkus inimtühjal poolsaarel oli olnud vaid midagi ajutist ja ta oli sellest puhtalt välja tulnud . Kui rumal ta oli olnud ! Veel samal sügisel , teatrihooaja algul oli see ennast esimest korda meenutanud . Polnud midagi erakordset , kui märkasid , et Asta mossitab , räägib napilt , vahib kalkvel silmil kaugusse . Eriti hakkas see silma söögilauas . Loomulikult ei vastanud ta kunagi sellekohase pärimise peale . Ta ei tüüdanud eales meest oma muredega . See aga ei suutnud oma uudishimu pidurdada ja aina päris . Nii võis see kesta mitu päeva , kuni kõik lõpuks riiuks plahvatas . Tookord pressis Enn selle kaunis kiiresti välja , sest ta aimas põhjust . Sa ei armasta mind enam ! Milles see mittearmastamine siis seekord avaldus ? Miks sa minu juurest ära läksid ? Lugu oli nii , et tualetist tulles olid nad teatri trepihallist jalutusruumi sisenemas , täpselt ukseavas , ja Asta läks rahvavoolus loomulikult ees ning vedas Ennu sõrmepidi enda kannul . Just seal tuli keegi tuttav mingi daamiga vastu , sai mehel reväärist kinni , tahtis midagi rääkida , eelkõige aga oma saaki imetleda lasta . Enn takerdus korraks ja ta sõrm libises naise haardest välja . Nad naljatlesid sealsamas , Enn kätles näitsikut ja ütles talle muigamisi paar meelitust , ise silmanurgast jälgides , kuidas abikaasa teispool kuldse tooniga lihvitud ukseklaasi vingel näol edasi-tagasi jalutas . Oleks olnud tobe vähesest viisakusjutust loobuda põhjendusel , et naine teda ootab . Miks poleks Asta tagasi tulla võinud ? Nimme vältis ta ju Ennu pilku , ei lasknud endale kutsuvalt viibata . Aga selleks , et tuttavat koos tolle näitsikuga jalutusruumi , nende liikumisteel tagasisuunda vedada , polnud ju ka erilist põhjust . Pealegi ei tundnud Asta seda meest vist üldse . Oligi kogu lugu ! Miks sa minu juurest ära läksid ? päris naine pärast kolmepäevast silmade niisutamist . Seda võib ju ka nii võtta , et sina läksid minu juurest ära , mind lihtsalt peeti kinni . Ei !!! Haruharva oli Asta nii resoluutne . Enn uskus siiralt , et talle tehakse liiga . Ta ei mõelnud võimalusele , et ta oli viimasel ajal tõepoolest naise eripärasustesse tunduvalt vähema taluvusega suhtuma hakanud . Ta tahtis karjuda , et niisugune tühine seik ei saa olla põhjuseks mingite pilvini ulatuvate järelduste tegemiseks . Kuigi just sellistest tühistest asjadest oli Asta alati oma järeldused teinud . Veel tahtis mees metsiku häälega röökida , et palju parem naine annaks talle andeks ka tõelise armastuse puudumise , sest ta saab aru , et armastus ei ole mõisategu , mille täitmise kohustus sul kaelas on . See , kas sa seda suudad või ei , sõltub mingil vähesel määral ka sellest , keda sa armastama pead . Ja üldse ei saa juttugi olla suutmisest ja sundusest . Armastus on kink , mille sa saad , meeletu õnnepiin . See ei sõltu su enda tahtest vähimalgi määral . Ole ise armastuse vääriline , siis ehk ka armastatakse sind . Kõike seda hingeldav mees ainult mõtles . Ta tundis end nagu katel , mis aurusurvest kohe lõhkeb ja selle lõhkemise tagajärjed on hirmsad . Ta läks esikusse , ajas midagi selga ja kihutas tänavale , alatult kurt ehmunud ja tagasi paluva naise keelitamisele . Ta tormas väikelinna sügisestel , halvasti valgustatud tänavatel , hingeldas ja soigus raevust , kuni see aegamisi lootusetuseks pöördus . Ta teadis , et palju aastaid kooselu seisab veel ees ja ta ei ole võimeline ust tagasikätt pauguga enda järel lõplikult sulgema . Eelkõige poja pärast , ka selle pärast , et vaevalt õnnestuks tal Tuulit Heintsilt üle lüüa , ühtegi teist naist ta aga ei tahtnud . Ta oli loomult perekonnainimene , vajas kodutunnet ... Ta oli jällegi käitunud metslasena . Aina oli Asta tema pärast kannatama pidanud . Algas see kõik kohe päris esimestest kuudest . Naine ei saanud aru , miks ei võiks Enn kolida Tallinna , nende kahetoalisse korterisse . Põhjendus , et ta sealt otsekohe armeesporti edendama veetakse , polnud talle endalegi päris veenev , kuigi seegi oht oli olemas . Eelkõige polnud ta võimeline jagama korterit Asta emaga . See tasane , kannatlik ja väga väljapeetud naine suutis imeväärselt temasugust kasvatamatut matsi taluda , teadis Enn Sinivald . Tema aga polnud piisavalt julm , et ämma ennast taluma sundida . Sellelsamal tühisel põhjusel pidi Asta loobuma kodulinnast ja kodust , siirduma saja kilomeetri kaugusele , asuma peaaegu tühja korterisse , mille sisustamiseks kunagi piisavalt raha ei jätkunud , vaevlema koduste majapidamistööde kallal , mis kõik Tallinnas ema teha oleksid olnud . Lilli seada , tube kaunistada , seda veel , aga miski ei sundinud teda leppima vajadusega iga päev mitu korda süüa teha . Ta ei osanud seda ja ta ei kavatsenud seda ka oskama hakata . Enn , ta mees , oli loomulikult kasvatamatu , ta võis küll olla vahel armas , tuua lilli , naljatada . Aga kunagi ei mõistnud ta arvestada aega , kui ta seda tegi . Kui väsinud ja närvilisel abikaasal tõesti must meeleolu oli - miks ta siis tuli oma nelkidega , miks ta kippus suudlema ! Kas ta tõesti ei märganud , millal selleks õige aeg oli ? Raevust keev mees jäi lõpuks tänavalaterna all seisma ja ajas pea kuklasse , laskis vihmal kuumavasse näkku sadada . Juustest nirises vesi juba krae vahele . Ta lõtvus , leidis , et on abikaasa suhtes ülekohtune , et ta unistab ikka veel Tuulist . Ta võiks minna kooli , istuda tühjas õpetajatetoas , vahtida aknast linnatulesid . Paari tunni pärast tuleks ikkagi koju minna . Sõpru selles meeleolus külastama minna nagunii ei saa . Ja ega talle keegi omal algatusel öömaja ei pakuks , aga ise seda manguma minna - provintsilinnas - ta polnud võimeline . Nii ta siis marssiski süngena koju , kus ootas ees mitu tundi vihast võitlust , naise haledaid pisaraid ja andekspalumist . Ta oskas , see naine , sellistest situatsioonidest Ennu süütunde viimase tibani välja pigistada . Ühe sõnaga - mees oli oma abielu ära rikkunud , tegi ta mõru kokkuvõtte . Kui lihtne oleks olnud täna siin , pakasevangis , vanas talus keset tühje välju jäädagi selle juurde , mida ta äsja oli mõelnud . Aga ta teadis , et kõik polnud üldse nii . Mitte miski , mida inimene enda kohta teab , ei kehti . Mitte miski ei kehti ! Kui ta ka midagi muud enam ei teadnud , siis seda ta ometi teadis . Niisama ägedalt , kui ta Astat puhuti vihanud oli , ta ka armastas teda . Vahel valusa kirega , vahel nagu ilueset , vaasi või maali , mida sa kunagi kuidagi omada ei saa , olgu see juriidiliselt pealegi sinu jagu . Asju ja nähtusi , mida omada ei saa , me ju ainult võimegi armastada , teadis mees nüüd . Ja ta teadis , et teadmine ei kehti . Ta plaksatas paksu raamatu kinni ja viis ära riiulisse , istus laua taha ja jäi pead kahe käe vahel muljudes tühjusse vahtima . Pakasepäev oli loojakul ja taevaserv leekis punaselt . Huvitav , kas plikad said terve nahaga koju või teeb külm neile liiga . Nad olid tahtnud temaga Piiblist vestelda . naeratas mees . Päike paistis halastamatult kuklasse . Kivid varemeis kiirgasid pimestavas valguses . Varisenud võlvid , murdunud piilarid . Ta ronis neil varinguvallidel , et siit hävingu keskmest ükskord pääseda , ja teadis sealjuures , et magab keset sügavat talveööd oma voodis ja nähtu on unenägu , õieti järg ühele varem nähtud unenäole , kui ta tundis katedraali enda kohal kokku varisemas . Teda masendas selle maailma lohutu süngus , kus sa kuude kaupa pead aina tundma , kuidas kõik su kohal ja ümber puruneb ning miski pole jääv , kusagil pole pääsemist . Sinitaevas ja päike , mis teda alati nii väga rõõmustanud olid , ei pakkunud seekord mingit lohutust , sest ta teadis , et need on vaid pettekujutlused ja ta ärkab keset ööd ja pakast . Teatava tahtepingutusega otsustas ta selle unenäo katkestada ja siirdus teise , hoopis mahedama suvetaeva alla , mille keskpunkt asus ühe lausiku poolsaare kohal madala mere ääres . Keegi valgepäine naine vaatas talle selgete sinisilmadega otsa ja küsis midagi , mida Enn ei kuulnud . Ta tahtis üle küsida , kuid teine vaid väänutas pead - pole tähtis , mida me ka ei räägiks , me ei saa teineteist sõnadega petta , me tunneme liiga hästi tõtt . Enn tahtis öelda , et pole talle kunagi püüdnudki valetada , ja naine ennetas teda , noogutas mõistvalt - ta teab . Nii suured on nad küll mõlemad , et ei hakka labaselt valetama . Aga sõnad petavad ometi , sõnad ei ole täpsed , need ei väljenda meid piisava selgusega . Nemad kaks , siin suvetaeva all , meri ja maa nende ümber ja tunne nende vahel - kas nad pole selle eest tänu võlgu ? Kas veel rohkemat soovida poleks juba tänamatus ? Nii ta siis ärkas keset talveööd ja mõtles kibestunult - ma nägin teda ikka veel seal poolsaarel ja ikka veel kahekümne seitsme aastasena ! Kui ta täna Tuulit kohtaks , kas ta siis tunneks teda üldse ära ? On mööda läinud terve kolmandik Tuuli elust . Ta pole enam laborant , kes lapseootes mehele sai ja rahva jalust suveks inimtühjale poolsaarele pagendusse viidi . Ta on peremehe abikaasa ( kui ikka veel on ) ja on saanud tunda nii kadedust kui intriige , ta on pidanud ammendama loomuliku intelligentsuse varu , et kogu seda arengut kaasa teha . Tal pole olnud kuigi kerge elada mehega , kellest ta küll lugu peab kui isiksusest , mitte aga kui vastassugupoolest . Vaevalt tahaks ka Tuuli tunda Ennu . Kuidas ta praegu suhtub sellesse vanasse loosse ? Või kui palju tal selliseid asju veel hiljem on ette tulnud ? Kui nad oleksid juhuste tulemusena kokku jäänud - kas poleks siis Ennul olnud temaga niisama palju probleeme , muret ja solvumisi ? Või rohkemgi ? Kui lihtne on mõelda endale peljupaik ja selle järele igatseda . Aga elada tuleb ikkagi keset maailma , kus aina su pea kohal võlvid kokku varisevad ja sa järjest üle rusude pead ronima . Mees vandus vihaselt ja koperdas asemelt üles . Köögis tule süüdanud , kissitas ta kella vaadata . Oli pool neli öösel . Külmavarju jäetud Muri ei viitsinud end üles ajada , põntsutas mõne korra sabaga vastu põrandat . Mees läks kapinurga taha , ajas käe seina vahele ja koukis sealt kangeks tembitud pudeli esile . Ta võttis korgi maha , oli juba kallutamas , kuid loobus . Ta pani pudeli tagasi , ohkas ja istus laua taha . Kui lihtne oli veel poole aasta eest olnud - nagu rohi , oli mees päikese poole kasvanud . Kõik mõtted ja tunded puudu , vaid mingi ähmane ohuaim hinges . Nüüd pures must masendus iga päevaga järjest teravamalt . See see on , kui sa ei suuda lakata olemast isiksus . Idas on inimesed sellest ammu aru saanud . Aga Lääs isiksust absolutiseerimises aina hävitab ennast . Tagasi asemel , keset pilkaspimedat tapvat vaikust olematu lae suunas vahtides kangastus talle üks teine pimedus siinsamas lähedal ja ajaliselt väga lähedal sellele suvisele päikesepaistele tollel poolsaarel . Nad olid hundijahis olnud . See kõlab mehiselt , aga tegelikult koosneb see jaht suurest hulgast nööride vedamisest , külma käes tammumisest , ootamisest ja lõpuks enamasti pettumisest - susid on minema lipsanud . Ta ei tahtnud tagasi koju , kus pingeline õhkkond närve sõi . Kellelegi sõna lausumata hakkas ta hämarduvas õhtus mööda metsi itta astuma . Ta oli ju kodukandis , küll paigus , kus ta varem käinud ei olnud , aga siiski vaid kilomeetrit viisteist Vanajuhani talust . Suure pimeda ajaks oli ta teadaoleva metsatee juba ammu jalge alla saanud ja tuli kaunis kindla enesetundega õiges suunas . Silmad seletasid taevavalguses vähese lume tõttu päris hästi . Nii et suurfarmi tulekuma osutus ikka tõesti just selleks Tambikuks , kuhu ta suunda pidas . Üheksa paiku õhtul kolistas ta siinsamas välisukse taga . Keegi ei tulnud avama . Ta uuris jälgi , veendus , et siin on päris kindlasti päeva ajal õuel liikumist olnud , sest värsket lund oli kogu pealelõuna udendanud ja musti , õueporini ulatuvaid jälgi poleks saanud siia teha rohkem kui paari viimase tunni jooksul . Oli reede - see tähendab , Valter Sinivald oli ilmselt oma pojale linna külla sõitnud , nagu tal kord kuus tavaks oli . Poeg aga kobistas hilisõhtul siin lukustatud ukse taga . Teiste aknaaluses oli valguselaik . Enn läks selle suunas ja koputas uksele . Vähese kobina saatel tulid sammud esikusse ja uks avati . Lonni teritas silmi ja taganes , lastes tulijal esikutule paistele ennast näitama tulla . Kergendusega kindlaks teinud , kes tulija on , kutsus ta Ennu edasi . Tund aega õhtuse bussini - muidugi , tulge aga ! Ta oli , see naabritädi , Ennu teietama hakanud . Jope ja saapad esikusse jätnud , istus päevast väsinud mees peagi pliidisüte paistel , teetass pihkude vahel , ja hakkas keset juttu peaga nooksama . Koos soojusega tuli rammestus . Nii ta sealt asemele juhitigi , tahatuppa , köögi ukseavast paistvast valgusest varju , kus ta mingi aja pärast unesegasena ärkas , suutmata mõista , kus viibib ja kes kõrvalruumis jutlevad . Ta ei näinud meest , aga ta tundis hääle loomulikult otsekohe ära . Tal oli bussini veel kakskümmend minutit , aga midagi mõtlemata tõusis ta tasa voodist , läks endiste kolhoosikontori ruumide kaudu esikusse , ajas saapad jalga ja selga jope , mille hõlmataskutes vana belgia püssi pooled asusid - rauad paremas ja kaba vasakus . Ta ei jõudnud joppi kinni nööpida , sest kuulis köögis jututooni järgi , et seal valmistutakse lahkuma . Ja Pannküla Sassiga ta tõepoolest kohtuda ei tahtnud . Saanud vaikselt välisuksest välja ja kümme sammu eemale , tikripõõsaste vahele , taipas ta , et elu pakub talle praegu juhuse , mida ta on oodanud ja mille täitumist pole uskuda suutnud . Ta seisab pimeduses , kui uks avatakse ja selle valgustatud nelinurka ilmub ta surmavaenlane . Ja tal on püss ja padrunid hundihaavlitega . Enn Sinivaldi käsi läks hõlma alla ja tuli sealt jahipüssi raudadega välja . Sõrmeliigutusega vabastas ta selle küljest eesmise kabaosa . Samal ajal tõi teine käsi lagedale kaba , mille sõrmele ta raudade hamba asetas . Padrunivööst kaks papist silindrikest , mille sisu on surmkindlalt surmav ! Neid padrunipesadesse pistes küsis ta endalt - kaks ? Miks kaks ? Ta teadis vastust ja talle valgus midagi tulist ning rasket alakõhtu . Ei saa tappa Aleksander Pannküla Veierti Leontiine silma all ja jätta naine ellu ! Nii ta seal siis seisis , vaid mõni meeter uksest langeva valgustrapetsi kaugemast servast , ja vaatas , kuidas nood hüvasti jätavad . Nad olid kunagi koos elanud , arvatavasti armastanud teineteist . Nüüd olid mõlemad kaugelt üle seitsmekümne . Enn teadis , et Sass on lesestunud ja pensionil ning elab oma isakodus . Veel käis ta siin , aga see oli ka kõik . Natuke nämmutavat juttu , mingit hädist nalja , pilk vilav , selg kühmus . Mees näis teadvat , et tema minevik võib talle kaela variseda . Astunud trepist alla , hakkas ta minema ja saabunud pimeduses järgnes talle kunagine naabripoiss , kelle oleks siiski pidanud tookord metsajärvel teise ilma saatma , kui seda kuradi sopajoodikut Kozlovi poleks kaasas olnud . Ikka veel kandis mees kaenlas allamurtud raudadega jahipüssi , mille padrunipesadesse olid juba pandud kaks jämeda kartetšiga laetud padrunit . Ühendusplaati pole vaja külge pannagi . Piisab vaid rauad üles , lukustusse lükata . Kestaheitja küll ei tööta , aga milleks see . Kuked vinna ja ... Ja siis on vaja tagasi minna ning tappa see vanamutt , kes soojendas oma voodis küla timukat , kes lärmas ja ähvardas tagaselja , tegelikult aga ühtegi inimest Siberi teele ei aidanud . Ja kes oli võileiba määrinud ja naabripoisile pakkunud ja tal juukseid lõiganud ja jalga sidunud ... Sulale läinud , maa juba mustendas , udutas peent vihma . Teiselt poolt maanteed paistvate farmitulede kumas oli tumedas jopes kühmus selg siiski nähtav ja sellelt kahekümnelt meetrilt ei oleks Enn ka pilkases pimeduses osanud mööda lasta . Paistis , et Sass kannulkäijat kuulis .. Hõredates külatuledes võis ta tagasi vaadates järgnejat hetketi ka silmata . Polnud võimatu , et tal oli mineviku mälestusena ka mingi nagaanikolakas taskupõhjas . Igatahes võis sellega arvestada , ja kui ta peaks peatuma ja tagasi pöörama , siis ei tohi enam kõhelda . Ja kohe seejärel tuleb minna tagasi küla-Lonnit tapma ja see on küll viimane asi , millega ta toime tuleb ! Suurele teele oli veel vaid mõnikümmend meetrit . Siia võisid juba ulatuda juhuslike autode tuled . Rohkem viivitada enam ei saanud . Aga ähmitsevalt kiirustav vanamees tõusis tammile , oli farmitulede kumas nagu imetlemiseks välja pandud ... ja jätkas teed , sest Enn ei suutnud ikka veel otsustada . Selle asemel et tulistada , eraldas ta kabaosa ja toppis tagasi hõlmatasku . Tal on kuuekümne sentimeetrine , paar kilo kaaluv rauaosa ja selle küljes kogukas lukuhammas . Kui sellega virutada ... Ja jätta mustendav laip maanteele . Päris kindlasti sõidab mõni temast üle . Ja polegi vaja naabritädi tapma minna . Aga rauas olid padrunid ja neid kestaheitja abita sealt kätte ei saa . Tähendab , tuleb püss siiski kokku panna , sest löögihoos kukuvad padrunid kuhugi teele ja pole vaja olla just üliandekas kriminalist , et siit kogu mõrv lahti harutada . Siis aga hakkasid kaugelt udusombust lähenema autolaternate valguskoonused . Ja must jopiselg kadus kiirustamisi , porisopas libastudes kuhugi vihmasesse detsembripimedusse ning mees teel toppis oma jahipüssi rauaosa teise hõlmataskusse . Nagu kuutõbine seisis ta teepervel ja tõstis mööduvale veomasinale kätt , olgu peale , et see vales suunas liikus . Terve selle öö väldanud juhuslike autodega seiklemises ja rongisõidus nagu halvas unenäos kummitas vaid üks mõte - kas nad leiavad selle autojuhi , kas see oskab neile teda kirjeldada ? Kuidas nad tõestavad ... Ilmaasjata mängis ta mõttega tappa Pannküla Sass . Seda oleks tulnud teha ja võis teha väga lihtsalt , korraldada paar üksikasja ja minna seda teadlikult tegema . Seda pole vaja mõttes nämmutada . Ta teadis , et ta ei tee seda , ta pole mõrvar . Ja selles teadmises oli kergendus , oli siis , kui ta hommikul koju läks ja pidi hakkama valetama , kus ta olnud oli . Ja oli ka nüüd . Ta pole mõrvar ja öelgu filosoofid pealegi , et isiksus on fiktsioon , on elamiseks tarvilik legend iseendast ja et selle valib inimene endale umbes nii nagu kapist rõivad - see tähendab vastavalt võimalustele ja vajadustele , kuigi ta loomulikult ise selle tõelisusse usub ja uskuma peabki ... Kui see on valitav , siis võib ju vältida neid tülikaid piiranguid , mis keelavad veretasu toime panemast . See ei olnud argus , see polnud mehisuse puudumine , see oli sügav sisemine keeld , mis takistas teda inimest tapmast , umbes selline , mis takistas teda endast nõrgemaid löömst ja mistõttu Asta võis ta kallal mingi ohuta viilida kakskümmend kaheksa aastat . Mees keeras külge . Voodi kägises ja Muri nuhutas rahutult . Ettevaatlikult tuli ta magamistuppa ja hingas mehe kõrval . Enn Sinivald puudutas looma turja . Mine , maga ! Hea , et tal see koer oli ! Maja oli talve läbi kütmata seisnud . Kardinatest mahendamata kalk valgus joonistas põrandale akende varjud . Selles oli näha , kuidas kõik on kaetud ühtlase ehitustolmu kihiga . Pakane majas võrdus pakasega direktori hinges . Ta teadis , et kõnnib mausoleumis . Aga ta ei muutu tundeliseks ! Nüüd ta enam ei jäta , ta lõpetab selle ehituse siin kindlasti ja ilma mingi hinnaalanduseta . Siia tuleb maja , kuhu kõlbab tuua sõpru . Mehis Sinivald ei ole alistuja . Kõige enam kääris temas solvumus , mida ta endale tunnistada ei tahtnud . Enamasti ongi kogu elu vaid iseteadvuste võrdlev mõõtmine . Ta ei suutnud end maksma panna , tunnistas mees , ja see oli kõige hullem . Et tüdruk ilus oli , see polnud nüüd enam tegelikult tähtis . Ei , see ei tapa , oli ta isale öelnud . Too oli pärinud , kuhu poiss oma sekretäri seekord jättis . Lahti lasin , oli ta vastanud . Oli lisanud , et selline naine läheb kalliks pidada , et isal oli õigus olnud , kui oli öelnud - kui palju sa nõus maksma oled ... Kõigepealt see talvine päikesematk ei tea kellega ja ei tea kelle raha eest . Siis leppimine , aga leppimise hinnaks oli see mäng isegi isaga siin - kui palju on Mehis valmis taluma ? Mehis Sinivald ei olnud valmis midagi niisama taluma . Maailm oli kenasid tüdrukuid täis , kellest enam-vähem igaüks tundis huvi alla kolmekümnese sihvaka ja nägusa pangadirektori vastu . Miks oleks siis keegi Hele pidanud võima endale eritingimusi kehtestada ? Mehis teadis - see tõbi ei tapa , kuid piinab . Ta meel läks mustaks , kui ta mõtles - enam ei astu ta kunagi koos Helega üle selle läve siin , kui kõik valmis on , kui põrandal on saareparkett ja kamin on sinisemustrilisest marmorist ja vannituba Itaalia sisustusega ... Ta nägi isa üle hoovi tulemas - pikk , veidi kühmu hoidev mees kasukjopis ja kootud müts peas . Ja suul see irooniline loobunud naeratus . Liiga targa inimese naeratus . Oleme nüüd enam-vähem samas seisus , oli ta mõelnud . Hele ei ole küll surnud , aga mina olen temast siiski ilma . Ta oli tundnud , et vana ta mõtteid loeb , oli näinud karmi , klaasistunud ilmet ja tal oli hakanud piinlik . Kas ta võtab selle maja ette ? Eluaja teisi inimesi ehitama õpetanud , tal on kogemusi ja võimeid , aga ta ei pea õigeks seda , mida poeg teeb , tal on selle maja vastu mingi kompleks . Ja eelkõige - ta tahab üksi oma õnnetuses praadida . Aga muidu see töö siin ei lähe , liiga väike ja vähetähtis ehitus , iga ettevõtja tuleb siia vaid kasumit lõikama . Enn Sinivald astus üle läve , seisatas , ajas pea selga , vaatas ringi , hindas olukorda . Ja Mehisele meenus , isa oli temalt küsinud - palju siis läks maksma ? Ta mõtles Helet . Ta oli seda küsides naerukil . Tema küünilisus neis asjades oli poega alati vihastanud . Ligi kaks miljonit , oli ta öelnud ja täpsustanud : loomulikult mitte tema , vaid panga raha , ja seda ka vaieldavalt . Igatahes ei tea keegi , et osalt on seal põhjuseks infoleke tema sekretäri kaudu . Kuigi teistpidi - tänu vastassuunalisele infole olid nad võitnud üle nelja miljoni .. Ja mis sa mulle sellest räägid , oli vanamees käega löönud . Need on vaid võõrad miljonid ! Tema mõttekäigust ei saanud Mehis kunagi päriselt aru . Sel hetkel , oli ta hiljem valmis kinnitama , nägi ta kõike ette otsekui läbi tarkade kivi , vähimagi üksikasjani , mõtles ta . Ja tunnistas - ei siiski ! Õitsvaid tulpe trepi kõrval peenral ei olnud ta kindlasti kujutluses näinud , ja mida kõike veel . Aga olulist oli ta suutnud näha , nagu oleks ta saanud korraks vändata aega kiiresti edasi ja siis jälle tagasi ning teada , mis sellest tuleb , kui ta tollele naerusele naisele ütleb - jah , loomulikult palka . Ta küsib , kui palju naine arvab palka soovivat , kui neile siia kokaks tuleb ? Silmi pilutades ja pead kallutades nagu mõnulev kass päikesepaistes , päris Heldi - kui ta ikka aru sai , on tema kohuseks viiele mehele kaks korda päevas süüa teha , laud kraamida ja veel korra kohvi ja võileiba pakkuda ? Ja selle juures saab ta ise süüa ? Mille eest siis veel palka ? Enn Sinivald oli seda naist mõne korra poe juures kohanud ja iga kord oli talle meelde jäänud elurõõm , mis temast kiirgas . Ta oli suurekasvuline ja heas vormis , tal oli nii puusa kui rinda , loomulikud meevärvi lokid , väike lott lõua all ja kõlav rinnahääl . Enn oli meeldivalt üllatatud , kui selgus , et lesknaine , kelle Kase-Lepa Enn talle kokaks lubas kaubelda , osutus selleks eluterveks olevuseks ja mitte mõneks kirvenäoks või lirvaks , keda ta poes käies samuti korduvalt märganud oli . Naise mõttekäik masendas teda tegelikult , kui ta sellele jälile sai . Suurfarmis lüpsjana töötanud , oli Heldi üksi jäänud just sellel kõige raskemal ajal , kui kogu suurtootmine kokku variseda lasti . Tal olid koolis käivad murdeealised lapsed , tütar ja poeg . Ja tema traktoristist viinanina , kes tööta jäänuna enam midagi peale ei osanud hakata , oli kaela läbi püksirihma silmuse toppinud . Tänaseks oli raskeim küll möödas - tütar teise Eesti otsa mehele läinud ja seitsmeteistkümnene poeg sulasena tööd saanud . Et poisil kool lõpetamata , seda ema siiski kahetses , aga nüüd sai juba elada . Temalgi oli ajuti olnud kodutööd , mingi õmblusfirma oli talle töökindaid masinal kokku vuristada toonud , aga seegi tööots kippus viimasel ajal käest . Vahel on küll nii , et ei tea , kas nutta või naerda , seletas Heldi ja ta silmad särasid . Ta teadis toidu hinda ja teadis , kui palju selle eest tööd peab tegema . Kui ta ise süüa saab ... Heldi oli nii täielikult naine , et Enn polnud ühtegi sellist ealeski lähemalt tundnud , täiesti uinuva mõistusega ja tugeva instinktiga , veidi kolletuma hakkav näidiseksemplar . Arutelu käigus jõuti lõpuks mõlemaid pooli rahuldavate tingimusteni . Ega Enn Sinivald ei tundnud mingit vaimustust pesupesemisest ja koristamisest . Olgu siis Heldi perenaine , noh , esialgu , ütleme , kolm kuud . Selleks ajaks peaks ehitus valmis hakkama saama , mõtles Enn omaette . Niisiis söök ja viissada krooni palka . Tingimused on karmid , tunnistas ta . Ja naine naeris . Sa saad , teatas Kase-Lepa Enn kõrvalt , sa saad täitsa kullatüki endale majja , ja ta silmis oli imetluse ja kadeduse segu . Peremees pani klaasi lauale - prooviks . Nimekaim ei hakanud teesklema ja võttis suure suuga . Oligi liiga pikk vahe olnud . Ka Heldi tõstis klaasi ja püüdis teha nägu , nagu passiks see temalegi , aga oli selge , et nagu nii paljud naised , ei hoolinud temagi vägijookidest . Sellist asja naljalt juba ei näitle . Nüüd , kus tal ehitus kaelas oli , lisaks oma saunanokitsemisele veel neli nõudlikku ja oskajat meest Ennu jaoks harjumatu töötahtmise ja vaieldamatu nõudmisega , et töövõimalused oleksid pidevalt olemas ... Miski ei tohtinud seista materjali või vahendite taga . Tal ei olnud tõesti mahti raisata aega pliidi juures seismisele . Ja ega meestegi aeg tasuta polnud . Oli vaja , et tööpäeva jooksul asi edasi liiguks . Järgmisel hommikul , enne kui Enn oodatagi oskas , oli Heldi , nina külmast punane , tal ukse taga ja nõudis naeruselt sisselaskmist . Lõunaks olid supp ja praad , peedisalat ja mahlakissell mannapudruga - selle laadungiga võis tõepoolest tööd teha ! Ja õhtuhämarikus , kui potid-pannid läikima nühitud , venitas Heldi veel veidi minekuga . Poiss saab kodus isegi toime . Järgmisel õhtul küsis ta luba eestoas magada . Neli kilomeetrit talveteega sinna ja tagasi ... Kõik see oli nagu varem nähtud filmis . Mees tõusis hommikul ja istus juba kaetud lauda . Töömehed tulid alles tunni aja pärast ja hommikusööki neil leppes ei olnud . Selleks ajaks oli peremees jõudnud tööjärje üle vaadata , otsustada , kas keraamiliste plaatide kleepesegu või vuugipahtlit veel tänaseks piisab , toonud kruvid ja naelad kastidesse , kallanud laki töönõusse ja vahetanud rullile uue katte . Keskhommikul sõitis ta linna , tellis materjale , ostis elektrikaupa . Lõunal istuti kuuekesi talu vana toidulaua ümber - Enn ühes , Heldi teises otsas , kummagi pikikülje ääres kaks ehitusmeest , kellest kolm olid Enn Sinivaldi kunagised õpilased . Juteldi , visati nalja , aega näis küllalt käes olevat , aga täpselt kell kaks olid kõik käsuta püsti . Kapitalism , mõtles mees mõrult muiates . Õhtuks kahekesi majja jäänud , istusid nad enamasti teine teisel pool lauda ja naine nokitses midagi näpu vahel teha , mees luges . Teekannu ümin pliidiraual . Kümne paiku kobisid nad kumbki oma tuppa magama . Vajumas väsimuse ja une halli kliistrisse , tajus Enn Sinivald enamasti , et päev on jällegi läbi , ilma et ta oleks saanud mõelda , ja tundis ebamäärast süüd hingel . Ta teadis siis , et peamine on veel ees , kuid temas tekkis väike lootus , et kõik jääbki niisama ja ta pääseb . Ühel hommikul olid nad kahekesi ukse taga - Heldi ja keegi valgetverd noormees . Mait , ta poeg . Märtsis pole talusulasel tõepoolest midagi teha ja ta oli vaatama tulnud . Selle selgituse vabandav toon oli meeldivalt viisakas . Ta oli kleenuke ja kandis pehmeid lokkis vurre , tal olid väga heledad silmad ning neis kindel ja vilgas vaade . Ja kunagine kutsekooli meister , kes oli selliseid seitsmeteistkümneseid väga palju näinud , arvas ära tundvat selle inimtüübi . Puht naljaviluks andis ta poisile proovida kipsplaatide pahteldamist ja lihvimist . Kui ta tunni aja pärast vaatama läks , tiris Mait ta varrukatpidi teise ruumi - laseks siin ka kergelt üle , inetu jääb , kui nii krobeliseks jätavadki ? Ta nõustus , kuid leidis , et see kukub halvasti välja , tuleb tundmatu poisike ja hakkab ehitusmeeste vigu üle käima . Koos otsustasid nad oodata ja midagi välja mõelda . Ja kutseõpetuse meistril oli hingepõhjas rõõm . See kõhnüke nolk osutus tõepoolest väärtuslikuks leiuks , ta oli üks neist sündinud oskajatest , kelle loomuses on täiuslikkuse taotlus . Poisile oli vaja näidata igat asja vaid ühe korra ja see oli tal siis ka selge . Loobunud auahnest kavast saun otsast otsani oma kätega valmis ehitada , viis Enn Maidu sinna , selgitas , mida ta puitu valides silmas peab , kuidas viimistleb , kuidas sobitab , mida teha höövliga , mida liivapaberiga ja tundis lahkudes , et see osa , mis nüüd sündima hakkab , pole mingil juhul halvem tema enda tehtust . Aga aprillis jättis Mait nad omapead . Tema peremees pakkus paremat raha ja tööd traktoril , nii et tapab ! Päevad olid nüüd juba lõputu-pikalt valged . Lumi lahkus , oli tõmbunud veel viimaseks vastupanuks põllulohkudesse ja lepikualusesse . Lõokesed laulsid silmipimestavas sinetuses lakkamatult ja hall kõuts istus tare seina ääres pikal pingil , vidutas kollaseid silmi ning lõi nurru . Heldi oli ta lõpuks ära kodustanud . Muri vahtis tundide kaupa hooviväraval , seisis harkisjalu ja haukus kõige peale , mis looduses liikus või häält tegi . Selles tärkamises ja ärkamises hakkas Enn Sinivald end järjest rahutumana tundma . Tahtis ta või ei , elu kiskus ta kaasa ja hingevaev unus voodisse , kui ta hommikul tõusis . Juba köögiuksel tuli alustada , vastata küsimusele , kuidas ta maganud on , arvata midagi ilma kohta ... Sellised tarbetud õhuvõngutamised olid teda eluaja ironiseerima ajanud . Nende talumiseks tuli pöörduda vana repertuaari juurde , mis kauasest kasutamisest käepäraseks kulunud nagu kirvevars või noapea . Eestlase jutt käib alati naljaga segamini , see on nii sisse harjunud , et seda ise enne ei märgatagi , kuni olud su kord sellest ilma jätavad , kui näiteks seersant su peale röögib või kohtunik meenutab , et selle laua ees nalja ei tehta . Tänan küsimast , kinniste silmadega , vastas ta pärimisele , kuidas ta maganud oli . Ja nii edasi . Meeste tasahäälne tarmukas lõõp , kuni tööroobasid selga aeti , pahtlilabidaid puhastati või naelu kamaluga küljetaskusse tõsteti . Enamasti ei väljenda see pila ja vaimukuste pildumine muud kui vaid koosviibijate arusaamu heast toonist . Selles avalduvad muidugi iseloomud . Üks on murelikult lõbus , teine lõbusalt murelik . Kes ropendab , kes mängib lihtsameelset . Mees , kes kaua sellest eemal seisnud , tajus omaenda rollimängu eriti teravalt . Teda oli alati veidi kibeda ütlemisega ja väga sirgjooneliseks inimeseks peetud ja seda sama osa etendas ta ka nüüd . Kui ta vedas sõrmega üle kipsplaatide liitekoha pahteldiste , mida Mait talle kätte oli näidanud , ning arutas , kas see jääb kaldu langevas valguses näha , siis võeti seda kui käsku , mitte kui muretsemist . Ja sinna juurde võis ta viisakuse pärast muidugi nalja teha või mitte , see kas mahendas või ei mahendanud ta rahulolematust , mis oli iseenesest vaieldamatult olemas . Ta ei saanud meestele öelda , et sisimas , oma tõelises olemises , niipalju , kui seda argipäeval üldse tajuda võis , tundis mees ise kõige selle vastu , mis siin majas toimus , suurt ükskõiksust . Ausast , elujärje korraldamise kavadega ehitatud majast oli mingi värdjalik pesa tehtud juba neljakümne üheksandal aastal , kui selle maja inimesed kaugele ja lumisele maale viidi , ning sellesse koduks ehitatud majja kroonulik kontor sisse seati . Siin oli nii palju kärgitud , õiendatud , siin oli inimesi üle kuulatud , kirjutatud aruandeid , mis kajastasid suurte ülemuste parimaid lootusi ega vastanud üldse asjade seisule . Ühe sõnaga - siin oli end ilmutanud sotsialistlik ellusuhtumine . Tagumistes tubades ja köögis olid pesitsenud Leontiine Veiert ja ta poeg Mihkel , iseenesest talutavad inimesed kui järele mõelda , ainult et nende koht ei olnud kindlasti mitte korraliku talu uues elumajas , vaid kusagil seal , kus peksti keelt ja sõimeldi ja käidi kaebamas ja kus naised viimase argumendina teistele oma taguotsa näitasid . Kahjuks küll ei möödu selline päritolu mõne aasta ega ühe inimpõlvega , teadis nüüd Enn Sinivald . Aga lisaks neile kahele oli siin sokkis ringi uidanud poolkirjaoskamatu portupeega naabrimees . Ja see ei tuuldunud siit majast välja ei aastate ega inimpõlvedega . Nii et kui keegi soovis siin endale lossi sisustada , siis olgu nii lahke . Enda koduna ega ka lihtsalt südamelähedase üritusena ei suutnud Enn seda ehitust kuidagi võtta . Sellest hoolimata pruukis ta rahumeeli oma isiksust , seda natuke pleekinud ja viledaks kulunud paraadülikonda , ja see teenis teda täiesti laitmatult . Teda ei armastatud eriti aga temast peeti lugu ja taluti ta lahedalt ära . Ja selles rollis võis ta teinekord ka vihastada või rõõmustada , nii et isegi imestas ja vahel kahtles , kas ta siiski pole selle omaenda välise pildiga mingis osas ikkagi identne ? Hingevaev ja pelgus tulid enne uinumist korraks , kui ta liiga väsinud polnud ja kohe asemele viskudes ära ei vajunud ... ... kuni ta , peadpidi padjas , põlvili voodi ees nuuksudes toibuma hakkas . Öösärgis Heldi põlvitas ta kõrval ja tema kehast kiirgav soojus oli vist esimene rahusti , mis mustas meeleheites mehe teadvusse jõudis . Mis on , ütle , mis on , kas kusagilt valutab ? Mees veeretas pead mööda asemepõhja ja soigus , kuni laskis end istuma aidata ja tühjal pilgul põrandat põrnitsema jäi . Ehmunud naine silitas ta nägu . Ta huuled olid poolavali ja silmad suured ning tumedad . Naine ühes oma põhirollis - lohutaja ja aitaja , mõtles Enn ja see sarkastiline tõdemus võttis temalt hetkega valu kogu eheduse . Ta hakkas äsja läbielatust välja kerkima , hakkas tundma seda , et isegi must meeleheide on vaid üks kihistusi ja see pole üldsegi tema ise , kes selle valu käes talumatusest soiub . Jah , ütles ta . Jah . Ma tapsin oma naise . See ei olnud tõsi , ta nägi unes hoopis leeke , mühisevat tuld , mis teda ümbritses , ja mürgist suitsu ... Ma tapsin oma naise ja ma ei saa sellest rahu , ütles Enn Sinivald tühjusele enda ees , mis sel hetkel oli võtnud soojust kiirgava naise kuju . Ära aja segast ! Peopesa pandi ta tulisele otsmikule , talle toodi suhkruvett ja valvati , kuni ta pulss oli rahunenud ning meeleheide talutavuse piiridesse taandunud . Kuigi ta mitu korda käskis Heldil magama minna ... Söandamata enam uinuda , vahtis mees pimeda lae poole ja vaevas südant . Ta oli öelnud - ta ei suuda enam taluda , kuidas vaprad ja ilusad metsikud roosid kodus ja võõrsil džungliarmastuse pärast sorinal nutavad ja Santa Barbara ei jõua seda pealt vaadates Beverly Hillsi rongile . Tema süda lihtsalt ei kannata seda enam välja . Kui talle sunniti peale vastuvõetamatuid otsuseid , siis väitles ta ikka ülepakutult vaimukas laadis . Miks Asta mii vihaselt vastu oli , kui Enn endises Mehise toas vana värviteleka riiulile ubis ? Ajapikku oli kujunenud nii , et naine aina nukrutses ülekohtu pärast , mida mees talle tegi . Sellest ajast , kui neil Samsungi pill toas oli , millele Sat-TV kaabel külge käis , selgus ikka , et siis , kui Enn seda vaatama asus , oli parajasti mõnel teisel kanalil seriaal , mida Asta tingimata näha tahtis . Loomulikult loobus naine otsekohe , ei vaielnud kunagi , läks kööki ja pillis seal , kuni mees oma laiutamise lõpetas . Aga muidugi ei jätnud ta ütlemata , et omast ilma jääb . Seda vägivalda ei kavatsenud Enn nüüdsest enam harrastada ja naine oli vastu . Miks ? Rohkem kui seriaalide pealeloetud tekst oma primitiivsuses ja diletantlikus ilmekuses , mis ajus kumisema hakkas nagu kinnismõte , häiris Enn Sinivaldi tema bibliograafist naise kultuuriline mannetus . Aastatega olid Asta vaimsed huvid kokku kuivanud ja piirdusid tõepoolest üksnes nende kuue või kümne kinokoomiksiga , mida talle läbi pungis klaasekraani ajudesse valati . Tegelikult olid nad just viimasel vana-aasta õhtul arutanud , mida teha , miks nende elu nii tuimaks ja vaenulikuks on muutunud . Nad otsustasid , et hakkavad väljas käima , teatris ja pereklubis ja püüavad soetada perekonnasõpru . Tookord näisid küll mõlemad uskuvat , et midagi annab veel päästa . Sellest ajast , kui poiss kodust alaliselt ära oli , kuivas nende suhtlemine kokku ja muutus lausa kiuslikkuseks , kusjuures vastavalt temperamendile Asta vesistas ja Enn ragistas . Ta oli kuulnud anekdooti - ema õpetab pulmade eel tütart : ära sina mehega kunagi vaidle ! Hakka kohe nutma ! Ta rääkis selle kodus Astale edasi ja põrkas vastu külma mittemõistmist . Naine ei saanud üldse aru , milles nali seisab . Sellest ajast peale kahtles Enn , kas ta abikaasa ikka on nii lihtne kannataja või siis lihtsalt vahendeid oskuslikult valiv despoot . Nüüd takkajärele oli kõike seda lausa talumatult valus meenutada . Mida ta küll andnud oleks , et Asta elaks ! Kõike oleks ju saanud vältida . Tookord oli tema elutoas Samsungi ees , sest taevakanalilt tuli sport , Lahti EM . Ta oli otse töölt tulnud ja pilli pinisema pannud . Oli parajasti naiste sõit , nii et ta sai ka riideid vahetamas ja köögis vähest einet võtmas käia ja oli meeste pika distantsi ajaks enda korralikult sisse seadnud . See polnud enam see spordiala . Plastiksuusad , kihvtid spetsiaalrelvad , aerodünaamilised kombinesoonid , jääpõhjaga rajad ja uisusamm . Nemad sõitsid omal ajal villases või isegi puuvillases dressis , kolmeliinine vintpüss kukalt kolkimas . Suusakingad juba olid , aga klambrid raspeldasid veel suusajälje pervi ja lauad olid ehtsast puidust ning tõrvatud . Ja ometi käis ta parem käsi kaasa , rapsis lukuga padrunit vahetada , kui märgike kukkunud oli ... Vahepeal oli Asta end poisi toas vana pilli ette sisse seadnud ja Enn käis tal abiks kanalit keeramas . Üheksa paiku sõid nad võileiba ja jõid kohvi ning jätkasid , kuigi Ennu huvitav osa oli juba läbi , jäi vaadata vaid päeva kokkuvõtet . Ta mäletas , et kui ta kümne paiku elutoast magamistuppa läks , nägi ta tugitoolis längakile vajunud pead ja kuulis naist norskavat ning järjekordsed õelused järasid järjekordsete kaunishingede kallal ja punusid järjekordseid intriige . Kunagi oli see naine heitnud temale ette matslikku harimatust , mõtles mees voodis . Ei , siiski - isegi mitte ämm ei heitnud temale ette seda , et ta maalt pärit on ja ei tea , kes on mõni Adamson või Grossberg ... See nimelt , tsunfti kuulujate eraelu kallal kiibitsemine , oligi kogu kultuur , mõtles ta kibestunult . Vaevalt küll meenutas ta endale tol õhtul , et nende vanusevahe annab end just nüüd eriti valusasti tunda . Asta oli juba viiskümmend kuus , ja nagu ta alati oli endassetõmbunult elanud , polnud siin linnakeses kunagi kodunenud , mii praadis ta nüüd seda enam iseenese rasvas . Mis teha , kui need mõned moeprobleemid ja inglise printsessi eraelu Ennu vähimalgi määral ei huvitanud . See oli vist mingi mürtsatus , võimalik , et kineskoobi lõhkemine , mille peale ta ärkas . Igatahes istus ta mingil hetkel oma voodi serval ja püüdis toibuda , aru saada . Aga pigem oli see küll instinkt kui mõtlemine , mis teda nende kümne sekundi jooksul juhtis , mis jäid ärkamise ja teadvuse kadumise vahele . Igatahes tiris ta hetke pärast lahti rõduust , lüües käega sellele , et topendeid on hiljem tüütu tagasi panna . Siis lõi talvine tuul talle näkku , ta hingas kopsu täis ja märkas väljahingamisel , et see , mis ta suust tuli , pole üksnes hingeaur , vaid ka suits , plastmassimaitsega paks suits , mis tubagi täitis ... Arvatavasti kaotas ta kohe teadvuse . See on nii tüüpiline vingumürgituse puhul , et just värske õhk viib viimase pildi eest . Kas tal oleks sel minutil olnud võimalik minna naist päästma ? Oli seal siis vaid kõrbemise ving või juba laustuli ? Kuidas see ka polnud , piinama jääb see teda elu lõpuni , et ta vähemalt ei proovinud . Tal jäi suu lahti , kui hommikul söögilauas oma lugu Heldile pihtides avastas , et naine teab ja et see teda isegi enam ei huvita . Heldi teadis ka seda , mida Enn enda eest veel möödunud ööl oli varjanud ja nüüd nagu viimase hävitava süütõendi prokurörina lauale käia otsustas . Jah , muidugi läheb põlema , oli ta Astale öelnud . Kaheksa aastat ei läinud põlema ja nüüd läheb kindlasti ja mina vahin juures ja nutan sorinal ! Kuidas võis Heldi seda teada ? Kase-Lepa Enn oli rääkinud ? Kust tema teadis ? Niisiis oli Enn Sinivald seda kõike teadnud ja edasigi rääkinud selles sinises kauguseudus , kus ta viimase kevade oli siin tuianud ja omaette ümisenud , kus ta nähtavasti oli peenraid kaevanud ja porgandit külvanud . Selleks ajaks , kui ta endale maailmast aru otsustas andma hakata , oli ta kõik need koledused enda eest ära kotti toppinud , selle kinni nöörinud ja pimedasse nurka ära peitnud . Heldi oli lihtsalt solvavalt ükskõikne - ena mul asja , mul on kodus kaks tükki selliseid kolme mehe telekaid , kaks kannavad ja kolmas teeb uksi lahti . Üks läks rikki , ei saanud teist parandusse viidud , raha oli , lasin poistel linnast uue tuua ... Tahad öelda , et ma kippusin kohe kangesti oma meest ja lapsi tapma ? Igas peres oli selline , eks sa ise mäleta . Loomulikult ei maksnud Heldi argumendid suurt midagi , aga läinud uksele , pilutanud kevadehommiku ereduses silmi , hinganud sisse õhku , milles ei olnud põlevatest insulakplaatidest leviva sinihappe kübetki , leidis mees , et maailm on kaotanud kogu selles sisalduva meeleheite ja näib kuidagi argipäevane ja igav . Ta oli kõik selle tõepoolest ette ära näinud , kuigi keeldus seda mäletamast ja imestas ikka veel , et asi just nii juhtubki , nagu see nägemuses oli olnud . Enn Sinivald istus laval , saja kolmekümne kraadises leilis , põlved lõua all ja mõlgutas mõtteid , kui eesukse kolksu kuulis . Ta nägu läks naljakalt naerule ja mees pomises endale nina alla - nii siis mängitaksegi ennast patti ! Pesupamp näpus , oli ta veerand tundi tagasi läbi köögi tulnud , kus Heldi parajasti põrandat pesi . Noh , selga pesema ! oli ta öelnud , ja käpuli põrandal , oli naine pea tõstnud ning ta nägu oli ilusat naeru täis läinud . Veel oli lootus , et saunaesikus toimetav inimene tagasi läheb , siis aga käis juba pesuruumi uks ja hetke pärast tõmmati leiliruumi uks lahti . Seal ta siis oli , kummardumas madalas ukseavas . Rubensil polnudki nii halb maitse , mõtles mees nukra irooniaga . Ta nihutas end lava ääre poole , et nainegi üles mahuks . Kui ta mõne aja pärast saunast tuli , läbi köögi tahatuppa läks ja oma asemele selili heitis , oli ta nägu laisalt naerukil . Jälle kord oli ta kõik suure ja heroilise uputanud millessegi , mis oli mõnus ja natuke patune . Ja kui üldse milleski , siis nendes tendentsides - olla traagiline ja sellest üle saada ja alluda patusele ilmlikkusele - neis suurtes ja väga üldistes tõepärasustes avalduski see , mis oli päris ehtne Enn Sinivald . Kõike , mida ta iseendast arvas teadvat , võis rahumeeli omamoodi üleskirjutamata literatuursuseks pidada . Eesuks avati ja ühed sammud tulid läbi köögi . Naine istus ta voodi äärele , naeris armsalt ja peitis pea ta rinnale , nagu nii kenasti öeldi seltskonnalehe jutulisades . Kõik needsamad tembud ! Tema tahtis küll pärast vabalt selili olla , käed-jalad laiali , ja kuulata endas tuikavat verd . Aga ta ei keelanud siiski seda vähest hellust , asetas käe Heldi seljale ja silitas natuke . Kui sellest ka midagi ei järgne - nemad nähtavasti tunnevad just sel ajal , kuidas neis pool võõrast elu teist poolt otsib , et uueks tervikuks liituda . Keeranud auto asfaldilt külavaheteele , pidas Enn Sinivald kinni ja tuli välja asja uurima . Seal , kuhu oleks pidanud tulema Mehise golfimuru , pobises Kase-Lepa Ennu põka parajasti külvata . Hommikul minnes polnud ta udu tõttu nähtavasti märganud küntud ja randaalitud maad . Muidugi sai see olla vaid hiline odrakülv , mõtles ta . Alles hiljuti oli olnud sama lugu kartulitega . Heldi oli sea kasvama võtnud ja agiteeris Ennu kartuleid maha panema . Mees oli tööde lõpetamisega maja juures nii hõivatud , et viskas käigult - kes need maha paneb . Ja - eks pane , kui tahad . Tema arust oleks pidanud asi sellega ühel pool olema . Astaga elamisest oli talle jäänud kindel teadmine , et kogu lugu lõppeb niisugusel juhul mossitamise või peatäie nutuga . Siis aga oli ta maantee lähedalt leidnud korralikult kinniaetud vagudega kartulipõllu ja omaette vaikselt imestusest ümisenud . Kes maa haris , kes seemne muretses , kes mugulad maha poetas , kes vaod kinni ajas ? Nüüd oli siis järg vilja käes . Toho-imet , kas siin talus siis peremeest enam polegi , mõtles ta Heldilt küsida . Mitte vihaselt , sest mis viha tal sai olla , kui Vanajuhani mitu aastat söötis seisnud maid keegi ometi liigutas . Ja mis golfi puutus , siis oli parem , kui see siit piiridest kaugemal püsib . Või siis ehk taha oosijalamile , kus maa kruusane ja kõva . Sinna laota muruvaip maha ja kasta korralikult , saad väljaku , mis vähemalt peal kõndimist ei karda . Ka liivane maalapp on seal olemas ja veesilm , kuhu fanaatikud armastavad palle uputada , et oleks millegi üle hiljem mõtteid vahetada . Selles meeleolus keeras ta auto õuele , tõstis hooga tagaluugi üles ja korjas sealt sülle karbid kraanide ning dušikomplektidega , et neid uude majja torutööde lõpetamiseks viia . Sul käis üks daam külas , tuli Heldi tarest ja ta nägu oli naljakalt naerul . Ja kui mees välja ei teinud , lisas - autoga . Enn peatus , vaatas küsivalt . Milline daam , millise autoga ? Kena keskmises nooruses blondiin punase suure laugsabaga autoga . - Sierraga ? Vist jah , miskisugune Ford . Ja oli nii kiire , et ootama ei jäänud ? Ma ütlesin talle , pani Heldi käed puusa , ma ütlesin - saad aru , siin olen nüüd mina ! Vudis minema nagu siil uttu . Enn naeris ja läks kraane ära viima . Niisiis Ivika . Muidugi ei jäänud ta ootama , kuigi oli selge , et Heldi ei öelnud talle midagi väljakutsuvat . Selle toreda olevuse juurde kuulus , kõigest bravuurist hoolimata , tagasihoidlikkus , mis puhuti kompleksi meenutama kippus . Kuni ta meestega tööasju klaaris , keerles ta peas mingil varjatud ärklikorrusel kihelev vajadus selle asja üle järele mõelda . Ta mäletas nüüd sedagi , mis on saanud ta põlenud korterist . Mehis korraldas seal , hea , et Enn ise sel ajal alles haiglas vedeles . Vähe , mis järel oli , natuke köögikraami ja magamistoa kapist tema asjad . Kuhugi oli poiss ema riidekraami pannud , et see hingehädas isale enam kunagi ette ei puutuks . Kui remont tehtud , oli ta isalt küsinud - on tal sellega mingi plaan ? Korter oli ju erastatud ja tema nimel . On tal paremat plaani , kui see ajutiselt üürile anda ? Kalev ja Ivika olid need üürnikud , teadis ta nüüd . Nad maksid ekspluatatsioonikulud ja kohustusid lepingu lõppedes korraliku remondi tegema . Muud Enn Sinivald neilt ei nõudnud . Muidugi oli Ivika aina ta küljes rippunud , nii seletamatu , kui see ka ei tundunud . Et ta omal ajal Ilmalegi südame külge oli jäänud , pani Enn kergelt imeks . Kes ta siis oli , mingi juhuslik kutt , kes äärepealt oleks tüdruku omaks saada võinud , aga see kõik oli üksnes mingi pooleteisttunnine episood . Hiljem , kui nad uuesti kohtusid , siis juba mõlemad abielus , oli see luhtunud võimalus , mis Ennu jaoks ammu möödas oli , nähtavasti naist uuesti kiusama hakanud . Muidugi ei olnud nende vahel vähimatki , isegi lõõpi ega pilguvahetust . Enn lihtsalt tundis seda . Nähtavasti oli lapsepõlve aegne jälitamisoht ta vaistu tundlikuks treeninud . Ta teadis alati , kuidas temasse suhtutakse . Oli see võimalik , et ema oma sümpaatia mingil viisil tütrele edasi andis ? Mingi maast-madalast sümpaatia võis ju plika pärida . Aga eavahe ? Üle kahekümne aasta ! Nojah , aga Hele oli ju veel hoopis noorem ja võttis ta otsekohe mängu . Siin oli midagi , millest Enn Sinivald ei uskunud kunagi aru saavat . Ühte ta teadis - kui juhtub , et kusagil jääb mõni meesolevus ripakile , naiseliku hoole ja armastuseta , siis ilmub sinna peagi piisav arv kandidaate , kes hoolitsuses üksteist üle trumbates ja küünarnukke kasutades seni saagi ümber tiirlevad , kuni see oma vabadusest jälle kenasti ilma on , et tal oleks , kelle ees end süüdi tunda . Ei tule ma sinna peene rahva hulka , kas tead ! naeris ta pojale vastu . Mehis vihastas . Ta teadis muidugi väga hästi , mida peenest rahvast isa kõnepruugis arvata . Vanaisa Meinhardist alates ei pidanud see pere siin end mitte kellestki sellel maamunal halvemaks , mingist pangandus- ja majandustegelaste tõusikutepundist ealeski mitte . Uue maja poolt põntsus muusikat ja juba mõnda aega oli selle trepil väga nappe kleite ja tumedaid kuubesid näha olnud . Üks auto jämedama tagumikuga kui teine , tulid need aina tolmupilves ja peatusid maalapil , kust noor rohi seks puhuks maha oli niidetud . Pangadirektor pühitses oma maakodu sisse . Mingi külm fee oli end ta küünarnuki külge kruvinud , vahtis oma värvist kleepuvate ripsmete vahelt ja tundis ilmselt hirmu , et ta siidine ja paabulinnusabana kirev , kombineed meenutav kehakate võib siin mustas ja koledas majaurkas kannatada saada . Ma olen sind igatahes kutsunud , ütles Mehis kaunis külmalt . Ja mina olen su kutse tagasi lükanud , naeris isa . Hea küll , käi nüüd oma külalisi lõbustama ! Ja kinni langenud uksele - kuradi mustlased ! Heldi ei saanud vist päriselt aru ja ega Enn isegi saanud . See poiss oli tema jagu , ja kui temaga õiges toonis rääkisid , siis ta ka sai aru . Aga need ajad , mis ta vanaema juures Tallinnas veetis , ei olnud ta mõistusele küll hästi mõjunud . Lõpuks sai ta ka selle korteri endale , Tõnismäel , väga viisakas majas . Ta proovis selle maailma hiilgust ja tal oli kapitaliks ennastunustava töötegemise harjumus , mille siit talust igaüks kaasa sai , kui vaid usaldas käed külge lüüa . Eks näis , ehk annab jumal ka mõistust ! Heldi oli kõigest sellest natuke ehmunud . Tal oli küll mida selga panna , oli ta ju kõik need õitsva kolhoosikorra aastad hästimakstud töölooma elu elanud . Ta oli endale võinud mõndagi lubada , aga tal polnud kusagil olnud võimalik ära kanda tolleaegset garderoobi . Sealt lähtus ka ta alaväärsustunne . Tegelikult intelligentsest keskkonnast ja korraliku keskharidusega naine , kes oli saanud üksnes laudanaiste sõimlemist ja joodikute mörinat , sõnnikut ja diislikütust kogeda . Enn läks voodisse ja huikas naise enda juurde . Nad jäid mõlemad tukastama . Suure töö lõpetamise pingelangus avaldus loidusena . Kui Enn õhtuhakul seale süüa läks viima - et Heldi ei peaks end rokase ämbriga väljas näitama - nägi ta eemalt seaaia ääres nägemust - see ei saanud ju ometi Hele olla . Aga see oli Hele - kõrgetel kontsadel väljakutsuvalt vormikad jalad , puusad mõõduka pikkusega kleidi all , vahva kõrge soeng ja tilberdavad kõrvarõngad . Ja üks tumedas kuues turske mees rinnutas seaaial ning römises . Kas nad ei ole ühte nägu , ütles tüdruk tervituse juures mehele ja notsule osutades . Päris keskmine lihakeha , arvas Enn . Ainult et puss on nüri olnud või vesi külm . Harjased on pikaks jäänud . Sült ajab süües köhima . Smokingikandja upitas end püstakile . Ilma aia abita ta küll hästi jalal ei püsinud , ja selleks et vanameest korralikult fookusesse saada , pidi ta vasaku silma kinni panema . Mis sina siin õiendad ! Mis kolhoosnik sina siin üldse oled ? Kui sa tahad nikku saada , siis küsi enne minu käest ja maksa raha ette ära ! Enn ei teinud temast väljagi . Pätte oli ta ennegi näinud . Ah siis see oli see proovikivi , mille vastu tüdruk oma enesetunde ära oli nürinud ! Ta valas roka plödinal seakünasse ja possa hakkas seda hooga larpima . Tahtsingi sinuga ... jõudis lahkuva mehe juurde ilmunud tüdruk öelda , kui ta järsku õlast kõrvale rebiti ja halvasti raseeritud kiilaspea nende vahele ilmus . Kui ei sigatse , siis ei saa peksa , teatas ta suuremeelselt Enn Sinivaldile . Ta suunurk oli oksene , aga koos maotäiega oli ta lahti saanud ka vaevast ja nüüd riiakaks muutunud . Ta vasak käsi kobas Ennu pluusirinna järele ja parem kiskus rusikasse . Mees heitis seaämbri eemale . See oli luud , mis talle pihku hakkas , õnneks mitte seaaseme tasumise hang . Esimene pauk , mis otse pähe sadas , võttis smokingikandja tuikuma ja süütas ta silmis uskumatuse ning viha , teine viis mehe käpuli ja kolmas tabas tühja muru , sest habemetüükais härrasmees oli eemale viskunud ning põgenes hoovist . Enn Sinivald taarus tagasi , toetas selja vastu seina ja istus siis vundamendiservale . Pätid väljas ... pomises ta vaid . Siis niisama lihtsalt kõik tulebki tagasi , ka vägivald ! Piisab , kui mäletad elatud elu ja viskad mõne töömehega natuke nalja - ja jälle oled iseenda vang ! Ja imestusest tummaks jäänud tüdrukule - mine vaata , ma vist lõin tal pea veriseks . Naise kohus on meest tema hädas toetada . Mona-Lisa naeratus oli lõkendavaks ja lõbusaks läinud . Tead , sa oled täitsa löömamees kohe ! Kus panid mölakale piki pead ! See on hirmus , tahtis ta öelda , kuid lausus oma sarkastilisel moel - ega see just ilus ei olnud . Ta teadis , et põeb seda löömist nüüd jälle vähemalt paar nädalat , on lihtsalt haige Issand ! kiljatas äkki Hele . Tule appi ! Siga oli oma aias roka lõpetada jõudnud ja hakkas just ühte pruuni nahktaskut magustoiduks peale järama . Enn ei saanud seda enam muidu kätte , kui pidi luuavarre elajale purihammaste vahele toppima . Kui ta siis päästetud rahatasku Helele ulatas , imestas ta , kui kindlal käel tüdruk selle ilase ja sitase eseme vastu võttis . Nad viisid selle koos kaevule ja tüdruk puistas sees oleva kivile ning pesi kõigepealt ümbriku puhtaks . Pass , ja näe , pangakaardid ja magnetlukukaart , see on vist nende klubil Muidugi , patakas raha . Hele vahtis seda varandust ja hakkas naerma nii et vesi silmist jooksis . Kõik oli kas lausa ära puritud või siis suuri hambajälgi täis . Rahakoti kokku pakkinud , pead vangutanud , pöördus tõsinenud tüdruk Ennu poole . Tahtsin küsida - ega sa minu peale pahane ei ole ? Käi oma teed , ütles mees . Sa saad aru , mida ma mõtlen . Aga ... Ja ta nõksatas peaga aidanurga suunas , mille taha see härrasmees kadunud oli . Tüdruk ennetas teda - tahtsin lihtsalt sind veel korra näha . Muidu on juba möödas . Tubli on , mis sinust ikka õpetada ! Aida tagant , kuhu see teiste-maja jäi , kostis äkki kriiskavat naisterahva naeru ja siis teisigi huikavalt ülemeelikuid hääli . Hele silmis süttis elujanu . Mine , mine , rehmas Enn käega ja pomises lahkuvale seljale - kuhu sa ikka pääsed ! Mees jäi keset õue seisma ja õunapuuõisi vaatama . Esialgu oli neid veel harvalt - valkjasroosad tillukesed roosid . Möödunudaastasi ta ei mäletanud . Võib-olla neid polnudki , õunu igatahes küll ei olnud , seda ta mäletas . Ta püüdis analüüsida tundeid , mida õiteaegne kevad temas tekitab . Loomulikult meeldis talle lõpuks ometi mahenenud õhk ja looduse elu , mis nüüd juba pulmaperioodist läbi ja pesitsemisse oli jõudnud . Veel üks kevad . Ta oli kaua olnud selles kummalises seisus , kus tal oli täiesti ükskõik , kas ta elab või ei . Et elada , tuleks ka elust vähegi rõõmu tunda . Või siis vähemalt mitte väga kannatada . Vaevalt ta mingit rõõmu tundis , kuid eriti ta praegu ei kannatanud ka . Selles ei-uju-ega-upu seisus võis igatahes olla , kui enda olemist ise raskeks ei teinud . Ta keeras end teiste-maja poole . Mait kaevas seal parajasti tikripõõsaste juures , rookis neid metsistunud ja haigeid puhmaid välja . Sinna tulevad lumemarja- ja kukerpuuhekid ja lillepeenrad ja murud . Ja alla , kopli poole tuleb hobusetall , nagu öeldud . Mehis ei kavatsenud sellest sammugi taganeda . Enn oli pojale selgeks teinud , et tema võib küll ehitustööde juhataja olla , aga tallimeheks-saunameheks-majahoidjaks peab ta kellegi teise palkama . Ja samas oligi kohe Mait kohapealt võtta . Ometi kord läks midagi asja ette . Talli otsa oli projekteeritud kahetoaline korter - tallimehele . Enn oli seda Maidule osutanud ja vaikselt maininud . Vaadaku ja mõelgu ! Sest golfist ja ratsahobustest ei saa ometi koosneda talu kogu majapidamine . Talle meeldis see poiss oma kiire taibu ja tõsise asjassesuhtumise poolest . Teine seitsmeteistkümnene kihutaks mootorrattaga ringi ja käiks plikades ja olekski kogu ta tarkus . Sähvatas ja hele , plekine ragin valgus üle taeva . Mõned harvad suured piisad langesid läbi õhu . Paar neist plaksatasid mehele läbi juuste pähe . Rohkem küll polnudki seda esimest kevadist äikest , aga juba hakkas kõik kuidagi eriti värskelt ja jõuliselt lõhnama . Pääsuke kihutas vihinal otse ta pea kohalt üle , nii et tuul ta juukseid liigutas . Siis tuli Muri , uuris murelikul ilmel taevast ja vaatas küsivalt Ennule otsa . Ta ei talunud tugevaid helisid - laske , müristamist . Mees oli aru saanud , et eelkõige muretses koer tema , peremehe pärast . Nad läksid koos sisse ja Heldi korjas oma näputöö ehmunult koomale . See kiirustav varjamisliigutus tegi Ennu uudishimulikuks ja ta vaevus vaatama , mida naine laua taga nokitseb . Ja tummalt vaatama ta seda jäigi . Valge flanelli tükk , mida helesinise niidiga üleääre löödi ja mis nägi välja suure T-tähe kujuline . Mees oli kunagi kauges minevikus sellist näputööd pealt näinud ja ta vaatas naisele otsa . See naeratas natuke sunnitult . Jah , tõsi ... Aga ära muretse , ma saan ise hakkama küll . Ja kohe lisas , et ta mäletab , nädal on veel tähtajani . Mis tähtajani , ei saanud Enn aru . Kolmeks kuuks oli kaup , ütles Heldi . Nagu notiga pähe saanud , tõusis mees lauast ja väljus , astus kevadisse aeda , läks okste vahelt kummardades läbi ja istus sauna nurga juures liivahunniku kõrval segukastile . Ta suunurk kiskus jälle sarkastilisele muigele , kui ta endas vahelduvaid tunge loendas . Tahtmine täiest südamest vanduda , tahtmine midagi puruks peksta või põlema panna , tahtmine naerust röökida , tahtmine viskuda näoli , tõmmelda krampides , tahtmine kõik pikalt põrgu saata ja minna ennast lakka pooma Mitte ükski soov polnud siiras , teadis ta , kõiges oli tsirkust , etendust iseenda ees , soovi teha end kuidagi konkreetseks . Ta üksnes aimas kusagil sügaval mingit mõnu , täis söödud kõhu või külma järel sooja saamise füsioloogilist rahulolutunnet , ja see võis isegi midagi ehtsat olla Nii vastutustundetu , kui see kõik oligi ! Positsioon tarvis üle vaadata , mõlkus ta teadvuse ääremaadel . Mängid , mängid ega märka , et sul on ammu matiseis laual . Selge , et Heldi-sugune naine nende asjadega ei kauple . Kui on otsustanud , siis võid ta ka majast välja visata , läheb sõnalausumata . Tema ise on varsti viiskümmend neli . Kui arvestada kas või kaheksateistkümne kasvatamiseaastaga , siis peab ta - jah , seitsmekümne kahe-kolmeni vastu pidama . Sinivaldid elavad kauem , teadis ta , aga see perspektiiv pani tal ikkagi pea ringi käima . Ta võib teenida oma leiba veel mõnegi aasta töödejuhatajana siin oma poja palgal või kus tahes mujal . Asi , mida ta oskab , ja kui vaja , siis ka teeb , kuigi parema meelega kõlgutaks jalga ja mõlgutaks mõtteid , teades , milline illusioon see inimese maailmapilt kord juba on . Selge , et invaliidsuspensioniga endal kokka ei pea ja kauaks seda pensioni ikka on , arvata , et aasta pärast võtavad ära . Paratamatult tuleb majapidamist arendada . Imelik , et ta Heldi eestvõtmisel tehtut esialgu naljaks kippus pidama . Kaunis lootusetu on seegi , aga temal on vähemalt lootust laenu saada ja tal on hea õpilane . Nagu lahingusse minev sõdur luges mees oma padruneid ja jäi siis mullust liivahunnikut vahtima . Servadest olid võililled juba läbi kasvanud . Isegi rohi ei alistu niisama . Mööda seda kunstlikku kõrbevälja marssis sihikindlalt tulla üks põrnikas . Karmiinpunane pea , mustad katsesarved ja kattetiivad matilt tume-indigosinised . Uhke rüütel ja üksi nagu tõeline ooperikangelane . Enn tõmbas ta teele oksaga sügava vao , millest välja keerelnud liiv oli kobe ja niiske . Rüütel läbis selle hetkegi kõhklemata . Kruusakivist , mis talle jalgu veeretati , läks ritsikas ringiga mööda ja jätkas sihikindlal kursil liivahunniku tippude suunas . Enn võttis peotäie liiva , laskis sellel aeglaselt olendile kaela pudeneda . Ei midagi . Tema oli otsustanud oma teed käia . Seepeale avas mees peo ja sinist liikuvat laiku liiva kollendaval pinnal ei olnud enam . Hetk , teine ... Juba otsis Enn raagu , et kahetsust ilmutades väikevend välja kaevata , kuid siis hakkas liivapeotäie pinnal midagi liikuma . Sealt kaevus lagedale ja veeres selili , punane kõht taeva poole , sihikindel teeline , sibeles natuke jalgadega õhus , kuni end ümber pööras , hetke ümbrust uuris ja jälle liivamäe kõrgeima tipu suunas teele asus . Tuline pakitsus laugude taga ja soolane maik kurgus , tõusis Enn Sinivald , siirdus läbi aia mõõdukal sammul maja poole . Ta oli kavatsenud otsekohe sisse astuda , kuid jäi trepiesisele seisma ja üllatunult vaatama . Läve kõrval oli lillepeenar ja sellel olid õide puhkenud esimesed tulbid . Loomulikult oli Vanajuhanil alati lilli kasvanud , ka tulpe . Aga kunagi polnud neid olnud siin elutoa seina ääres ja seda polnud ta ka oma nägemuses näinud , see pani ta kergelt imestama . Need erkpunased puhkemata karikad . Võib-olla , polegi ta veel kõike juba korra kogenud ? Mees sisenes . Heldi jäi talle ootavalt otsa vaatama . Kui laps , siis laps , ütles mees .