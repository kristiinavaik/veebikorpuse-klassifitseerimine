kirjak	ilu_remsu_artur.tasak.ela	Olev Remsu Nõukogude ajal õppis Artur Magnusson neljandal kursusel . Temagi kõige tähtsamaks aineks oli vojennaja . Nõnda ütlesid tudengid . Prodekaan rääkis sõjalisest algõpetusest , jah oh , kui palju tuli tal sellest rääkida ! Umbes pooled tema jutud kulusid sellele distsipliinile . Lastetu , emalik naine , keda Linda Karlovnaks kutsuti , lausa mangus : " Poisid , õppige , palun seda algõpetust . See tuleb kasuks teile endile ja meie suurele kodumaale . Kodumaa saab tugevamaks ning teid ei võeta sõjaväkke , kui teil õppimisega asjad korras on . " Linda Karlovna võitles selle eest , et ülikool saaks endale Lenini noorema venna Dmitri Iljitš Uljanovi nime . Aga austavaid nimesid anti ainult ülikoolidele , kus sõjaline algõpetus oli eriti heal järjel . Kafedra umbkeelsed vene ohvitserid rääkisid vojennaja podgotovkast : " Podgotovka on kõige tähtsam – kui pole podgotovkat , tungib vaenlane meile kallale . Ja tutkit sulle ülikooli ! " Jäi päris arusaamatuks , kas nad tegid nalja või rääkisid tõsiselt . Tunniplaanidesse märgiti see kuulus distsipliin kui eriõpetus , matriklis ei mainitud seda üldse . Miks ? Artur teadis seda . Hiilib näiteks spioon ülikooli kuue samba vahelt sisse – soni silmil , mustad prillid ees ja sigariving järel – , pildistab sõrmusfotoaparaadiga tunniplaani ning näitab siis seda fotot Pentagonis oma ülemustele , kes ta meie kodumaale oma räpast tööd tegema saatsid . Nüüd aga sai spioon pika nina , kuna kavalalt oli loodud olukord , kus pildistada ei olnud mitte midagi . USA sõjalised kulutused lendasid selle koha pealt vastu taevast . Üksnes NATO analüütikud said peamurdmistööd – mida küll võiks tähendada see šifreeritud eri ? Ja milleks hoiti kahtlastest sõnadest puhas matrikkel ? Kõike võib ette tulla . Pageb näiteks Nõukogude dokumentatsiooni koguv tudeng välismaale , näitab seal imperialistidele oma reeturlikku juudasaaki – võtku sõjasüütajad näpust , aga matriklis ei ole midagi sellist , mille abil võiks rahuarmastavale Nõukogude Liidule sõja ettevalmistamist ette heita . Artur oli juba kolm aastat vojennajat õppinud , täna ei olnud kaalul ei rohkemat ega vähemat kui pääs Klaipedasse , Leedu NSVsse , suvelaagrisse , see tähendab spooridele , kus ta pidi saama võitmatu Nõukogude armee ohvitseriks . Nii nägid ette õppeprogrammid ja ega teist võimalust ei olnudki . Kes leitnandiks ei saanud , see visati ülikoolist välja ning saadeti kaheks aastaks reamehena sõjaväkke . Nõnda oli sõjaväest pääsemise ainus võimalus ohvitseriks hakkamine . Kes tahtis mõnusat tudengielu edasi nautida , see pidi pingutama . Kafedra ülema asetäitja õppe-kasvatustöö alal alampolkovnik Ivaništšev kuulutas iga aasta mai- ja oktoobriaktusel : " Mida teeb nõukogude üliõpilane ? Nõukogude üliõpilane armastab nõukogude kodumaad ja selle kodumaa kaitsjat Nõukogude armeed . Seega nõukogude üliõpilane võib teisi aineid õppida , kuid vojennajat ta peab õppima . See on juba poliitikaküsimus , see on suhtumise küsimus . Kas üliõpilane , kellel on vojennajas halvad hinded , armastab kodumaad ? Ei armasta . Ja järelikult pole talle tarvis riigi kulul tasuta haridust anda . Kus on sellise inimese koht , kes ei armasta kodumaad ? Igatahes mujal , mitte ülikoolis . Kus see mujal on ? Sellele peab igaüks mõtlema ise . Te olete targad inimesed , saate aru küll . " " Noh , püüdke , palun ! Kas siis tõesti ei tule meelde ? Me oleme seda juba kolm aastat õppinud , " julgustas major Kalesnikov , dotsent ustaavide alal . Ustaavid tähendasid õhukest ja narmaliseks kulunud brošüüri , kus oli paragrahvide kaupa sees kõik , mida sõjaväes tohib teha ja mida mitte , ning kui kõvasti sind karistatakse , kui sa teed seda , mida ei tohi teha . Artur näppis parajasti enda ees laual väljaannet , kuhu keegi fanaatik oli joonlauaga alla jooninud sinise pliiatsiga sõnad <arv>-aastane vanglakaristus ning punasega mahalaskmine . Ja jooni oli palju . Maha võidi lasta kodumaa reetmise eest sõja ja rahu ajal , aga samuti grupiviisilise vägistamise eest vahipostil seistes ja mundris . " Ma ei kuule vastust , seltsimehed tudengid , tulevased ohvitserid , " ohkas Kalesnikov päris kurvalt . Artur põrnitses Ivanovi , keda ta elus esimest korda nägi , ning kes koos temaga maadles ustaavide eksamil . Lahe sell , ehkki kehakultuurakas , mõtles Artur . Kahe peale pidid nad üles lugema kõik Nõukogude armee auastmed , siis oli tee Klaipedasse lahti . " Esimene on sõdur , " ütles Artur juba neljandat korda , vaatas veidi süüdlaslikul ilmel majorimundris dotsenti . Too noogutas , Artur oli neljandat korda õigesti pihta saanud . " Ei , reamees ! " vaidles vastu Ivanov , tegi seda samuti neljandat korda . " Ükskõik , ärme tegeleme pisiasjadega , " ütles Kalesnikov . Ta oli heatahtlik ohvitser , ta ei kiusanud kedagi ja tahtis siiralt , et Arturist ja Ivanovist saaksid tublid ohvitserid , kes kaitseksid Nõukogude Liitu vaenlase eest . " Missugune on järgmine auaste " ? Kolm korda olid poisid mööda pannud . " Kas alla- või ülespoole ? " täpsustas nüüd Ivanov . " Kuidas saab soldatist midagi allapoole olla , kui soldat on esimene ? " suunas Kalesnikov kannatlikult tudengit õigele teele . " Näiteks nooremsoldat , " pakkus Ivanov . " Nooremsoldateid pole olemas , " lõi Kalesnikov nukralt käega . " Õige küll ! Ma eksisin , " tunnistas Ivanov kiirelt oma viga , kopsas põmmdi sõrmenukkidega vastu laupa ning püüdis vestluse veeretada vanale armsale teoreetilisele rajale . " Minu arvates peab sõjaväes valitsema kord ja ei tohi olla ükskõik . Mina igatahes olen reamehe poolt . Ja üldse – miks pean mina mingite soldatitega jamama , kui mina ise ohvitseriks hakkan ? " " Hea küll ! " haaras Kalesnikov mõttest kinni . " Teie , Ivanov , saate leitnandiks . Kas Nõukogude armees on ka teist madalamat ohvitseri ? " " Ega ometi major ? " nokkis Ivanov . Kalesnikov ei osanud piinlikkusest oma silmi peita . " Võibolla porutšik , " pakkus Artur üsna lootusetult , sest talle lihtsalt meeldis see sõna . " Mis ma teiega teen ? " laiutas Kalesnikov käsi . Ta oli üsna pigis , ja tal oli poistest kahju . " Ma ei saa teid koju õppima ka saata , sest juba homme on Klaipedasse minek . " " Kas küsimuse võib esitada ? " küsis Ivanov ustaave lapates . " Palun , olge lahked . Selleks ma olen siin , et teid aidata , " vastas Kalesnikov . " Vaadake , siin on kirjas , et grupiviisilise vägistamise eest vahipostil ja mundris lastakse maha . Aga mina ei saa aru , kes on mundris ja vahipostil – kas need , kes vägistavad , või need , keda vägistatakse ? " püüdis Ivanov teemat kõrvale juhtida . " Küsimus on õige , " ütles Kalesnikov surmtõsiselt . " Halvasti käitub tunnimees , kes lahkub postilt ja läheb vägistama . Tema tuleb muidugi kohe maha lasta , selge ! Teiselt poolt jälle , mis tunnimees see on , kes , relv käes , laseb end postil ära vägistada ? " " Nii et mõlemad lastakse siis maha – nii vägistatud tunnimees kui tema vägistaja ? " huvitus Artur . " Aga siin on öeldud veel , et tunnimees peab olema mundris . Aga mis siis , kui tunnimees enne vägistamist endal püksid jalast ära võtab ? Või kui näiteks vägistajad tunnimehe paljaks kisuvad . Kas siis ka tunnimees maha lastakse ? " küsis Ivanov . " Selle asja uurin ma järele ja vastan teile järgmises tunnis . Ahah . Järgmist tundi enam ei olegi . Siis vastan ma Klaipedas , " lubas Kalesnikov . " Palun jätkame aukraadidega . " " Minul tuleb üks asi meelde . Minu onu on rääkinud , et tema oli algul sõjaväes niisama , pärast aga tehti ta jefreitoriks ja pandi üht suurt püssi kandma , " meenus Ivanovile . " Õige ! Reamehest järgmine auaste on jefreitor , " rõõmustas Kalesnikov siiralt tudengi täpse vastuse üle . " Ja selle suure püssi nimi on granaadiheitja . " " Täpselt nii , " kinnitas Ivanov . " Minu onu oli granaadiheitja . Mina olen granaadiheitja lihane vennapoeg ! " " Teie suust , seltsimees Magnusson , pole ma siiani kahjuks kuulnud mitte ühtegi õiget vastust , " kurvastas Kalesnikov . " Kuidas nii ? Mina ütlesin , et esimene on sõdur . Pealegi neli korda järjest , " ei lubanud Artur oma saavutusi maha vaikida . " Aga sellest jääb ohvitserieksamiks ikka väheseks , kas te olete minuga nõus ? " ütles Kalesnikov . " Kas ülevaltpoolt tohib alustada ? " küsis Artur luba . " Palun , kui see teile asja lihtsamaks teeb , " oli Kalesnikov meeleldi nõus . " Esimene on generalissimus , " ütles Artur . " Niisugust auastet kahjuks Nõukogude armees ei ole , " vastas Kalesnikov ning jäi arusaamatuks , kas see kahjuks käis tudengi vastuse või auastme kohta . " Kuidas ei ole ? Stalin oli generalissimus , " tuli eksami peaaegu sooritanud Ivanov saatusekaaslasele appi . " Stalin oli , aga enam generalissimusi Nõukogude armees ei ole , " tunnistas Kalesnikov . " Ometi ei ole olemas Nõukogude Liidu Ülemnõukogu seadust või presiidiumi seadlust , mis tühistaks generalissimuse auastme , " seletas Artur oma puuvene keeles . Ta oli ajalootudeng ning niisuguseid asju teadis ta väga täpselt . " Ja kui ei ole tühistatud , siis järelikult on olemas . " " Ja järelikult tahab keegi selleks saada , " pisis Ivanov . Nii Artur kui Ivanov teadsid , et auditooriumi tänavapoolsel seinal ripub Leonid Brežnevi ordenirohke ja marssalimundris portree , ent kumbki ei hakanud sellele pilku tõstma . See olnuks mängureeglite liiga jäme rikkumine , pannuks Kalesnikovi rumalasse olukorda . Veel vähem sobis Kalesnikovil Brežnevile osutada . " Ustaavides siiski generalissimuse auastet ei märgita . Milline on ustaavide järgi Nõukogude armee kõrgeim auaste ? " püsis Kalesnikov raudse järjekindlusega teemas . " Mulle niisugune asi ei meeldi . Kas ustaavide järgi on siis riigi kõrgeim võim – meie palavalt armastatud Nõukogude Liidu Ülemnõukogu – tühipaljas mittemiski või ? Ainult maha oskavad nad tunnimehi lasta seal ustaavides , muud ei midagi . Kui ikka rahvas otsustab kellelegi generalissimuse aukraadi anda , siis tuleb kindla peale ustaavid ringi teha , " kompas Ivanov õrnu kohti . " Niisuguste asjade üle otsustamine ei kuulu meie kompetentsi . Mina olen lihtne ohvitser ja teenin oma kodumaad , " püüdis Kalesnikov rahustada Ivanovi õiglast nördimust . " Lubage , ma räägin , " palus Artur sõna . " Sündmused Kremlis <arv>. aasta juunis olid niisugused . Ühel päeval teatas TASS , et Nõukogude Liidu Ülemnõukogu on asutanud generalissimuse aukraadi . Samal päeval kutsus Stalin enda juurde oma ihurätsepa , kes kõiki tema mõõte peast teadis . Stalin näitas rätsepale Pravdat tolle TASSi teatega , ei öelnud ainukestki sõna . Loomulikult sai rätsep silmapilk kõigest aru , muidu oleks ta ammu maha lastud nagu mõned tunnimehed . Järgmisel päeval otsustas Nõukogude Liidu Ülemnõukogu anda vastasutatud generalissimuse aukraadi Stalinile . Kohe kutsus Stalin enda juurde ihurätsepa , kes tuli valmis generalissimusemundriga . See oli titeroosa ! Kujutage ette , diktaator titeroosas mundris ! See oli ülim ... " " Huvitav , kas generalissimusemundris võib vägistada ? " segas Ivanov vahele . " ... Stalinile meeldis küll värv , kuid mitte munder ise , ta viskas mundri rätsepale vastu vahtimist , ja nõnda jäigi , et Stalin kandis generalissimusepaguneid marssalimundril , " jutustas Artur tudengliku õhinaga . " Tubli ! Õige vastus ! Kõige kõrgem on marssalikraad , " oli Kalesnikov õnnelik üliõpilase vastuse puhul ning pidas täpsustava loengu kümmet liiki marssalitest ja peamarssalitest . " Teie , seltsimees Magnusson , olete eksami sooritanud . Teile ma ei ütle enam üliõpilane , sest te olete juba peaaegu minu kolleeg – Nõukogude armee ohvitser , täpsemini kursant . Kas neli rahuldab teid ? " " Jah , tänan , " ulatas Artur oma matrikli . " Teiega , üliõpilane Ivanov , peame me aga edasi töötama , " kahetses Kalesnikov Arturile hinnet kirjutades . " Aga minu onu , kes oli kuulipildur , kes oli jefreitor ! " protestis Ivanov ägedalt . " Õige , teie teadsite jefretorit , " tunnistas Kalesnikov oma viga . Kas neli rahuldab teid ? " " Kahjuks mitte . Ma kaotan kõrgendiku , kui üks neli sisse lipsab , " kauples Ivanov . Küll seal kehakultuuriteaduskonnas jagatakse heldelt kõrgendatud stipendiume , imestas Artur . " Teile paneme siis viie , " ütles Kalesnikov ning kirjutas Ivanovi matriklisse kõige kõrgema hinne . Ta ei teinud märkamagi , et too viis oli kolmede ja neljade seas ainus omasugune . " Kas mul nüüd mingeid suuremaid õigusi kah on , kui ma kursant olen ? " uuris Ivanov . " Loomulikult . Neist kuulete Klaipedas , " vastas Kalesnikov . Artur ja Ivanov kadusid kähku vojennaja kafedra majast Riia mäel ning suundusid all-linna , Humalasse , tudengite lemmikõllesaali . " Ma ei teadnudki , et niisugune tobedus on olemas , kus kõik sees , mis lubatud ja mis keelatud , " imestas Ivanov teel . " Nagu Moosese raamatud või nagu šariaat , " võrdles Artur . " Nagu mis ? " ehmatas Ivanov , ja seda vist tõsiselt . " Nagu kommunismiehitaja moraalikoodeks , " sõnas Artur julgelt . " Tegelikult on hea , et nihuke värk on olemas . Nüüd saab teha kõik risti vastupidi , " ütles Ivanov õllesaali uksel . <arv> . juuni hommikul rivistati kõik neljandate kursuste meessoost tudengid kafedra tagaõuele . Kafedra kohta ei öelnud keegi kateeder , ka mitte vojennaja kafedra või erikateeder , nagu nähtust ametlikult kutsuti . Kafedra oli kafedra , see oli terve paranoidne sisemaailm , mis absoluutselt mitte millegagi muu maailmaga ei lõikunud . Tudengeid sai päris palju , õige mitu kolonni . Kalesnikov , Užin , Ivaništšev ja teised ohvitserid jooksid vihaste nägudega majast sisse ja välja , üliõpilaste ülelugemine läks ühtepuhku segi . Kalesnikov püüdis hoole ja armastusega , tema rõhus tulevase ohvitseri südametunnistusele ja eneseteadvusele . Koleerik Ivaništšev kärkis ja paukus , tema teadis , et sõdurit on vaja mõnitada , siis saab ta laiskusest ja negativismist lahti ning teeb nagu kästud . Užin oli pohuist , tema käis ZOMPi klassis gaasitorbikute taga pudelist rüüpamas , tema ei püüdnud korda luuagi , tema teadis , et varsti lendab see maamuna tükkideks ühes kõigi kursantide ja ohvitseridega . Väga paljud tudengid esitasid vabastuspabereid – kellel oli tarvis ema matta , kellel isa hinge heitmas , kellel oli abiellumise vajalik töö ees , kellel laps sünnitusmajast välja tuua . Naisevõtt tähendas kümmet päeva puhkust Nõukogude armeest , lapsesaamine viit päeva . Kui siia liita vanaema ning vendade ja õdede matused , siis andis puhkust õige pikaks venitada . Ja ei pruukinud ju abielluda ja last saada ühe ja sama neiuga . Ja kui teha palju lapsi paljude neidudega , võis spooridelt hoopis priiks saada . Parajasti sammus tudeng Oja kahe paberiga Ivaništševi juurde , et näe , mis sa ära teed , aga üks neiu sünnitab juuli esimestel päevadel Tartus , teine juuli esimese dekaadi lõpus Pärnus . " Nõnda et kõige paremal juhul saan tulla juuli keskel , ja sellest on mul väga kahju , seltsimees alampolkovnik . " " Miks kahju ? " uuris ettevaatlik Ivaništšev . " Sellepärast , et palju distsipliine jääb omandamata . Ja sellepärast , et ma armastan Nõukogude armeed , " seletas Oja . " Teie armastate sõjalisi distsipliine ? Teie armastate Nõukogude armeed ? Kas te naisi ka armastate ? " küsis Ivaništšev . " Pisut . Tunduvalt vähem kui kodumaad , ehkki viimasega ei ole mul lapsi , " vastas Oja . " Mida teeb üliõpilane ? Kui üliõpilane armastab Nõukogude armeed , siis üliõpilane jätab kõik oma lapsed , naised , vanemad ja õed-vennad maha ning tuleb armeesse . Kas teie tulete ? Ahaa ... Ei tule ... Aga kust te üldse teate , et need lapsed on just teilt ? Nõukogude Liidus sünnib palju lapsi , ja teie ei suuda olla kõikide isa , " esitas Ivaništšev oma kahtlused . " Ma ju tean , mida ma teen , seltsimees alampolkovnik , " vastas Oja . " Mis asi on kindel ? Mitte miski pole kindel , kõige vähem naiste jutt . Naisi sellepärast Nõukogude armeesse ei võetagi , et nad on litsid ja valetavad . Armeesse saavad ainult ausad inimesed . " " Ärge , palun , solvake minu pruute ! Pruute solvata on sama , mis mind solvata , " tegi Oja vihast nägu . " Paberil on kirjas , et kummalgil juhul olen isa mina ! Ja paber ei valeta , see on arsti kirjutatud . " " Kes siin solvab ? Paberil on kirjas , et raseda ütluse järgi . Teie peaksite ometi teadma , kui palju litsid valetavad , ise neli aastat ülikoolis käinud ! Ja Nõukogude armee ohvitser teeb tegemist ainult korralike naistega ! Ja korralikud naised saavad lapsi ainult siis , kui nad abielus on ! Marss rivvi tagasi ! Laske ametlikult isadus tuvastada , siis tulge vabastamist taotlema , " möirgas Ivaništšev ja kadus kefedramajja . Artur otsis sagivast inimsummast Ivanovi , oma uut sõpra . Õllesaalis olid nad otsustanud Klaipedas ja teel Klaipedasse mitmeid korralikke sigadusi kokku keerata , aga nüüd polnud Ivanovi nähagi . Küll aga sattus ette Schmidt , kes puuriida kõrval kogu seda suurt jama jälgis ja vaikselt irvitas . " Kahju , et ise selle peale ei tulnud . Mis see siis ära ei ole – viia ühisavaldus ZAGSi , saada sealt tõend , et avaldus on viidud , näidata seda tõendit Kalesnikovile . Räägiks veel niisugust juttu , et õudselt kange himu on armeesse tulla , aga kuramuse baaba on nagu tulehark . Kalesnikov tunneks kaasa , õnnitleks , kingiks veel oma hõbeportsigari , patsutaks õlale ja sosistaks : parem naine tuleb võtta , ohvitseri naine peab ikka kannatama , " rääkis Artur Schmidtile , oma kursusekaaslasele . " Kursant Magnusson arutleb kui desertöör , " vangutas Schmidt pead . " Kust sa leiad niisuguse , kes sinuga ZAGSi tuleb , " kahtles Räbovõitra , suur ja kole , juba kiilanev kursusekaaslane , kes oli teistest kümme aastat vanem . " Huvitav , kas lahutamise eest ka vaba päeva saab ? Ikkagi perekondlik tegevus , peale selle kulutab hulga aega ära . Siis , et naine ajaks sõrad hirmsasti vastu , nõnda et tuleks mitu korda kohtus käia , ja nõnda kulubki terve suvi ära , polegi mahti spooridele minna , " irvitas Schmidt . " Huvitav , kas enne lahutamist peab abielus kah olema või pole seda vaja ? " küsis Arturi sõber , muidu peamiselt vaikiv Hääl , nende neljas kursusevend . " Kurat , mul hakkab augustis Liidu koondise treeninglaager . Ma pean vabastuse saama , " pöördus Oja luhtunud katse järel Schmidti poole , kes oli muuseas ülikooli komsomolikomitee sekretär . " Pulli tegid sa kihvtilt , aga oma asju aja ametlikult . Saa aru , treeninglaager annab ametliku õiguse vabastuseks , " soovitas Schmidt . " Las teevad kuskilt Moskvast karmi kirja , et isamaa au on mängus . See mõjub , küll näed . " " Õige , jah ! Ma ei tulnud selle pealegi . Kunagi ei tule selle peale , et Venemaal võib mõnd asja ka ausalt ajada , " lõi Oja labakäega potsti otsaette . " Kuule , kas sa tõega kahelt korraga lapse saad ? " küsis hardas imetluses lihtsameelne Räbovõitra , kes oli alati naistega kimpus . " Loomulikult . Ja juba mitmendat korda , " vastas Oja ning tegi kähku minekut . " Ta on muhameedlane , tal on ametlikult neli naist . Ja nüüd , nagu ta spooridel relva kätte saab , laseb ta Ivaništševi kohe maha . Au ja väärikuse solvamise eest . Ja ta saab ainult kaks aastat tingimisi , sest kohus aktsepteerib tema õiguse solvangu eest kätte maksta . Ja laseb see Oja-poiss täpselt . Ma ei usu , et tal üle ühe kuuli kulub . Ta on maailmameister jahilaskmises , " irvitas Schmidt . Kauneid neide oli kursante spooridele saatmaski , ja mõni neist oli päris ehtsalt kurb , teised kekutasid niisama , tahtsid näidata , et nemadki sõjaväest midagi teavad . Tähtsa päeva puhul oli neil lubatud astuda naissoo jaoks keelatud territooriumile , kafedra õuele , Nõukogude Liidu Kaitseministeeriumi pühamusse . Häälelgi oli saatja – filoloog Anne , keda ka Artur tundis . " Kirjuta iga päev ! Meile võib kirja tasuta saata . Paned margi kohale vojennaja potšta , ja kogu lugu . Meie kirjad maksab nüüd kinni Kaitseministeerium . Oi , kui humaanselt see hoolitseb meie eest ! " rääkis Hääl . " Mida ma pean kirjutama ? " küsis Anne süütul ilmel . " Kirjuta , et sa igatsed minu järele . " " Aga kui see ei ole tõsi ? Ise sa ütlesid , et valetada ei tohi , " kavaldas Anne . " Sul ka eit ühes , " kommenteeris Räbovõitra kadedalt . " Ära luura midagi . Hääl sulle juba oma prutat ei laena , " irvitas Schmidt . Korraga kangestus Artur häbist . Kafedra nurga tagant tatsus söakalt õueplatsile tema ema , raske võrkkandam näpus . See oli täis villaseid sokke ja kampsuneid ning ajalehtedesse keeratud moosipurke ja konserve . Hommikul oli kodus puhkenud tüli . Artur oli keeldunud seda tobedust ühes võtmast . Ema ei andnud järele ning Artur oli lepituseks moonakoti kušeti alla peitnud . Nüüd selgus , et ema oli selle sealt leidnud ning kohale tassinud – et pojuke Nõukogude armees end ära ei külmetaks ja nälga ei jääks . Mõttest , et ta peaks neid võrgusilmadest paista olevaid nutsakaid-nätsakaid kaastudengite seltsis kandma hakkama , käis Arturist läbi õudusjudin . Vaat , Hääl oli ikka tõeline sõber , tema noogutas kurvalt ja mõistvalt . Annegi sai asjast aru , saatis kaastundliku pilgu . Artur tõmbus soomustransportööri varju , piilus üle kahuri , kuidas ta ema kõndis ühe tudengirühma juurest teise juurde . Kuuldus turtsatusi , Artur oli üsna kindel , et pilgati teda . Küllap ema küsis tema järele . Ilmselt vastati , et Artur liigub õues ja ema otsis edasi , kuniks Häält märkas . Häälgi püüdis soomuki taha peitu tõmbuda . Artur kadus sportgorodoki üleronimisplangu varju . Hääl ja Anne põgenesid Arturi ema eest ning tegid niimoodi terve tiiru ümber raudmasina . Siis läks Hääl üle uuele taktikale . " Tervist , proua Magnusson ! Milline rõõm teid näha ! Artur saadeti raudteejaama vaguneid ette valmistama . Ja mina pean talle kohe järele minema , " seletas Hääl ning tegi kähku minekut , enne kui Arturi ema jõudis talle moonakotte pakkuda . Miks need emad alati plassi keeravad ? mõtles Artur . Viimaks pöördus ema major Kalesnikovi poole , kes suhtus asjasse täie tõsidusega . Kalesnikov võttis võrgud endale ning surus tänulikult ja sügavalt kummardades Arturi ema kätt . Ema , rahulolev ilme näol , et hoolest ja armastusest sündinud ülesanne täidetud , väljus kaebleva ja kriuksuva raudvärava kaudu tsiviilmaailma . Artur püüdis vältida Kalesnikovi , major laskis nüüd mööda õue ringi , näpus Arturi ema inetud moonakotid . Moosipurgid kõlksusid , kindlasti arvati , et Kalesnikov tassib isiklikku alkoholivaru . Lõpuks ometi ! rõõmustas Artur , kui märkas , et samast väravast , kust ema lahkus , sisenes Ivanov . Artur tõttas talle vastu . Eile olid nad õllesaalis kümmekond kannu joonud , Artur oli teada saanud , et Ivanovi eesnimi on Kalev ning ta on üle viieteistkümne meetri kolmikut hüpanud . Teda ei kutsutudki ei Kaleviks ega Ivanoviks , vaid Viisteist Null Üheksaks – pikima hüppe tulemuse järgi . " Aga mis siis , kui sa oma isikliku rekordi ületad ? Kas siis pannakse uus nimi või ? " oli Artur huvi tundnud . Ta tundis sportlaste vastu veidi ujedust ja aukartust , sest oli varajases nooruses tahtnud ise sportlaseks hakata . " Tegelikult võikski tüki maad kaugemale karata , kui vähegi trenni teha . Treener ütleb kogu aeg , et ma võiksin Münchenis olümpiavõitjaks tulla , kui ma pisutki pingutada viitsiksin . Aga mulle meeldib nii – väikselt-vaikselt . Mis teised higiga teevad , selle teen mina andekusega , " oli õllesaalis oma sportlasekarjäärist rääkinud Ivanov . " Oo , sina ka platsis ! Ma mõtlesin juba , et oled pohmakast vedru välja visanud , " tervitas Artur lahkelt Ivanovi . " Oota , mul ei ole praegu aega , " tõrjus Ivanov eilse sõbra lähenemiskatse ning suundus otsemat teed pidi Ivaništševi poole . " Lubage pöörduda , seltsimees alampolkovnik ! " " Näete ju , et mul on kiire , " püüdis Ivaništšev tülitajast lahti saada ning Artur tundis endas väikest kahjurõõmutukset . " Ütle talle polkovnik . Kohe mõjub , " soovitas Schmidt . " Mul on väga tähtis asi , seltsimees polkovnik , " ei jätnud Ivanov järele ning ulatas tõendi , millel seisis , et üliõpilane Ivanov põeb raskekujulist langetõbe . " Kellel on tähtis asi ? Kas teil või minul ? " täpsustas Ivaništšev . " Ma kohe väga tahan tulla armeesse , ma armastan ja austan armeed üle kõige , aga mis teha – arstid ei luba , " kahetses Ivanov . Ivaništšev keerutas spetsiaalselt tema jaoks vene keeles kirjutatud spravkat sõrmede vahel , veeris : " Epilepsia ... " " Epilepsia , seltsimees Ivaništšev , " kinnitas Ivanov . " Kaamelikõnnak teil juba on , üliõpilane Ivanov , " lausus umbusklik ohvitser . " Tegelikult on epilepsia mu põhitõbi . Kaamelikõnnak on kõrvalnähtus , kaashaigus , " andis Ivanov selgitusi . " Kus on siin temperatuur ? Kus ? " uuris Ivaništšev kahtlustavalt . Nii lolli vastust polnud Ivanov oodanud . " Saate aru – langetõbi ! Ma võin krampides maha kukkuda ja suust valget vahtu välja ajada ! Ma võin tanki alla jääda ja tanki roomiku vahuga ära määrida ! Ma võin kahurist paar pauku omade pihta panna , kui mul hoog peale tuleb , ja mind ei saa isegi vangi panna , " iseloomustas Ivanov oma haiguse kulgu . " Kas sõdur vahutab siis , kui tank on temast üle sõitnud ? Ei vahuta , " lohutas Ivaništšev , kes eelkõige hoolitses relvade korrashoiu eest . " Kas on kehtiv tõend , kus palavikku pole märgitud ? Ei . Ükski tõend , kus palavikku pole märgitud , pole Nõukogude armees kehtiv ja sellega vabastust ei saa . Niisugune on kaitseministri käskkiri , " oli Ivaništšev resoluutne . " Vale mehe valisid . Oleks sa Kalesnikovi poole pöördunud , oleks kohe vabastuse saanud , " ütles Ivanovile Schmidt . " Miks sa mulle seda varem ei öelnud , kuradi punaste võsu ! " sajatas Ivanov . " Või mina mingu sõjaväkke ! Putsi ! Ma saadan Ivaništševi enda siit hea elu pealt sõjaväkke . Mingu kuhugi polaaraladele või kõrbesse , mis ta siin lulli lööb . " " Tee seda ja kõik on sinuga väga rahul , " andis Schmidt oma õnnistuse Ivanitštševi kaugustesse komandeerimiseks kaasa . Siis viskas Ivanov pilgu saatma tulnud neidudele , kes nagu lambukesed ühte nurka hoidsid . " Õh ! Need ka mõned saatjad . Rinnad kistakse paljaks , hüütakse : tulge tagasi , Eestimaa pojad ! Nii saadetakse mehi sõtta . Eesti naised seda ei oska , eesti naistel pole rindugi , mida näidata , " lõpetas Ivanov oma pragamise ning kadus kafedra õuelt , lõi pauguga kinni sama värava , mille kaudu äsja oli lahkunud Arturi ema . " Kas sa Anne rindu oled juba näinud ? Missugused tal on ? " küsis Räbovõitra Häälelt . Niisugune matslikkus lausa nõelas Arturit . Aga mis sa peale hakkad ? Küsija ise tundis end suurepäraselt , imestas , miks Hääl talle ei vasta . Teiseks tundis Artur end reedetuna . Räbovõitra on tainapea , see on kõigile selge , aga mis mees see Ivanov õige on ? Ise tahab sõber olla , aga nüüd pageb spooridelt . Ometi otsustasid nad õllesaalis , et võtavad Klaipedas kõrvuti narid . " Kolmikhüppaja Ivanov läks oma tõendile palavikku kirjutama , " kommenteeris Schmidt . Schmidt tunneb poolt ülikooli , tusatses Artur . Isegi Ivanovi , kellega tema alles eile tuttavaks sai ! " Huvitav , kui palju ta paneb , et Ivaništševile mõjuks ? Kolmkümmend üheksa , nelikümmend ? " oletas Hääl . " Viisteist Null Üheksa on niisugune sell , et tema võib panna nelikümmend viis või viiskümmend üks kah , " ütles Oja . " Mida rohkem , seda uhkem . " Lõpuks läks kiireks , otsustati , et kursantide-tudengite täpset kohalolekut kontrollitakse alles perroonil , ning alampolkovnik Ivaništšev käsutas rivi marssima . Artur polnud kolme kafedra-aasta jooksul selgeks saanud , kumma jalaga alustatakse marssi rivis , aga sellel polnud ka erilist tähtsust – mitte kedagi ei huvitanud , kas Artur teeb esimese sammu vasaku või parema jalaga . Pealegi pakkus tõenäosusteooria õnnestumise protsendiks kaunis suure viiekümne . Avati mõlemad väravapooled . Untsantsakate paraad Riia tänaval sai vägev , tõmbas endale linnakodanike tähelepanu . Poisid olid armeeteenistuseks selga tõmmanud kõige viletsamad kaltsud , mis kuskil ühikanurgas või kodus vedelesid . Kartulivõtmisrõivastele lisandusid hipiriided , mõned tudengid uhkeldasid Punaarmee ja veermahti sinelitega . Kõik seljasolev oli räbaldunud ning katkised asjad pakkusid lõbu ja irvitamist . Riietus on sõnum ja dialoog ning tudengid näitasid , kuidas nad Nõukogude armeesse suhtuvad . Üks sell oli tulnud pasteldes , teine uljur kõmpis paljajalu , kolmas uhkeldas roostetanud kiivriga , millel oli kuuliauk sees . Aga oli ka püüdlikke üliõpilasi , kes olid riides täpselt niimoodi , nagu ohvitserid Užin , Kalesnikov ja Ivaništšev ning kafedra ülem Voinov nõudsid . Ent tuju oli kõigil kõrge , oldi valmis minema vallutama Hiinat ja Ameerikat , lauldi metsavendade hümni : " Ja ma ei saa ja ma ei taha , / ei taha tiblat teenida ! / Aitsihh-aitsahh , aitsahh , oi , velled , / me peame metsas elama./ Ja oma lippu – sinimustvalget , / me ikka kõrgel kanname ! " Neiud kõnniteel lehvitasid , mõni koguni valge taskurätikuga . Artur tajus , kuidas Häälest hakati rohkem lugu pidama , sest Anne vantsis rõõmsalt ja omaette naeratades kursantide kolonnidega raudteejaama poole kaasa . Anne naeratuses oli pullitamise heakskiit ja pullitajad olid neiule heakskiitmise eest tänulikud . " Jätta , aitsihh-aitsahh ! " röökis näost punane Ivaništšev , kes marssis lontis rivi kõrval ohvitseri paraadsammu . Talle ei allutud , aga võibolla polnud käsklust lihtsalt kuulda , sest rivi oli veninud tohutu pikaks – kui esimene ots juba Kastani tänavalt Vanemuise tänavale pööras , lonkisid viimased alles Riia tänaval Pauluse kiriku ees . " Seis ! Kes veel laulab aitsihh-aitsahh , saab viis päeva peavahti ! " karjus Ivaništšev , ja see mõjus . " Mõni nuhk on talle tõlkinud ... " sisistas Hääl . " Teadagi kes , " ütles Artur ja vaatas Räbovõitra poole . " Jälle see nuhiotsimisejama ! Kas te ükskord sellest ise ära ei tüdine ? Niikuinii ei saa te kunagi teada ühtki nuhki , " manitses Schmidt . " Türa persse ja pussnuga silma , / sinna kõrtsi ma enam ei lähe , / kust mu vanaisa tripperi sai , " alustas Oja teist rivilaulu , kui Ivaništšev oli kolonnid jälle liikuma käsutanud . Ja kohe kaikus vaksalilähedastel tänavatel võimas laul . " Voh , hoopis teine asi ! Kõlab ilusti ja sobib rivi jaoks , " kiitis Ivaništšev Oja valikut . Laulsid kõik , isegi Räbovõitra ja teised pugejad . Ei tea , kas neid haaras uljas massipsühhoos või ei soovinud nad teistest erineda ? Artur häbenes rõvedusi . Ta oli proovinud neid üksinduses iseendale öelda , ja ei saanud hakkama – piinlik oli . Ent rivis marssides ropendas koos teistega täies joovastuses Arturgi . Üliõpilaste ülelugemine ja nimede kontrollimine läks sassi perroonilgi . Asi ei klappinud sugugi . Umbkeelsed ohvitserid hääldasid eesti nimesid väga naljakalt , ent kokku ei läinud ka ees- , isa- ja perekonnanimed . Kohati oli tänavune nimekiri läinud vahetusse mullusega , hõigati poisse , kes olid leitnandiaukraadi välja teeninud juba eelmisel suvel . Kohati sai aga hüüdja imekombel päris täpselt pihta . " Ivanov ! " kähistas Ivaništšev . " Ei ole , " vastas Räbovõitra , kes täitis vzvoodikomandöri kohuseid , nagu ta neid kolm aastat oli täitnud . " Kaljov ? " jätkas Ivaništšev . " Ei ole . Õige on Kalev . Kalev ja Ivanov on üks- ja seesama ja teda ei ole , " püüdis Räbovõitra kannatlikult lihtsat asja selgeks teha . " Mis sa talle seletad ? Mida segasem , seda parem , " ründas Hääl Räbovõitrat . " Oh teid eestlasi küll ! Kuidas saab Kaljov ja Ivanov olla üks isik ? Kas mina ja Kalesnikov oleme üks isik ? Ei ole . Kalesnikov on major ja mina olen alampolkovnik , seepärast oleme me kaks isikut . Keegi ei saa üheaegselt olla major ja alampolkovnik , " rääkis Ivaništšev ja karjus edasi . " Robertovitš ! " " Ka see on seesama . Tema nimi on Ivanov , Kalev Robertovitš , " jätkus Räbovõitral kannatust seletada . Oma nime tõeliselt kaunist kõla said kuulda üliõpilased , kellel oli seal pikki täishäälikuid , ü-sid või ä-sid . " Kursant Hjajal , ajaloo neljas kursus , " murdis keelt Ivaništšev ja Hääl Arturi kõrval vaikis edasi . " Miks sa ei vasta ? " hädaldas Räbovõitra . " See pole mina , seal taheti kedagi teist . Mina säherdust isikut ei tunne , " vastas Hääl . " Seltsimees alampolkovnik , ta on siin , " sõnas Räbovõitra teenistusvalmilt . " Miks te siis ei vasta , kursant Hjajal ? " nõudis Ivaništšev karmilt . " Kas tohib vastata , kui hõigatakse võõrast nime ? " küsis Hääl . " Ei tohi ! Viis päeva kartsa sellele , kes vastab võõrale nimele , " ähvardas Ivaništšev . " Selge . Hjajalit ei ole , " ütles Hääl . " Aga mis juttu te räägite , seltsimees Rjaabo , et seltsimees Hjajal on kohal , " tõreles Ivaništšev . " Aga tema nimi ongi vene keeles Hjajal , seltsimees alampolkovnik , " raporteeris usinalt Räbovõitra . " Ei ole . Minu nimi on nii eesti kui vene keeles Hääl , ja ma arvan , et mul on õigus nõuda inimeselt , kes mulle relva annab , seda , et ta mu nime õigesti hääldab . See on elementaarne inimväärikuse ja inimõiguste austamine , et inimese nime õigesti hääldatakse , " vaidles Hääl . " Sa räägid sõjaväes inimõigustest ! " irvitas Schmidt . " Hääl ongi vene keeles Hjajal , " tõlkis Räbovõitra . " Te võite selle Hjajali leitnandiks teha , te võite ta tapjaks treenida , te võite ta maha ka lasta . Mulle ei lähe see korda , " teatas Hääl . Artur mõtles , et nüüd läks muidu tasane , aga äge sõber küll liiale . " Võeh , millised nimed ! Kas korralik inimene tuleb armeesse koeranimega ? Ei tule . Aga üldiselt ma vabandan , kui ma kellegi nime valesti ütlen . Kas ma vabandasin ? Vabandasin . Alampolkovnik vabandas kursandi ees . Voh , see on demokraatia , nõukogude sotsialistlik demokraatia . Lähme edasi ! " jätkas Ivaništšev . Aga enne , kui ohvitser sai järgmist nime väänama hakata , pidurdas kummide vilinal perroonil takso . " Poisid , kes saab sajaka lahti vahetada ? " hüüdis Ivanov ja lehvitas taksoaknast sajarublast kupüüri . " Taksojuhil ei ole pennigi ! " Arturil oli hea meel näha jälle Ivanovi . Ivanovis oli midagi kütkestavat , mis Arturit ligi tõmbas . Sportlase jõhkrus ja hoolimatus meeldisid literaadiks pürgivale ajalootudengist intelligendikesele . " Mis ta tahab ? " küsis Ivaništšev . " Tahab sõjaväest vabastust osta , pistist tahab teile anda , suur suli , " tõlkis Ivanovi suur sõber Oja Ivanovi hüüde vene keelde . " Langetõvega ta ei saanud , nüüd tahab altkäemaksuga , vaat sedasi on lood , seltsimees alampolkovnik . " " Mis sina siin pinised , kuradi muhameedlane ! Kasi oma sünnitavate naiste juurde ! " lõõpis Ivanov ning võttis siis vene keeles jätkates ja Ivaništševi poole pöördudes ametlikuma tooni . " Näete , siia on kirjutatud temperatuur <arv>,<arv> kraadi . Arst ise kirjutas , just teie jaoks , seltsimees alampolkovnik . " " Vähe , sellega ei lähe vesi kah keema , " kommenteeris Oja . " Ivaništševile oleks vaja nii umbes <arv>,<arv> kraadi , siis mõjuks . " " Ma arvan , et neljakümne viiest on talle küllalt . Aga ma pean silmas alkoholikraade , " ütles Schmidt . Tähendab , Ivanov ikkagi ei tule spooridele , mõtles Artur . " Aga ma otsustasin ümber , " jätkas Ivanov . " Ma olen kangelane ! Hoolimata langetõvest otsustasin ma kodumaa kutsele vastata positiivselt ! Mulle antakse orden ! Hurraa , poisid ! Ja kui mul hoog peale tuleb , siis palun , hoolitsege minu eest ! Vaadake , et ma oma vahuga mõnda tanki või punalippu ära ei määriks , ma väga palun teid ! " Rivil ja tsirkusel on nakatav mõju ja paljudki poisid rõkatasid naerust ning karjusid Ivanovi käskluse järel hurraa ! Perroonil peatunud takso juurde lidus punase mütsiga jaamakorraldaja . " Siin ei tohi seista ! Keelatud ! " karjus hüsteeriline naine . " Miks ? Kas siin võib rongi alla jääda või ? " imestas Ivanov . " Minu teada sõidavad rongid seal , " näitas Ivanov rööbastele . " Mida teeb nõukogude üliõpilane ? Nõukogude üliõpilane armastab Nõukogude armeed . Kas niisugune on armastus ? Ei ole . Ja järelikult määran ma teile viis päeva peavahti . Kunas algas meie sõjaväeteenistus ? " küsis Ivaništšev . " Minu teada algab tegevteenistus siis , kui ma rongi peale istun , " ütles Ivanov . " Ei , kursant Ivanov , pidage meeles , et teie tegevteenistus algas täna hommikul kell kaheksa null , mil te astusite erikateedri ruumidesse . Alates täna hommikust kuulute te Nõukogude armee ridadesse . Ja ärge proovigegi siin rahaga kedagi meelitada ... Mida tehakse deserteerujatega Nõukogude armees ? Deserteerujad lastakse maha , " teatas Ivaništšev paatoslikult . " Sa tahad , et mind maha lastakse , sõber selline ... " ütles Ivanov eesti keeles Ojale ning jätkas oma puuvene keeles : " Ega mina hiljaks jäänud . Takso jäi hiljaks . Mootor läks Peetri tänaval rikki . " " Mis Peetri tänav ? Mis puutub siia Peetri tänav , kui meie hakkame kohe Klaipedasse sõitma ? " oigas Ivaništšev . " Puutub ikka küll , seltsimees alampolkovnik . Peetri tänaval asub nimelt täika . Ja ma käisin relva ostmas pärast seda , kui ma olin – vabastusele ja raskekujulisele haigusele vaatamata – otsustanud sõjaväkke minna , " selgitas Ivanov puupeast ohvitserile , miks oli tal vaja vahepeal Peetri tänaval viibida . " Mida te käisite ostmas , kursant Ivanov ? " täpsustas armee tulest ja veest läbi käinud , aga nüüd jahmunud Ivaništšev . " Relva , kui te pahaks ei pane , seltsimees alampolkovnik . Minu teada sõditakse püssidega . Või ma eksin ? " vastas Ivanov absoluutselt süütul ilmel . " Kas te eksite ? Jah , te eksite , kursant Ivanov ! " röökis vihast vahutav Ivaništšev . " Kas Nõukogude armeel on relvad ? On ! Meie armee ei vaja kuskilt täikalt ostetud relvi ! " " Siis on midagi kahetsusväärselt segi läinud , andke andeks , seltsimees alampolkovnik , ma teinekord enam ei tee . Ma lähen esimest korda sõjaväkke , ma ei teadnud täpselt , kuidas need asjad käivad . Ega teie ka ei teadnud , kui te esimest korda läksite , eks ju , seltsimees alampolkovnik ? Mina sain aru , et püssid peavad kõigil endal kaasas olema , " vabandas Ivanov kurva näoga . " Ja te tahate öelda , et teil on relv autos , kursant Ivanov ? " küsis seni segadust karmi ilmega pealt vaadanud viinalõhnaline Užin . " See'p see on , et ei ole . See on minu hilinemise teine põhjus . Täikal müüdi ainult Saksa relvi , Nõukogude omasid seal ei olnud , ma mõtlesin , et pole ilus Saksa relvaga Nõukogude armeesse tulla . Või ma eksisin ? " selgitas Ivanov . " Noh , poisid , tegime nalja , tegime . Nüüd aitab , " püüdis kirgi maandada major Kalesnikov . " See Kalesnikov on suur naljamees , " ütles Artur . " Tema on isa-tüüpi ohvitser . Ta on lugenud kuskilt , et ohvitser on sõdurile isaks ja nõnda ta püüabki kangesti isa olla , " irvitas Schmidt . " Aga mulle ta meeldib , " arvas Artur . " Kuidas võib sulle meeldida Vene ohvitser ? " imestas Hääl . Korraga lakkas naer ja kära , tohuvabohu kangestus vaikusesse . Klaipedasse-minejaid oli suvatsenud isiklikult saatma tulla kafedra ülem polkovnik Voinov , väärikas papaaha keset suve peas . " Joondu ! Valvel ! Tervitame teid , seltsimees polkovnik ! " röökis Ivaništšev ja paarsada poissi röökisid tervituse , nõnda et perroonikatuselt pudenes värvi . Voinov oli tuntud kui juuste pikkuse spetsialist . Kohe võttis ta juhtimise üle ning pidas kõne : " Tere tulemast , poisid , jalaväe vennalikku perre ! Jalaväes võite te end tunda nagu kodus . Kogu jalavägi on nagu üks perekond , komandör on teile isaks . " Kõne lõppedes hakkas Ivaništšev plaksutama , poisid ohvitseri järel . Ivanov karjus pulli pärast hurraa , poisid tegid sama . " Päh , me pidime olema motostrelkovštšiki , aga nüüd tuleb välja , et jalavägi , " oli Räbovõitra pettunud . " Voinovil läks lihtsalt segi , " ütles Schmidt . " Tegelikult jalaväge enam ei olegi Nõukogude armees . See oli siis , kui Voinov viimast korda mõnda raamatut luges , see on umbes kakskümmend aastat tagasi . " Seejärel kamandas kateedriülem : " Esimesed , kaks sammu ette ! " Esimese ja tagumise rea vahel tekkis rivis pikk koridor , nüüd käis Voinov koos assisteerivate Užini ja Kalesnikoviga eesseisjate selja tagant läbi ning mõõtis poiste juustekarvade pikkust . Kolmik peatus ka Arturi selja taga , Artur tundis oma kuklal Voinovi sõrmi . " Mis te arvate , seltsimehed majorid ? " küsis Arturi juukseid asjalikult sikutades kafedra ülem . " Kuskil piiri peal , " hindas heatahtlik Kalesnikov . " Ei ole piiri peal . Kindlalt üle sentimeetri , " püüdis pugedes viinalõhnu välja vabandada Užin . " Juuksurisse ! " lajatas Voinov vägeva polkovnikukämblaga selja tagant Arturi õlale . " Kas me tagumisi hakkame kontrollima ? " küsis pika rivi lõpus Voinov . " Milleks ? Klaipedas aetakse kõigil niikuinii pead nulliks , " vastas Kalesnikov . " Ja kiireks läheb . Rong võib tulla . " " Ma vaatasin ka tagumisi . Neil on normis , " valetas Užin , kes tahtis kähku pudeli juurde pääseda . Välja olid valitud Hääl , Oja , Schmidt , Ivanov ja mõned tundmatud sellid . Võrdlemisi hea seltskond , otsustas Artur . " Vanemaks hakkate teie , " torkas Voinov Ivanovile näpu rinda . " Teie vastutate , et kõik oleks kombes ja et keegi rongist maha ei jääks . " " Just nii , seltsimees polkovnik ! Aga ... " sõnas Ivanov . " Sõjaväes pole mingeid agasid ! Aga ma ei pahanda teie peale , ei pahanda . Te olete veel noor ja roheline , küll te asja selgeks saate . Te olete kohe sellise näoga , et teist kasvab tubli ohvitser . Mis aga teil siis oli ? " " Teate ... tudengi asi . Stipipäev oli kolm nädalat tagasi . Ise olete kah tudeng olnud , " käis Ivanov nagu kass ümber palava pudru . " Ah selles on küsimus . Sellest saame üle , " torkas Voinov oma rasvased sõrmed ohvitserigimnastjorka rinnataskusse , nõnda et ordenid kõlisesid . Polkovnik leidis viiekümnerublalise ja ulatas selle Ivanovile . " Kas teil peenemat ei juhtu olema ? Võibolla pole juuksuril tagasi anda , " kauples Ivanov . Voinov pistis teist korda sõrmed rinnataskusse ja tõi nähtavale kümnerublalise . " Kas see sobib teile ? " " Täiesti , " vastas Ivanov raha võttes . " Juuksurisse minejad , joondu , valvel , sammu marss ! " kamandas Ivanov Arturi meelest nagu liiga hakkajalikult . Taksost mööda marssides andis Ivanov taksojuhile kümnerublalise ning tiris pagasnikust välja oma tohutu suure spordikoti , mis tundus olevat täis pudeleid . Igatahes kuuldus sealt kõlksumist . " Viisakal teenindajal on vahetusraha alati olemas . Sa pane silt välja , et sul ei ole , " noomis Ivanov taksojuhti ja pöördus poiste poole . " Noh , mida me teeme selle Voinovi viiekümnekaga ? " " Sina , Viisteist Null Üheksa , oled komandör , sina otsustad , " ütles Schmidt , kes sündinud liidrina tahtis kõrvalt vaadata , armastas liidrikohta teistele pakkuda ning nautida teise sissekukkumist juhikohal ja enese hädavajalikkuse tajumist . " Ega sa ei narri ? " kahtlustas Ivanov . " Ei tule mõttessegi , " irvitas Schmidt . " Mis on kõige tähtsam ? Kõige tähtsam on taktika , " tsiteeris Ivanov kafedra tõdesid . " Orientir pervõi – odinokoe derevo ; orientir vtaroi – võsokovoltnõi post ; orientir tretii – dom nalevo . Ma mõtlen , et siia jaamakõrtsi pole mõtet minna , siia võivad tulla meie ohvitserid , " kaalutles Ivanov . " Lähme õllekasse , " pani ette Artur . " Kauge , " arvas Schmidt . " Ma tean siin maailma parimat kohta , " ütles Ivanov ja hakkas tormama , teised venisid küllaltki vastumeelselt tema järel . " See on kindlasti mõni eksootiline supikas , " torises Oja . Minna tuli tunneli kaudu teisele perroonile , sealt üle kümnekonna rööpmepaari kaubavagunite alt või nende tambureist läbi – Artur kribis põlvi ja selga – ning lõpuks jõuti okastraatidega piiratud rajooni , kus üksteises kinni seisis kilomeeter vanu auruvedureid . " Neid hoitakse sõja puhuks reservis . Kui sõda puhkeb , siis hakatakse nendega vedama . Peetakse metsa vahel kinni , tehakse kõvasti puid , visatakse katlasse ja sõidetakse edasi , " rääkis Schmidt , kes alati kõike teadis . Ees läks hiiglama suure ja kõliseva spordikotiga Ivanov , ustavalt järgnes talle tema väesalk . Ratasteta reisivagunid olid kohandatud elamuks , asukad olid nende akende alla rajanud kurgipeenrad ja kartulivaod . " Minu kodulinnas niisugused jamad ! " imestas Artur . " See on tagasihoidlik sissejuhatus – sõjaväes hakkad sa alles jamasid nägema , " ennustas Oja . Lõpuks astus Ivanov tsaariaegsesse kiviehitisse , mis oli täis diiselvedureid . Seal tuli pöörata paar korda vasakule ja paremale ning ninna lõid supilõhnad . Tegemist oli kõige viletsamat tüüpi töölissööklaga , kus tavotiste kätega lihtraudteelased borši lürpisid ja kotlette näost sisse ajasid . Poisid haakisid end leti ette sappa , kõige rohkem torises Hääl : " Siit saab ilmtingimata düsenteeria . " " Või koolera ? " arvas Schmidt . " Või musta katku ? " oletas Artur . " Poisid , siin on linna parimad road , ja peaaegu tasuta . Raudteelaste ametiühing plekib kuuskümmend-kaheksakümmend protsenti kinni , " katsus Ivanov tuju tõsta . " Kas sa käid siin tihti ? " nöökis Schmidt . " Muidugi . Müün sportlase toidutalongid kesklinnas maha ja tulen siia . Saan palju raha ja rohkem süüa , " ei häbenenud Ivanov . " Kalorid vajavad taastamist ja viin joomist . Pealegi on see ainus koht Tartu linnas , mis on kakskümmend neli tundi lahti . Siia võib ööselgi sööma tulla . " " Ja sul läheb tihti öösel kõht tühjaks ? " uuris Schmidt . " Vähemalt seitse korda nädalas , " vastas Ivanov . Uskumatu , aga leti lõpus müüdi pudeliõlutki , samas olid kannud ja see otsustas asja , jäädi paigale . " Raudtee on riik riigis , siin tavalised seadused ei kehti , " kommenteeris Schmidt , kes Arturi teada ei tundnud harilikult viina vastu erilist huvi . Laud kõikus , traattoolid libisesid tsementpõrandal . Ivanov kallas kõigi kannudesse õlle peale tubli sortsu viina . Artur oli juba eile tutvunud Ivanovi kombega juua kokteili viinast ja õllest . Hääl ja Schmidt katsusid õlle rikkumise vastu protestida , ent Ivanov ei võtnud neid kuulda : " Mina kostitan , minu seltskonnas peate jooma , nagu mina tahan . Ja pealegi oleme me jalaväe vennalik pere ja mina olen siin komandör , eks ole ? " Schmidt soostus , Hääl tõstis oma kannu põlvedele laua alla ja ei lasknud õllesse viina valada . " Kurat , supp on tõesti hea , " tunnistas Schmidt . " Noh , mis ma ütlesin ? " rõõmustas Ivanov , kes nende sõnade järel uskus , et Schmidt on liidripositsiooni talle loovutanud . " Ja praad tuleb parem . " Artur nägi läbi sada aastat pesemata aknaklaasi , kuidas väga imelikul pöörangul vedurit ümber pööratakse . " Mina olen jalaväelane olnud juba üheksandast klassist alates , nimelt siis tulin ma vabariigi noortemeistriks kolmikhüppes , " ütles Ivanov esimeste lonksude järel . " Nüüd küsite te muidugi minu käest , kust ma nihukese totaka nime olen saanud – Ivanov ? " " Ei küsi . Küllap isa käest . Või hoopis ema käest , nagu Räbovõitra , keda kahjuks meie hulgas ei viibi . Ma küsin hoopis , kas sa oled Iivanov , Ivaanov või Ivanoov . Kas su nime hääldatakse rõhuga esimesel , teisel või kolmandal silbil ? " uuris Schmidt . " Mida see veel tähendab ? " küsis uut nööki kahtlustades Ivanov . " Venelastel on <arv> protsenti Ivanoove , <arv> protsenti Ivaanoveid ja üks protsent Iivanove – need viimased olid vanasti aadlikud . Kes sina oled ? " küsis Schmidt . " Kuradi punane lurjus ! Ma pole üldse venelane ! Ja mu isa pole venelane . Mu vanaisa oli bulgaarlane , kes pärast Türgi sõda eesti naise võttis ja Eestisse elama tuli . Meie oleme tuhat aastat olnud Bulgaaria aadlikud , " selgitas Ivanov oma päritolu . " Pärast missugust Türgi sõda ? " püüdis Hääl seada kehakultuurakale kultuurilõksu . " Pärast seda Türgi sõda , kui Eesti ja Bulgaaria ühisväed alul Türgi ja hiljem kogu Venemaa ära vallutasid . Pärast seda põgenesidki türklased Eestisse . Bulgaarlased – et neile kere peale anda – nende järel , " andis Ivanov ajaloolise tausta oma suguvõsa Eestisse tulemisele . " Ega ma paha pärast . Ma lihtsalt viisakusest , et sind õigesti kutsuda , " teeskles Schmidt vabandamist . Türgi sõjad olid Hääle erihobiks , Artur teadis , et too tahtis kunagi tulevikus kaitsta just sel teemal doktoritööd . Hääl nagu muigutaski suud , et midagi täpsustada , ent loobus siis ja naeris vaikides edasi . " Kui sa tahad õigesti , siis kutsu mind Kaltsiks , " soovitas Ivanov . " Mina näiteks olen Rootsi aadlik , " alustas Artur lepitamist . " Magnusson – see on Rootsi põlisaadliku nimi . Poltaava all sõdisid Magnussonid kuninga kõrval venelaste vastu . Kuningas oli veel Karl XII , kes koos Magnussonidega Türki põgenes . Ma mõtlen , et kui sina oled Türgi aadlik ja mina Rootsi aadlik , siis võisid meie esivanemad kuskil Vani järve ääres kohtuda . " " Ma pole mingi Türgi , ma olen Bulgaaria aadlik ! " karjatas Ivanov , kelle jaoks türklane oli hullem venelasest . " Kalts , ära pane pahaks , " vabandas Artur ja Ivanov tõi letist uued õlled . Loomulikult ei hakanud ta sabas seisma , protesteerijaile teatas lihtsalt , et õlut antakse ilma järjekorrata . Viin õlledesse valatud , jagas Ivanov kafedra ohvitserid kolmeks : päriskaabakad , muidukaabakad ja nitševoomehed . " Kõige suurem kaabakas on igavene türapea Užin . " " Ei ole ! Kõige suurem kaabakas on Ivaništšev , " vaidles Artur . " Olgu ! Nemad jagavad esikohta . Kuld ja hõbe . Pronksil on raudselt Voinov , " järjestas Ivanov edasi . " Sa ei tunne teda . Minu meelest on ta palju rohkem sitta kokku keeranud kui Ivaništšev , kes on muidugi viimane lurjus , " ei olnud nõus Oja . " Ja Užin ei oskagi muud teha kui sigatseda . " " Igatahes ainuke nitševoomees on Kalesnikov , " lõpetas Ivanov edetabeli koostamise . " See on küll õige , " ütles Artur . " Ah , võta sitt pihku , nuusuta sitta ühelt poolt , nuusuta sitta teiselt poolt , sitt haiseb ikka sitasti , " lõi Hääl käega . " Aga imelik küll . Tiit räägib , et pärast ülikooli nad muust ei räägigi kui ainult vojennajast . Tulevad kursusekaaslastega kokku , ja jutt läheb iseenesest vojennajale . Mida aastaid edasi , seda tähtsamaks vojennaja muutub . Lõpuks jääb niisugune mulje , et see on ainus asi , mida ülikoolis õpetatakse . " " Kes see kuradi Tiit veel on ? " küsis Ivanov . " Sa ei tea Tiit Häält ? Ülikooli filosoofiadotsent , " selgitas sõbra eest Artur . " Ah , ilmselt mingi punane udutaja , " lõi Ivanov käega . " Ei ole . Kui ta punane udutaja oleks , kas siis tema loenguile tuleks keemiaringauditooriumisse paarsada inimest ? Ei tuleks , " kaitses Artur Hääle vanemat venda . " Mina tahan kõigile filosoofidele jalaga persse anda , olgu nad punased või mustad , " avas Ivanov oma platvormi ja hakkas jutustama , kuidas nad Tartu taga Anneluhal polje peal – harjutusväljakul-polügoonil – taktikaõppust tegid . " Räägi sellest jah ! " toetas teda Oja ja Ivanov jätkas . Tervel vzvoodil olnud muidugi TRÜ teklid peas ja puhvaikad seljas , kirsavoid jalas ning läbipuuritud torudega Kalašnikovi automaadid rinnal – täpselt nagu kafedravorm ette nägi . Läkiläkit ei tohtinud panna , kuigi pakane tahtis kõrvalestad katki hammustada . Paksus lumes pidi Anneluhal roomama läbi okastraattõkke vaenlase poolele , rabama vaenlasel turjast kinni , käed selja taha väänama , tropi suhu pistma ning seejärel lohistama kahjutuks tehtud vaenlase oma poolele ning siis tuli panna ta tunnistusi andma . Užinile alul palju hasarti pakkunud mängu nimetati keele võtmiseks , Ivanov valinud personaalvaenlaseks oma bridžipartneri Oja . " Me mängisime kokku – nagu alati , " kinnitas Oja . Nad leppinud kokku , et ootavad teineteist vana parve juures , nabivad kordamööda teineteise kinni ning saavad mõlemad nagu viuhti arvestuse kirja . Polnud vaeva ega lumes kahlamist , lohistamisest rääkimata . " Keel " kõndis ise su kõrval " vangi " , alles Užini juures viskas end selili , teeskles võitja karatelöögist oimetut ja Ivanov hakkas teda nagu kelku mööda lund vedama . " Käes , seltsimees major , " raporteerinud Ivanov Užinile . " Kõik tunnistas ise üles , kui ma teda väheke klobisin . Nende märgusõna on " Kaamelid lendasid lõunasse ! " ja neil on Emajões jää all allveelaev . Sellega tahavad nad teha atentaadi ülikooli rektorile seltsimees Koobile ja erikateedri ülemale seltsimees polkovnik Voinovile . Nad tahavad vallutada Uut Anatoomikumi , et röövida piiritusse prepareeritud väärtuslik laipade kogu , ning erikateedrist tahavad nad varastada ära kõik gaasitorbikud . " " Allveelaev tuleb likvideerida ! " teinud Užin surmtõsise ja karmi otsuse . " Vähe sellest – nad tahavad allveelaevaga teha dessandi Raadi lennuväljale , " jätkanud Ivanov vaenlase salaplaanide tutvustamist . " Et paar aatompommi tasku pista , seltsimees major . Nii alatud on nende plaanid . " Kinniseotud Oja noogutanud kuulekalt , nagu vangivõetud vaenlase kohus . Užin tõmmanud näost kahvatuks , poisid arvanud , et küllap suurest hirmust , ohvitser murrab parajasti pead , kuidas Raadi lennuvälja kaitseks abivägesid kutsuda . Selgunud siiski muu – sõjaväelennuväli Tartus olnud suurim riiklik saladus , keegi ei tohtinud teada , et seal on aatompommid , ei omad ega vaenlased , ei Ivanov ega Oja . " Kus te seda teate , et seal on lennuväli ? " uurinud Užin väga karmil ilmel . " Lennukid ju mürisevad ööd ja päevad läbi , " kaitsnud end Ivanov . " Las mürisevad . Seda ei tohi kuulda . Ja pange tähele – õige nõukogude inimene ei kuulegi seda . Näiteks mina ei kuule . Mina ei ole mitte kunagi sealtpoolt mingit mürinat kuulnud . Mu kõrv on juba nii treenitud . Mul on nõukogude kõrv , mida eestlastel ei ole , " uhkustanud Užin . Ivanov tõotanud ka oma kõrva nõukogulikuks treenida ning teinud ettepaneku lõket teha . " Aga mida silmaga teha ? Need lennukid lendavad oma pommidega ka taevas ? " küsis Ivanov . " Mina küll ei ole näinud , " ütles Užin . " Külm nagu Siberis , bljatj , " vandunud Ivanov ohvitserlikult . Užin pidanud seda väga suureks lolluseks , hakanud kahtlema , kas Ivanov üldse Nõukogude ohvitseriks kõlbabki . " Vaenlane näeb ju lõket ning hiilib suitsu järgi ligi , " selgitanud Užin , miks Ivanovi ettepanek on läbinisti vale ja vastuvõtmatu . Ivanov ajanud rinna ette , koputanud siis vastu kummis puhvaikat . Užinil käinud kurgu all klõnks , kõrisõlm hüpanud korraks üles-alla – selge , vana jota neelud , viinahimu lämmatanud ohvitserikoolituse . " Vodka ? " küsinud Užin . " Moskva eriline , " vastanud Ivanov . Teised poisid tulnud ka ligi , pudelile tehtud põhi nii kähku peale , et keegi ei saanud arugi . " Hea oli , aga otsa sai . Kahju , " keelitanud Ivanov ning Užin sammunud sirgelt autoni , võtnud kabiinist esimese pudeli isiklikest varudest . Neid olnud tal seal vähemalt viis-kuus , vahest oli see ohvitseri normaalne õhtune ports , mida telekat vaadates oli mõnus rüübata . Lõke tehtud üles , suitsu järgi hiilinud kohale vaenlane , hakanud samuti ümber lõkke tammuma ja Užini viina viskama . Užin pajatanud , kuidas ta teeninud Hiinas , Etioopias ja Tšehhoslovakkias , kuidas ta toonud palju kasu Nõukogude kodumaale . " Tema on niisugune – kord viimane kaabakas , siis jälle nitševoomees , " võttis Ivanov depoosööklas otsad kokku ning Oja kinnitas , et kogu Ivanovi jutt vastab tõele . " Ja seal ta ongi ! " sosistas Schmidt . Ja tõepoolest – iseteenindusleti ees trügis järjekorras seismata õllepudelite poole major Užin , haaras kummassegi kätte pudeli , murdis , üks pudel kangiks , teisel korgi lahti ning asus kohe kummutama , maksis kassasse arve alles siis , kui pool pudelit juba tühi oli . " Nüüd lastakse meid deserteerumise eest maha , " kartis Artur . " Poisid , meie ei märka midagi ! " käskis Schmidt kõigil silmad maha lüüa , ehkki Ivanov tahtis minna Užiniga vennastuma . Užin kõndiski mõtliku näoga ühe tühja ja teise täis pudeliga nende lauast mööda , kadus esikusse . " Kahju . Oleks võinud lasta tal kõvasti välja teha , " urises Schmidti peale Ivanov . Järgmine ukseavaja oli jälle Užin . Ta tuli poiste laua juurde ja sõnas : " Esimese ohvitserieksami sooritasite hiilgavalt . Sõjaväes tuleb tihti ette olukordi , kus ei ole vaja midagi näha ega kuulda . " " Kuidas seal meie omad ? " küsis Schmidt . " Ah , niismaa jobutavad , " lõi Užin käega . " Seltsimees major , istuge , palun , meie sekka . Me nii väga tahame , " tegi Ivanov ettepaneku . " Rääkige , kuidas seal Etioopias asjad täpselt olid . " " Ei ! Ohvitser ei istu kursantidega ühes lauas . Kahe kuu pärast saate ohvitserideks , siis istume koos . Aga ma räägin teile ühe anekdoodi , " mahendas Užin seltskonnast loobumist ja hakkas püstijalu jutustama . " Leiab reamees Ivanov kasarmu eest pea . Noh , kellegi oma , äsja just maha lõigatud . Viib reamees Ivanov pea praporštšik Voinovile . " Seltsimees praporštšik , leidsin inimese pea , " raporteerib reamees Ivanov . " Ise näen , et inimese pea . Aga miks juuksed on pügamata ? Sõjaväes ei tohi kellelgi olla pikki juukseid , " vastab praportštšik Voinov , " lõpetas Užin , kummardas ja lahkus . " Kas ta mõnitas mind või ? " haavus Ivanov . " Muidugi , too oli sinu pea , mis seal maas vedeles , " irvitas Schmidt . " Mis sa ajad jama , ega Ivanovi pead ei leitud . Hoopis Ivanov leidis kellegi pea ja viis selle Voinovile . Ega see Ivanov ei saanud iseenda pead leida . Tal pidi oma pea otsas olema , kui ta sinna Voinovi juurde läks . Mina sain nii aru , " seletas Ivanov . " Nali selles seisneski , et Ivanov leidis iseenda pea . Sa ei saanud aru , " lõõpis Schmidt . " Ahaa , " vastas Ivanov . " Ivanov on nagu venelane , kes saab anekdoodi üle naerda kolm korda – sel ajal , kui räägitakse , siis , kui teised naerma hakkavad , ja siis , kui talle sisu ära seletatakse , " ütles Oja . " Poisid , ma ütlen teile , et mulle ei meeldi , kui minu üle naerdakse , " hoiatas Ivanov . " Aga Užin peedistas oma otsest komandöri Voinovit , " selgitas Ivanovile Schmidt . " Aah , õige küll ! " ütles Ivanov ja hakkas valjusti naerma . " Pull küll , kui meist ohvitserid saavad . Kujutage ette – Artur Magnusson , Nõukogude armee leitnant , ei oska vene keelt ega tee kuulipilduja ja granaadiheitja vahet , " rääkis Artur . " Pole põhjust pabistamiseks , " lõi Schmidt käega . " Meie nimed pandi juba siis , kui me ülikooli astusime , Moskvas kindralstaabis kirja , see on kindel nagu aamen kirikus , et <arv>. aastal peame me saama leitnandiks , <arv>. aastal vanemleitnandiks . Meie edasinegi ohvitserikarjäär kulgeb raudse plaani järgi – <arv>. aastal oleme kaptenid , <arv>. aastal majorid , <arv>. aastal alampolkovnikud ja nii edasi ja nii edasi . Me ei pruugi lillegi liigutada , me hakkame kõrvale viilima igasuvistest kordusõppustest ja isegi juhul , kui me neil iialgi ei käi , leiame iga viie aasta tagant oma postkastis väljavõtte Nõukogude Liidu kaitseministri käskkirjast ning juhul , kui me viitsime selle läbi lugeda , saame teada , et meid on järjekordselt ülendatud . Nii käivad asjad vene kroonus ja Nõukogude riigis . " " Nii see on . Mu vend Tiit on juba kas kapten või midagi muud , ta ei teagi seda täpselt , " ütles Hääl . " Kordusõppustele ei lähe ma iialgi , aga ma luban , et ma loen need postkastikäskkirjad läbi , siis saan teada , mis auastmed on Venemaal olemas , " lubas Artur . " Kui vanaks ma pean elama , et generalissimuseks saada ? " küsis Ivanov . " Üle kahesaja aasta , " arvutas Oja . " Annab oodata , " tõdes Ivanov nukralt . " Tegelikult üle majori meiesugustele tsivilistimolkustele ei antagi , ma veidi liialdasin , " täpsustas Schmidt . " Kui major käes , siis saadetakse erru . " " Aga mida ma pean tegema , et üle majori saada ? " tahtis Ivanov teada . " Tegevteenistusse astuma , " andis Schmidt head nõu . " Voh , astungi ! " otsustas Ivanov . " Kuule , sul jäi see Užini-lugu pooleli ! " tuletas meelde Oja . Ja Ivanov rääkis , kuidas nad olid seal Anneluhal lõkke kustutanud , autokasti hüpanud ja kafedrasse tagasi sõitma hakanud . Enne Jaama tänava õllekat koputanud Ivanov automaadikabaga vastu kabiinikatust , auto peatunud täpselt õlleka ukse ees , kus vongelnud loomulikult suur saba . " Hüppasime kastist maha ja padavai ukse juurde , tegime endale püssidega teed . Kolkisime kabadega tükk aega vastu ust , alles siis tegi tige šveitserinäru ukse lahti ja hakkas sõimama . Pistsin talle tuki näkku , lükkasin raisa eemale ja tee letini oli vaba . Teised poisid robinal minu järel . Letil olid valmis kannud , voblad ja juustud . Sihtisin toru baarmeni poole – aega oli ju vähe , ei jõudnud viisakalt küsida – , too laskis kindla peale püksid täis , iga poiss võttis endale õlle ja vobla . Õllekas oli vallutatud , oleksime võinud seal kõik aamid tühjaks juua . Siis aga avas õllekaukse Užin , kes kohe taipas , milles asi , pööras ringi ja pani tagasi . Poisid , autosse ! hüüdsin mina . Kimasime Užinile järele , igal vennal paar sanga kaasas . Užin pani kabiini , õnneks ei lähe vene auto kunagi kohe käima . Andsime õlled neile , kes olid kasti jäänud , ning punnitasime end üle porte . Automaadid segasid sujuvat rullumist . Mõned sellid jäid kuni valgusfoorini rippu , siputasid jalgu üle porte kastist välja , alles punase tule ees tirisme nad sisse . Nagu kafedrasse jõudsime , nii rivistas Užin meid üles ja küsis : kes maha jäid ? Mitte keegi , vastasime meie . Siis pole seda asja ka juhtunud , otsustas Užin , " lõpetas Ivanov pika jutu ning lisas pärast mehist sõõmu : " Näete , Užin on kord siga , siis jälle nitševoo . " " Kalesnikov oleks õllekas hakanud koos meiega õlut jooma , " ütles Schmidt . " Jah , Kalesnikov on neist kaabakaist kõige parem . Kuule , Užinil oli käsi tükk aega kipsis , " ütles Artur . " Seda tegin mina , " teatas Ivanov ja tahtis jutustama hakata . " Mõni teine kord . Muidu me jääme nii purju , et eksime siia raudteedžunglisse igaveseks , " otsustas Schmidt ja tõusis laua tagant esimesena püsti . " Poisid , mul on juba tunne , et ma olen USA merejalaväelane Vietnamis . Kohe panen paar tatiste pärismaalaste küla põlema , " ütles Oja , kui nad tagasiteel jälle raudteevagunite alt läbi roomasid . " Eesti piir käib vastu Hiina müüri , Venemaa peab vahelt kaduma ... " laulis Ivanov " Katjuuša " viisil . Perroon oli tudengeist tühi , viina ja õlle mõjul oli Arturil meri põlvini . " Ega nüüd ei ole mahalaskmisest pääsu . Ma palun Ivaništševilt luba , et ma võiksin teid oma käega maha kõmmutada . Viimasena panen püstoli oma meelekohale , hüüatan : teenin Nõukogude Liitu , elagu Ivaništšev , suur väepealik ! ja vajutan päästikule . Teil ka parem , kui oma inimene seda teeb . Mahalaskmine on nii tähtis töö , et seda ei saa võõra kätte usaldada . Kahju , et täikal relvi müügil ei olnud , muidu hakkaksin ma kohe mahalaskmistööga pihta , " rääkis vaevu jalul püsiv Ivanov . " Mina lasen sinust täpsemini ! " nõudis Oja endale kohta . Mahalaskmisest hullem tundus Arturile ohvitseride pragamine . Ainukesena ei kaotanud pead Schmidt . Ülikooli komsomolisekretär käis siin ja seal , tõusis jaamahoone teisele korrusele vaksalikontorisse ja tuli kähku tagasi vajaliku informatsiooniga . Kafedra oli raudteelt rekvireerinud viis reisivagunit , tudengid olid neisse sisse aetud ja dresiin oli vagunid Pukasse vedanud . " Evakuatsioon . Ivaništšev kartis , et kui ta oma armeed ühiskonnast ei isoleeri , jookseb see päris laiali , " kommenteeris Schmidt . Poole tunni pärast sõitis diiselrong Valka , mahajäänud peal . Schmidt oli vahepeal käinud veel siin-seal ning selgitanud ka segaduse põhjuse . Kafedra juhtkond oli juba talvel töötanud välja täpse taktikalise plaani železnodorožnõi marš-prõžokiks Tartust Klaipedasse . Selle oli heaks kiitnud Kaitseministeerium , Kõrgema ja Keskerihariduse ministeerium ja Kindralstaap . Võibolla oli selle oma räpaste agentide kaudu omandanud ka Luure Keskvalitsus . Plaan oli hea , nägi ette kõik üksikasjad . Viga oli küllaltki juhuslikku laadi , selliseid juhtub ikka . Nimelt olid rongid vahepeal talviselt sõiduplaanilt üle viidud suvisele , ja suvel sõitis Tšaika Tartust läbi <arv> minutit varem . Tähendab , sel ajal , kui kursantide lõbusad kolonnid jaama jõudsid ja kui polkovnik Voinov pidas perroonil piduliku ja sütitava kõne jalaväelaste vennalikust perest , oli Tšaika-rong juba pool tundi tagasi läinud ning on imelik , et selle peale keegi ei tulnud . Ei osatud välise vaatlusega situatsiooni lahti mõtestada , poldud õiged ohvitserid , võttis kokku Schmidt . " Luure , kurat , on neil nõrk . Oleks võinud ju sõiduplaani vaatamas käia , " arvas Artur . " Või lugeda Edasit . Seal on sõiduplaani muutused sees , " ütles Hääl . " Ajalehelugemine ei tule kõne alla , selleks on vajalik üks eeltingimus , mida kafedra ohvitserid ei suuda täita . Aga teiselt poolt , mis sa niisuguses olukorras ikka teed ? " vaagis Schmidt edasi . " Kui kahe Moskva ministeeriumi ja Kindralstaabi kinnitatud plaanis on kafedrast väljamarssimise ajaks märgitud <arv>.<arv> , siis ei saa seda mitte mingil juhul muuta . Kafedrast tuleb välja marssida <arv>.<arv> ja vaksalisse jõuda <arv>.<arv> , isegi kui vahepeal oleks täiesti juhuslikult selgunud , et suvel väljub rong <arv>.<arv>. Kafedrast <arv>.<arv> väljamarss ja vaksalisse <arv>.<arv> jõudmine oleks juba sabotaaž või vähemalt omavolitsemine . Tähendab , juhul kui taktikutel Ivaništševil ja Užinil oligi aimu suvisest reisiplaanist , ei olnud neil teist võimalust kui kursandid jaama tuua selleks ajaks , mil kõrge plaani järgi nõutud . Nii jäid kupud paguneile alles . " " Ja poleks ka ilus Luure Keskvalitsust petta . Teised on palju vaeva näinud meie plaani omandamiseks , aga võta näpust , plaan ei lähegi käiku , " arvas Oja . " Võibolla oleks pidanud raudteega läbirääkimisi pidama , neile kuidagi survet avaldama , et Tšaika <arv>. juunil erakorraliste asjaolude tõttu talvise sõiduplaani järgi sõidaks , " pakkus Artur Puka poole vurades . " Aga millega sa põhjendad ? Meie marš-prõžok on ju suur sõjasaladus , sellega põhjendada ei saa , " vastas Schmidt . " Tore saladus küll . Terve perroon oli seda saladust täis , " ütles Artur . Pukas oli viievaguniline koosseis lükatud kõrvalteele . Vagunite ümber põlesid liipritest lõkked , lauldi ja mängiti kitarri . " Kus te olite ? Mina sain teie pärast võtta , " astus neile vastu Räbovõitra . " Me täitsime seltsimees Voinovi korraldust juuste osas , " vastas Schmidt . " Kindlasti käis meie peale kaebamas , " otsustas Hääl . " Kus , kus ... Litsimajas olime loomulikult . Ma polnud tegevteenistuse algusest saadik naist saanud . Kas sa siis ei tea , et ohvitserid käivad ikka litsimajas ? " pilkas Ivanov . " Noh , kellele sa ette kandsid ? Kas Ivaništševile või Kalesnikovile ? " ründas Artur . " Mis see sinu asi on ! Te ei ole juuksuris käinud ! " vastas Räbovõitra tigedalt . " Kus sa olid ? Ma ootan sind siin juba paar tundi , " astus Hääle juurde tema pruut Anne . Artur tundis , kuidas Hääle autoriteet poiste hulgas tõusis , kui Anne teda kallistas . " Kallista mind ka , " tahtis Artur . " Õige natukene , " ütles Anne ja embas Arturit pisut . " Mind ka ! " nõudis Räbovõitra . " Liiale läheb , " otsustas Anne . " Muidu olengi polkavaja . " " Mis polkavaja ? Polkavaja peab kõigile andma ! Ja kohe , " nõudis vaaruv Ivanov robustselt . " Jäta ülbitsemine ! " kutsus Artur Ivanovi korrale ning rääkis talle , kuidas Anne endale Polkavaja nime sai . Tüdrukudki tegid sõjalist , neist pidid saama vojennaja medsestrad , sanitarid , kes lahinguväljalt kuulirahe all kanderaamiga haavatuid ja laipu ära tassivad . Nende salajane erikursus lõppes just sel kevadel ning nad pidid endale Tartu sõjakomissariaadist sõjaväepileti tooma . Kõigi teiste sõjaväepileteisse oli kirjutatud rjadovoi see ja see , aga Anne omas oli rjadavaja Anne Toomepuu . Nii hakatigi Annet Polkavajaks kutsuma , ja teinekord ütles seda Anne enda kohta ise . " Aga kuidas nii ? Kuidas teised plikad olid meessoost rjadavoid ja tema naissoost rjadavaja ? " küsis kaunis juhmakalt Ivanov , kes kunagi teiste räägitud naljadest aru ei saanud . " Võibolla nad seal komissariaadis teadsid , et ta on igavene lits . " " Ilmselt , " kinnitas Räbovõitra ja Artur tahtis mõlemale vastu pead anda . Anne naeratas , jutustas , missuguse vaevaga nad Pukka jõudsid . Ohvitserid hüsteeritsenud , suur seltskond olnud täiesti juhitamatu , dresiin jäänud paar korda seisma . " Nii et mina olen oma lahingukogemused saanud . Peaaegu oleksime kraavi sõitnud , peaaegu oleksin ma pidanud haavatuid korjama ja siduma , " lõpetas kaunis piiga . Lõkete ümber oli teisigi neide-saatjaid , mõned neist üsna purjus . " Sinu ema ei olegi oma moosipurkidega siia jõudnud ! " pistis Oja . Arturit läbis piinlikkusesööst . Vagunid olid mõnusad , kupeede ja naridega , ainult et vagunite WCd olid lukku keeratud . Poisid lõgistasid linki , tagusid jalaga vastu ust , mitte miski ei aidanud . Ivanov turnis välisseina pidi peldikuaknani ja lausus kergendatult : " Jumal tänatud , kõik on korras . " " Mida te seal nägite , seltsimees üliõpilane ? " küsis Ivaništšev . " Mida , mida ? Kas teie , seltsimees alampolkovnik , pole enne peldikus käinud , et küsite , mida ma nägin ? Oli pott , oli kaapimishari , oli lapp ja oli veel ühte koma teist . Ainult pühkimispaberit ma ei näinud , aga seda ei ole kunagi , " kirjeldas Ivanov . " Kas mina küsisin pühkimispaberi kohta ? Kas mina küsisin poti kohta ? Ei küsinud ! Mina küsisin inimeste kohta , " röökis vihast sinine Ivaništšev . " Ma kartsin kah , et keegi on end peldikusse üles poonud , enne poomist ukse seestpoolt lukku keeranud , " ütles Ivanov . " Kartsin , et keegi on otsustanud vabasurma abil vältida suurt au saada Nõukogude armee ohvitseriks . " " Noh , kas oli või ? " küsis Ivaništšev . " Selles peldikus mitte , ülejäänute eest ma ei vastuta , " ütles Ivanov . Joodud õlu ja viin pressisid peale , poisid läksid peldikut otsima . Jaama sise- ja väliskemmergud olid targu lukku keeratud , ju oli käidud neid palju kasutamas . " Mis õigusega te piinate Nõukogude armee tulevasi ohvitsere ? " nõudis Ivanov punase vormimütsiga mehikeselt . " WCd on mõeldud ainult pukalastele ja nende külalistele . Teie aga pole kumbki , " selgitas jaamakorraldaja rahulikult . " Või äärmisel juhul piletiga reisijaile . Aga kus on teie pilet , noormees ? " " Seltsimees Ivaništševi käes , " ütles Ivanov . " Te olete kõik ühed piletita reisijad , eesotsas selle Ivaništševiga , ma tean küll , " torises jaamaülem . " Millal te maksate selle dresiini eest , mis teid siia sõidutas ? Millal te maksate nende vagunite eest ? Millal rööbaste kasutamise eest ? Ja mis te mõtlete , kui kogu vene kroonu hakkab minu kemmergus käima , mis siis saab ? Kindlasti lasete ääre peale , jõuan mina iga soldati järel lapiga pühkimas käia . " " Mulle näib , et teile , kodanik , ei meeldi nõukogude kord . Igale Nõukogude jaamaülemale on see suur au , kui sõdurid käivad tema peldikus , " püüdis Ivanov ähvardada , aga see ei aidanud . " Lähme laseme tema akna alla ! " " Tavaline nõukogude sadism – üks paneb peldiku lukku ning itsitab teise häda puhul nurga taga pihku , nii et till märg , " arvas Hääl , kui kõik viiekesi soristasid . Pikk ja mõnus üheskoos kusemine veel kestis , kui ööpimedust rebestas prožektorihelk , mürisedes veeres kohale lühikesi vilesid puhkiv manöövervedur , selle tagakonks kinnitati esimese reisivaguni puhvri alla . Nõukogude armee kursandid tormasid mõlemalt poolt vaguneisse , maha jäid moonakotid ja kaks kitarri . Aialipid ja liiprid miilasid kustutamata lõketes hommikuni . Tudengite viievaguniline sõjaešelon lükati spetsiaalselt kohale transporditud soomusveduri taha . Lahti läks tõeliseks kihutamiseks . " Näed , mis välja mõtles , et oma aknaalune puhas hoida , " irvitas Schmidt . " Kes ? " küsis Ivanov . " Jaamaülem loomulikult , " vastas Schmidt . " Ega tema siis seda ei teinud , " tõrjus Ivanov lihtsameelselt . " Tema muidugi . Kes muu , " tönkas Schmidt . " Täis kui Puka pritsimees , " ütles Ivanov enda kohta mõne aja pärast , kui juba tükk aega oli aknast välja vaadatud . " Uskuge , mina olin esimest ja viimast korda elus Pukas . Ma pean tänama Nõukogude armeed , kes võimaldas mulle ekskursiooni mööda ainukesi vaatamisväärsusi Pukas – mööda Puka lukus peldikuid , " rääkis Oja . " Huvitav , kui suured on inimkaotused ? Vähemalt Ivaništšev jäi kindla peale maha , " ütles vahepeal informatsiooni kogunud Schmidt . " Koos kogu dokumentatsiooniga . " " Kahju , et teised peale said . Ilma ohvitserideta oleks päris kihvt selle rongiga lõbusõitu teha , " arvas Artur . " Paneme üle Läti piiri ! " hüüdis Hääl , kes hoidis näppu raudteeatlase punasel joonel . " Ah , kuidas tahaks üht lätlast trukkida , " unistas Ivanov . " Kas sulle Tartu litsimajast veel vähe oli . Nüüd tahad lätlast ka veel . Kas natuke paljuks ei lähe või , " parastas Räbovõitra , kes oligi jäänud uskuma , et Ivanov oli depoosöökla asemel bordellis käinud . " Seal olid kahjuks ainult naised , " ütles Ivanov . Riias hoogu maha ei võetudki . Kupeeaknast oli näha üks prožektoritega valgustatud kukega kirik ja jõgi . " Ma lähen uitan rongi peal , nüüd ma tean siia tagasi tulla . Teie kupee on see , mille aknast paistab mingi jõgi , " ütles Ivanov ja läks otsima lõbusamaid inimesi . " Kuulge , ütelge mulle ka , kus see litsimaja Tartus on , " tahtis Räbovõitra teada . " Otse NLKP ajaloo kateedri pööningul , " teatas Hääl . " Ei usu , " kahtles Räbovõitra . " Te ei jõudnud nii kiiresti nii kaugel käia . " " Me käisime taksoga , " ütles Artur . " Ja Užin oli ka seal . Milline meeldiv kohtumine ! " " Sellepärast teda perroonil näha polnudki . Kadus samal ajal kui teie , " meenutas Räbovõitra . " Mis seal teha tuli ? " " Mis , mis ... Kas sa siis ei tea , kuidas seda tehakse ? Tuli kümme rubla maksta ja siis tegi piltilus , süütute silmadega neiu sinuga sada imet , " kirjeldas Artur . " Poisid , mina pole suhu saanudki , " kaebas Räbovõitra . " Pole suhu saanud ! Ise kolmkümmend viis aastat vana , " teeskles Artur elumeest . Esimese hooga ei saadudki Klaipedale pihta . Šiauliaist keeras veider koosseis otsa kogemata kagu suunas , võibolla sellepärast , et peal ei olnud õiget komandöri . Aga võibolla taheti eksitada ka USA Luure Keskvalitsust , kes kindla peale sputnikult jälgis TRÜ erikateedri ümberbaseerumisi . Vilniust ei peetud peatuse vääriliseks , ent äkki olid viievagunilisel rongil ka pidurid rikki läinud ? Või polnud soomusveduril pidurdamist üldse ette nähtud , et pealetungihoog ei raugeks ? Et enne ei saa pidama , kuni Atlandi ookeani sisse sõidab ? Hääl ajas raudteeatlases näpuga rida ja hõikas jaamanimesid : " Kangelasküla Jašunai ! Kangelasküla Šalchinikai ! Hurraa , oleme vennalikus Valgevenes ! " " Oleme muudetud sõjaväe salaešeloniks , põrutame otse rindele , " irvitas Schmidt . " Meie väeosale on usaldatud Andorra vabastamine . Schmidti paneme Andorra esimeseks sekretäriks , Räbovõitra Andorra julgeolekuülemaks , Häälest teeme Andorra esiajaloolase . Hääl hakkab kirjutama , kuidas andorra rahvas meid sajandeid ootas , kuidas ta meie soomusrongi lillede ja soola-leivaga lahkelt tervitas , " fantaseeris Artur . " Miks mina just julgeolekuülemaks ? " tõrjus Räbovõitra . " Ja kelleks sa ise hakkad ? " naeris Hääl . " Vastupanuvõitlejaks . Mina koksan Räbovõitra maha , võtan temalt kalašnikovi , lähen mägedesse ja hakkan koos andorra rahvaga teie vastu sõdima , " määras Artur ka endale koha . " Ma tänan sind lahke pakkumise eest , aga mulle jääb Andorra liiga pisikeseks . Ma olen nõus hakkama Hispaania või Prantsusmaa esimeseks sekretäriks , " teatas Schmidt . Kalesnikov ja Užin püüdsid mingit näilikkugi korda luua ja käisid nimesid kontrollimas . Aga ikka ei saanud nad aastaarvule pihta . Nüüd oli neil käes üle-eelmise aasta nimekiri . " Kes teie sihuke veel olete ? " küsis Užin , nagu nad polekski eelmisel õhtul depoosööklas kohtunud . " Kursant Hjajal , " raporteeris Hääl . " Peab ütlema : kursant Hjajal , teenin Nõukogude Liitu , " õpetas Kalesnikov heatahtlikult . " Ahah , " ütles Hääl . " Hjajal , Hjajal . Mida teie siin teete ? Teid ei ole kirjas . Minge kohe maha ! Meie teid Kaitseministeeriumi kulul ei sõiduta , " kärkis Užin . " Ei saa – rong kihutab , " ütles Hääl . " Aga peale saite küll , jah , " osatas Užin . " Kuidas te peale oskasite tulla ja ei oska maha minna ? " " Oodake , kui rong seisma jääb , siis lähete maha , " mahendas otsust Kalesnikov . " Muidugi mine oma Anne kaissu , " kadetses Räbovõitra . " Minu teada peab kõigepealt jagama toidumoona , " nõudis Schmidt . " Saate , saate , " lubas Kalesnikov . " Minu teada peab suhoi pajokki välja jagama kohe , " lausus Schmidt ja ohvitserid kadusid kiiruga järgmisse kupeesse . " Miks mina pean sinu tööd tegema , Räbovõitra ? Sina pead meile toidumoona muretsema , " ründas Schmidt . Räbovõitra kartis Schmidti , Schmidt kuulus tema jaoks ülemusteklassi . " Kuradi jama , sakuskat netu . Kui kaua ma pean varrukat nuusutama ? " püüdis Räbovõitra olukorda mahendada . " Siis ära taha vzvoodiülem olla , kui sa asjaga hakkama ei saa , " torkas Schmidt . " Viina on külluses , aga tõepoolest pole midagi peale hammustada , " kahetses Artur . " Kui laseks jalga ja tuleks sügisel kafedrasse ohvitseripabereid nõudma ? Neil on nii suur segadus , et nemad ei saa iialgi teada , kes seal Klaipedas käisid ja kes mitte , " unistas Schmidt . " Mis sa nende paberitega teed ? " küsis Hääl . " Läheb neid sul siis nii kangesti vaja või ? Minul on igatahes hea meel , et mind nimekirjas ei ole ja koju saadetakse . " Kupeeuksele koputati . " Lubage , seltsimehed tulevased kolleegid-ohvitserid . Riik hoolitseb oma kaitsjate kõhutäie eest . Siin on teile kolme päeva toidumoon , " lausus major Kalesnikov ja tõstis kupeelauale Arturi ema toodud toidumärsi . Schmidt oli tuntud kiirsööja , tema hävitas singivõileibu ja kirsimoosi otsekui õgard . Räbovõitra ei jäänud temast maha . Oleks Kalesnikov toidupaki otse Arturile andnud , oleks too selle piinlikkusest vargsi prügikasti poetanud . Nüüd , teiste hundiisu nähes , hakkas tal kade ning ta asus kähku toidu kallale . Vaid Hääl paastus . " Piiritus on hingerõõm , seda ei tohi kõhuorjusega rikkuda , " teatas Hääl . " Oleme Minskis ! " " Siis oleme hoopis ära eksinud , " ütles Schmidt . Minskis istuti bussidele , ei möödunud kahte päevagi ja juba oldigi kohal . Võibolla räägiti Klaipedast jälgede segamiseks , tegelik sihtkoht oli Lužnja , kasarmulinnak Klaipedast veidi eemal , mere ja kanali vahel . Mere nimeks oli Kura laht , kanali olid kaevanud Esimese maailmasõja ajal Vene sõjavangid . Selleks , et nende tööd innustada , oli kanalile pandud nende suure sõbra keiser Wilhelmi nimi . Kanalil ei olnud mingit eesmärki , see ei hõlbustanud laevasõitu , ei juhtinud vett märjemalt kohalt kuivemale , see oli kaevatud ainult selleks , et vang logeldes raisku ei läheks . Kõigest sellest rääkis Hääl , kes juba ilma teoreetilist eeltööd tegemata kodust ei lahkunud . Bussid peatusid metsa ääres , teel ootas neid Pukas kogemata rongilt maha jäänud alampolkovnik Ivaništšev , kogu operatsiooni ülem . " Te hilinete kakskümmend neli tundi , seltsimehed , " noomis alampolkovnik rangelt kellale koputades . " See pole ilus . " " Minu meelest seitsekümmend kaks , " täpsustas Schmidt vaikselt . " Aga mis kuupäev õigupoolest täna on , mul on juba kõik sassi läinud , " tundis Ivanov huvi . " Mis tähtsust sel on ? " ütles Schmidt . " Mina ei võtnud kellagi kaasa , ammu siis kalendrit . " Ivaništšev saatis kursandid kasevihtu tegema . Kursandid panid oma kompsud kraavipervele ja läksid metsa . " Õige viht on kadakast , aga seda tibla aju ei võta , " kommenteeris saarlane Räbovõitra . " Sa oled päris kangeks meheks hakanud . Näo ees puhta bolševik , aga nagu metsa saad , hakkad riigivastast juttu ajama , " imestas Artur . " Vaat kui lähen ja ütlen Ivaništševile , milline sa tegelikult oled . " Metsas oli hoolikalt maskeeritud telksaun kuuma leiliga . " Nadi küll , kui ameeriklane sulle vihtlemise ajal pommi kaela viskab . Kuidas sa lähed siis palja perssega kaevikusse võitlema ? Ei sobi kah , see alandab armeed . " " Missugune peab olema Nõukogude sõdur ? Nõukogude sõdur peab olema täidest täiesti puhas , " õpetas ohvitserimundris Ivaništšev alasti poisse . " Igasugu satikad jäägu koju . Mis asi see on ? See on viht . Viht võetakse kätte , vaat siit . Seda nimetatakse varreks . Paljud sõdurid võtavad viha kätte vot siit . See on täiesti vale . See on sama kui võtta püss kätte torupidi . Aga siis võite te enda , mitte vaenlase pihta lasta . Muidugi , kui te ise olete vaenlased ... " ei lõpetanud Ivaništšev miskipärast lauset . " Siit saunast võib satikad ainult külge saada , " kartis Oja . " Talle meeldib meie tille ja perseid vahtida , " arvas Ivanov . " Tal on kõikide aastakäikude omad täpselt meeles ja ta mõõdab , kellel kõige suuremad on . " Artur märkis Räbovõitra karvasel rinnal tätoveeritud ankrut . Ja kui hele nahk oli Häälel . Tõeline dekadendist intelligent , kes päevavalgust kardab . Ta polnud oma sõpra veel kunagi alasti näinud . Vaat , millistesse olukordadesse sõjavägi inimesed paneb . Ja kui imepisike riist oli Schmidtil . Ise tšempion kiirsöömises ja suur ühiskonnategelane . Ja milline päratu lohv oli Ivanovil ! Kuidas see pükstesse mahub ? Võibolla keerati see ümber reie , et ots nähtavale ei tikuks ? " Surm Nõukogude Eesti satikatele ! " röökis vihtlemisest joovastudes Ivanov . Seejärel toodi metsa alla taburetid , pikkade juustega tudengid pandi neile istuma ning naaberväeosa sõdurid pügasid vanaaegsete lambaraudade abil neil pead kiilaks . " Mina käisin juuksuris , polkovnik Voinov veel ise saatis , " protesteeris Ivanov . Ja ei käidudki eriti jõhkralt peale – sellel , kes taipas kõrvale viilida , jäid karvad alles . Ka ei teinud pügajad oma tööd sadistliku rõõmuga , Artur tajus hämmeldunult , et pügajad tunnevad pügatavate vastu mingit kummalist solidaarsust . Artur küll ei tundnud midagi kuskilt Baškiiriast või Turkmeeniast pärit nolgi vastu , kes oli temast vähemalt viis aastat noorem ja arvatavasti ei teadnudki , mis asi on ülikool . " Tsiviilikad paneme siiasamasse kändude alla , neid ära ei anna , " õpetas suurte armeekogemustega Räbovõitra . " Miks ma pean oma riided maa alla toppima ? Kas Nõukogude armees neile paremat kohta ei leita või , " torises Artur . " Aga millega kursant Magnusson siis samovolkas hakkab käima ? " kaitses Räbovõitrat Schmidt . " Kuule , Räbovõitra , mina ei saa aru , kas sa oled ohvitseride või inimeste poolt ? " umbusaldas Artur edasi . Veel enne , kui sõjaväevorm kätte anti , ulatas Kalesnikov alasti poistele Nõukogude armee vandetõotuse teksti ja käskis selle pähe õppida . " Mina ei saa aru , " teatas Ivanov . " Noh , seda pole eriti vajagi . Tarvis on vaid suud liigutada , " lausus Kalesnikov . " Aga kuidas suud liigutatakse , näidake , palun ! Muidu teen ma vahest valesti ja siis tuleb jälle pahandusi . See Ivaništšev kohe ei salli mind , " kaebas Ivanov . Kiilu ohvitseride üksmeelde Kalesnikov lüüa ei lasknud , ta oli selleks oma sõjaväele liiga lojaalne . " Ivaništšev on väga hea ohvitser . Nõukogude armees ei olegi halbu ohvitsere . Ja ka teist kasvavad head ohvitserid , küll te näete , " ütles major ja tegi minekut . " Vandetõotuse tekst on riiklik saladus . See ei tohi sattuda vaenlase kätte , " hoiatas Ivaništšev . " Aga miks siis Ivanovile anti ? " küsis Oja , aga Ivaništšev ei saanud naljast aru . " Ma pühin sellega perset . Las teised pühivad takjalehtedega , mina sellega , " teatas Ivanov . " Sellega on sitt pühkida . Liiga kõva paber . Takjalehega on parem , " jagas oma kogemusi Oja . " Mis sest , et sitt ja kõva . Aga mõnus tunne on , kui vandetõotus su persepragu kraabib . See on sama mõnus kui Nõukogude Liidu hümni ajal pihku taguda , " nautis oma sõnu Ivanov . " Kõige parem oleks värske Pravda . Millise mõnuga pühiks Brežnevi pildiga perset ! Aga seda pole politruk toonud , " lausus Hääl ja Artur imestas , et esimesed tunnid sõjaväes on muidu peenetundelisest teadusjüngrist teinud kaasalööja vängelõhnalistele naljadele . Nii gimnastjorka kui püksid olid Arturile vastikud , eriti tülgastav oli traageldada krae külge valget paela . " Kas te teate , miks vandetõotuse teksti ei tohi vaenlane näha ? " küsis Schmidt . " Noh ? " andis Artur umbusklikult teisele sõna . " Nad on igavesed posijad , nad kardavad tõemeeli , et vaenlane võib neilt tobedatelt lausetelt võlujõu röövida , " vastas Schmidt . " Kuidas saab kommunist posija olla ? " õrritas Hääl . " Aga sellepärast , et nad ei olegi õiged kommunistid , kes on sada protsenti materialistid , " vastas Schmidt . " Ja sina oled ? " noris Hääl . " Loomulikult , " vastas Schmidt . Ivaništšev tõstis ühe kirsavoi kõrgele ja pidas ülistuskõne : " Mis see on ? See on Nõukogude armee geniaalseim leiutis . Mida teeb see leiutis ? See viib jalaväelast edasi . Kas jalaväelane tohib paigal püsida ? Ei . Paigal püsiv jalaväelane on auto , millel ei ole mootorit . Nõnda on kirsasaabas jalaväelase mootoriks . Kirsasaabas laseb ühtpidi sisse puhast õhku ja laseb teistpidi välja musta õhku ja higi . Mis on sisse- ja väljalaskmine ? See on tuulutamine . Kirsasaabas tuulutab Nõukogude sõduri jalga , ja just sel põhjusel , et Nõukogude sõduri jalg oli tuulutatud , saavutas Nõukogude armee Suures Isamaasõjas võidu reeturliku Hitleri üle , kes kandis saksa saapaid ja kelle jalg oli tuulutamata . Kes oli Hitler ? Hitler oli nagu mootorita auto , kellel polnud tuult , kirsasaapaid ega mootorit . " Kirsavoisid jalga tõmmata oli Arturi meelest lausa jube , jalarätid viskaski ta minema . " Sokid on tšipuhhaa , aga jalarätid on vohh ! " ajas Räbovõitra uhkustades pöidla sirgu , kui Arturi jalarätid kraavipervelt endale korjas . " Sa viskad jalarätid minema ? Aga mida sa sööma hakkad , kui kõht tühjaks läheb ? " küsis Ivanov . " Räbovõitra on vanem mees , suurte kogemustega , tema teab , kui hästi maitseb paks ja soe higi , kui seda jalarätilt leivale kaapida . Miks kaotas Hitler sõja ? Loomulikult sellepärast , et tal läks kõht tühjaks ning palja leiva järamine ei andnud talle jõudu ja indu . Mis on jõud ja ind ? See on leib , millele on peale määritud kirsavoihigi . " Ivanovil endal aga lubati spooridel olla ketsides , jalaväelase ja kolmikhüppaja jalanumber oli <arv> , ning sellise suurusega kirsavoisid Nõukogude armee ladudes ei leidunud . " Sellepärast nad uue sõja kaotavadki . Meeste jalanumbrid algavad neljakümne seitsmest , " ütles Ivanov . Räbovõitra oli kaasa võtnud märgid mereväeteenistusest , need hõõrus ta Arturi jalarätiga läikima ja kruvis maaväegimnastjorka rinnale . Räbovõitra oli sooritanud VTK esimese ja teise järgu , oli eeskujulik madrus ja parašütist , oli kommunistlik noor ja veel keegi , milliseid märke Artur dešifreerida ei osanud . " Ma ei usu , et sa oled langevarjuga alla hüpanud , " kahtles Artur . " Ega endal pole vajagi hüpata , " vastas Räbovõitra . " Aga kust sa siis parašütisti märgi said ? " küsis Artur . " Ostsin ! " imestas Räbovõitra Arturi naiivsust , kes sellise asja peale ei tule . Kommunistlikud noored olid muidugi kõik , peale Schmidti , aga ainult Räbovõitra pani komsomolimärgi rinda . Tegelikult oli ka Schmidt pooleldi kommunistlik noor , ehkki ta oli parteilane . Ja komsomolisekretärina oleks pidanud komsomolimärki kandma temagi . " Seltsimehed kursandid , võtke eeskuju , " kiitis Räbovõitrat Ivaništšev . " Kuule , kas sa siis kogu aeg mastist alla hüppasid , sinna tekile või kuidas seda laevapõrandat nimetatakse ? " nöökis Ivanov . " Miks mastist ? " imestas Räbovõitra . " Aga kuidas sa saad olla üheaegselt parašütist ja madrus ? " küsis Ivanov . " Mul on tunne , et mina küll seda jama üle ei ela , " hädaldas Artur . " Oleme koos , " ütles Hääl . Kasarm jättis jubeda mulje , sinna jõudsid nad surmväsinuna . Ivaništšev näitas kõigile kätte narid ja ehkki alampolkovnik planeeris veel mingit rivistust , et värskete kursantide nimed ja arv lõpuks ometi kindlaks teha , ei tulnud sellest midagi välja . Ivaništšev pomises midagi vastuhakust ja komandöri käsule mitteallumisest , aga lõpuks lõi temagi käega , nagu enne teda olid teinud teised ohvitserid . Schmidt , Räbovõitra , Artur ja Hääl said nelja peale ühe öökapi . Räbovõitra torkas sinna oma kodusussid . " Kasarmus on hea sussidega käia . Näiteks lenkomnatas või mujal , " seletas ta põhjuse , miks ta oli sussid kaasa võtnud . " Selles idioodis on aeg-ajalt midagi sümpaatset , ehkki ta haiseb , " lausus Hääl . Hääl pani öökappi türgi keele õpiku , grammatika ja türgi-inglise sõnaraamatu . " Ma otsustasin , et ma ei hakka enne vene keelt õppima , kui türgi keel on selge , " ütles Hääl . " Keeled tuleb omandada ükshaaval , ja igatahes läheb mul türgi keelt rohkem vaja kui seda raudteemurret . " Seejärel visati pikali , et kahekordset raudaset proovida . Keegi karjus : " <arv>. juuli – putsi ! " Teised kordasid kooris järel ning igaõhtune traditsioon oligi sündinud . Kust ja kuidas , see jäi Arturile arusaamatuks . Aga paistis , et roppusega päevaga jumalagajätmine meeldis ka ohvitseridele . Paljud uinusid kohe . Arturil ei tulnud und , tema rähkles nari teisel korrusel . Ta polnud nii kõval asemel varem maganudki . Padi oli väike ja kare , kriipis põske . Väherdada ka ei saanud , raudnari naksus ja krigises . Arturi all magas Hääl , paremal kõrval Schmidt ja Räbovõitra . Nad olid otsustanud kokku jääda , et üksteist toetada . Õigupoolest mingit üheskoos langetatud otsust polnudki , kokkujäämine oli loomulik ja iseeneslik , nagu poleks teisiti käituda saanudki . " Sa oled üleval ? " sosistas alt Hääl . " Jah , " vastas Artur . " Oleme sõjaväes , " jätkas Hääl . " Oleme , " oli Artur nõus . " Näis , mis saab , " ütles Hääl . " Näis , " vastas Artur . " Ei tulegi meelde , mis kõik viimase kolme-nelja päeva ajal on juhtunud , " ütles Hääl . " Kõigepealt olime Tartus . Aga see oli väga ammu , " arvas Artur . " Kunagi sada aastat tagasi , " ütles Hääl . " Öörahu ajal ei tohi rääkida , " keelas Räbovõitra , ehkki terve suur kasarmu oli sosinaid ja jutte täis . " Sa ei pea ju pugema , kui ükski ohvitser ei näe , " suskas Artur , ehkki teadis , et Räbovõitra on ohvitseridele truu ka ohvitseride seljataga . Räbovõitra ise pomises vandetõotust : " Ja , graždanin Sovetskogo Sajuza ... " On ikka kohusetundlik ! Kuidas saab inimene elada nii , et tal ei ole asjasse mingit suhtumist , teeb , mis kästakse ? Aga Räbovõitra pomises üksinda , ta ei rääkinud kellegagi , nõnda ei rikkunud ka ustaavi . Oja ja Ivanov magasid vasakul kõrval , aga nende asjad olid juba teises öökapis . Sealtpoolt kuuldus võimast sportlasenorskamist . Huvitav , kas norsata on kah keelatud , eriti kui see on tunduvalt kärarikkam kui vaikne sosistamine ? Artur kartis , et ei saa hakkama , et ta ei suuda igal hommikul voodit üles teha . Alati , kui ta oli kuskil pioneeri- või spordilaagris olnud , oli sellepärast suur jama , kasvatajad , laagriülemad ja laagrikaaslased mõnitasid teda , et noh , kas on vaja ema kohale kutsuda . Ema tegigi tal kodus voodit , sellega ema teda terroriseeriski . Mõnikord oli ta leidnud laagrikaaslase , kes kommide või rubla eest oli hommikuti ta aseme korrastanud , aga keda oli leida siin ? Schmidt ja Hääl olid nii head sõbrad , et neile ei sobinudki niisugust ettepanekut teha , sest kuidas sa palkad sõbra tentsikuks ? Ja ega nad ei hakkaks kah , irvitaksid pisut ja siis saadaksid pikalt . Oja või Ivanov ? Neilt võib üle kaela saada , kui lähed neile seesugust teenistust pakkuma . Aga Räbovõitra ? Tema sobiks küll , ehk poleks tal ka midagi selle vastu , tema teeks rahulikult igal hommikul teiste nähes Arturi voodit , peaks lolliks neid , kes niisugusest ärist loobusid , ja veel lollimaks Arturit , kes ilmaasjata raha tuulde loobib . Aga häda oli selles , et Arturil polnud kuigi palju raha kaasas . Võibolla oleks Räbovõitra nõus tema voodit korda tegema võlgu ? Nõnda , et Artur sügisel Tartus maksaks ? Uhke tunne oleks küll , kui vzvoodiülem oleks sinu asemesättija , mõtles Artur . Artur mõtles vojennajale ja poistele . Tartus kulges ta elu kohviku ja seminarka raamatukogu vahel , kõige närusem päev oli reede , mil tuli Riiamäele kafedrasse minna . Seal tekkisid inimeste vahel hoopis teised suhted , esiplaanile tõusid hoopis teised inimesed . Kohvikus , õllesaalis ja raamatukogus ei pandud mõnda meest tähelegi , kes aga kafedras oli suur boss , kärkis ja paukus kaastudengite peale . Kafedrast eemal , tsiviilkeskkonnas , oli jälle vagur hiireke . Kafedra muutis inimese iseloomu , ainult tugev isiksus Schmidt oli igal pool üks- ja seesama . Hääl oli aus poiss , temal arendas , kafedra välja protestivaimu , mida muidu polnud üldsegi tunda . Ka Räbovõitra polnud tavaliselt nii suur tallalakkuja nagu kafedras . Aga Ivanov paistis olema pullimees igal pool . Artur oli Ivanovi peale pisut solvunud . Kui vähe tähelepanu Ivanov talle pööras ! Suures seltskonnas silma paista oli Ivanovile märksa olulisem kui Arturiga mõni sõna juttu rääkida . Ja Artur manitses ennast : ära mine teisele oma sõprust pakkuma , teine põrkub kohe tagasi , ehk peab sind veel pederastiks ja kuulutab sellest seljataga . Ja vojennaja oli vastik , oh , kui vastik ja piinav ! Tavaline sõjaväeskäimine oleks ilmselt talutavam , sest seal lööd enda järel ukse kinni , ja kogu lugu . Normaalne tsiviilelu ja vabadus ei peibuta sind , sa oled nende kasutamise enda jaoks kaheks-kolmeks aastaks edasi lükanud , sa harjutad end teadlikult totruste , sadismi ja idiootsustega . Aga käia igal reedel kafedras ! Elada kuus päeva nädalas harjumuspärast tudengielu ning ühel päeval sukelduda võõrkeelsesse absurdsusesse ja nürimeelsusesse . Arturil kippus oksemaik kurku juba siis , kui ta reedel hommikupimedas Riiamäest üles astus . Mida lähemale ta kafedrale jõudis , seda vastumeelsemaks läks . Ja ega ta ei käinudki seal kuigi tihti . Arstiteaduskonna tudengid muretsesid õllekas mõne kannu eest tõendeid , mis vabastuse andsid , ise võis välja mõelda kõikvõimalikke põhjusi , miks tulla ei saa . Ühel reede hommikul ilmus Artur küll kohale , pöördus aga kohe Kalesnikovi poole , et näete , toodi puid ja briketti , kuidas sa jätad need terveks päevaks kõnniteele vedelema . Kalesnikov noogutas osavõtlikult , ta oli mõistlik mees ning Artur võis jälle terve päeva õllesaalis istuda . Kord näitas Artur Kalesnikovile eestikeelset jalgrattaluba , Kalesnikov ütles selle peale , et eks te siis minge , kui peate , käsk on vanem kui meie . Artur ei teadnud , mis asjaks Kalesnikov tema isa jalgrattaluba oli pidanud . Puudujatepäevikut pidas vzvoodikomandör Räbovõitra . Artur kirjutas puudutud päeva lahtrisse Tartu SK , tal endal ei olnud aimu , mida see tähendab , ning ta ei teadnud , mis teised selle kohta arvasid . Tartu Sõjakomissariaat ? Tartu Spordiklubi ? Suusakateeder ? Võimalusi oli kümneid , ja vabandava põhjusena SK-d igatahes aktsepteeriti . Isegi Räbovõitra ei saanud aru , tema lihtsalt ei suutnud uskuda , et keegi julgeb nii häbematult ohvitseridele valetada . Kafedra tõstis esile hoopis teistsugused liidridki , sõnakuulelikumad ja nürimeelsemad . Kes oleks tsiviilelus andnud mingi ürituse juhtimise Räbovõitrale ? Mitte keegi . Aga kafedras oli Räbovõitra suur nina . Ja mis kõige imelikum – tal ei olnud seal ainult ametlikud suhted , nagu need vzvoodikomandöril ja ohvitseril paratamatult pidid olema . Ta koguni sõbrunes nendega ! Käis Hiinalinnas neil külas , võttis nendega viina , pärast rääkis , kuidas ja kus Užin , Kalesnikv ja veel mõni elab . Artur poleks endale külla lasknud ei Räbovõitrat ega ühtegi ohvitseri . Räbovõitra oli üldse üks veider sell . Ta oli otsaeest juba juustest paljas , ta oli teistest paarteist aastat vanem , juba kolmekümneneljane . Ta oli muidugi täielik tobu , aga kummati polnud ta vähemalt hinnete järgi Häälest kehvem õppija , mõlemad said Marxi-nimelist stipendiumi . Aga nende õppimisviisid erinesid teineteisest totaalselt . Kui Hääl teadis kõike nagu iseenesest , siis Räbovõitra süsteem oli supertuupurlik . Mees istus oma kiilaneva peaga seminarkaraamatukogu esimeses pingis , luges seal alul peatüki mitu korda läbi , seejärel kirjutas peast selle ümber . Siis võrdles seda , mis oli õpikus ja paberil . Kui sisse oli lipsanud viga , siis luges ta uuesti peatüki paar korda läbi ning kirjutas jälle mälu järgi paberile . See meetod kulutas palju paberit , ent tõi kõrge stipi näol rahagi sisse . Seminarka prügikastid olidki täitunud peamiselt Räbovõitra kirtseldustest . Käekiri oli tal lapselikult suur ja kandiline , paberit käis ta näppamas dekanaadis ja komsomolikomitees . Ometi oli sellest kasu , Räbovõitral olid kõik puhta viied . Tema usinust ja püsivust oli märgatud , ta töötas veel NLKP ajaloo kateedris ja saatis igal kuul koju Saaremaale emale pisut raha . Teised tudengid lõid Tartus laiaks vanemate saadetud raha ! NLKP ajaloo kateedrisse oli Räbovõitra vormistatud kui veerand kohaga assistent , tema töö sisuks oli kateedriülema publikatsioonidesse vajalike Brežnevi ja Lenini tsitaatide otsimine . Kateedriülemal oli häguselt meeles , et Brežnev ja Lenin on kuskil umbes niimoodi kirjutanud , Räbovõitra kohus oli see koht üles otsida ja täpne tsitaat välja kirjutada . Räbovõitral oli kange himu astuda parteisse , ta ajas neid asju Schmidti kaudu . " Kuule , ma saan varsti kolmkümmend viis , langen komsomolist välja , kaotan igasuguse parteilisuse , mulle ei anta enam dopuskeid . Ma ei tohi enam NLKP ajaloo kateedri raamatukogusse sissegi astuda . Häbi kah . Teised kõik on parteilased , mina pole varsti enam komsomolgi , saa aru ! " oli põhjendanud ja mangunud Räbovõitra . " Ütle ausalt , miks sa parteisse kipud ? " oli uurinud Schmidt . " Ausalt või ? Kui tahad päris ausalt , siis – selleks , et igamees mulle varba peale ei kuseks , " oli Räbovõitra aus olnud . " Aga veendumused ? Aga kommunistlik maailmavaade ? Minu arvates sul niisuguseid asju ei ole , " oli vastanud Schmidt . " ON küll ! " vaidles Räbovõitra . " Kommunist on alati lihtrahva poolt , aga sina poed ülemustele , " õrritas Schmidt . " Mina olen teiste kommunistide poolt ! " selgitas Räbovõitra . " Parteisse ei astuta , parteisse kutsutakse , " oli Schmidt lõpetanud otsustavalt Räbovõitra püüdlemised . Räbovõitra oli vallaslaps , ta passi ja sõjaväepiletisse oli isanime asemel kirjutatud ta ema nimi , tema oli Jaan Elleni poeg Räbovõitra , mida ta ise kangesti häbenes ja mille pärast teised teda kangesti nokkisid . Kui Schmidt liikus seltskonnas nagu iluuisutaja poognaid võttes , siis Räbovõitra koperdas nagu lehm libedal jääl . Nende kursusel vist polnudki tüdrukut , kellele Räbovõitra ei oleks abieluettepanekut teinud . Hääle pruut , nende kursuse kauneim ja populaarseim neiu , rjadavaja Anne Toomepuu oli selle õnne osaliseks saanud juba kolm korda . Harilikult käis see nii . Räbovõitra läks Tähe tänava kluppi tantsima , valis paraja kandidaadi välja , kontrollis , ega tollel abielusõrmust sõrmes ei ole , ning sosistas siis paari õõtsumisminuti järel tüdrukule kõrva : " Ega mina niisama ei taha , mina võtan kohe naiseks . " Neiu vaatas siis Räbovõitrale jahmunult näkku , taipas lõpuks , millest jutt käib , ning plagas minema , jättes Räbovõitra üksi keset tantsupõrandat . Ja Räbovõitra läks Leningradi maantee intrisse nutma , tihkus patja seni , kuniks toakaaslased koju tulid . Siiski oli ta aus poiss , pidi Artur tunnistama , ta andis isegi raha võlgu , mida ülikoolis naljalt ei tehtud . Kord astuski Artur Räbovõitra ühikatuppa õlleraha laenama , sest parajasti käis kuskil kõrvaltoas pidu ning raha ja õlu olid otsas . " Siin sa siis oled ! Sinu konjak ootab sind siin juba kolm nädalat , " ütles Räbovõitra pärast seda , kui Artur oli sisse astunud . Mis konjak , miks ta just teda ootab ? oli Artur üllatusest rabatud . Selgus , et Artur ja Räbovõitra olid konjaki peale kihla vedanud , kas mingi pisiasi on nii või naa , Räbovõitra oli entsüklopeediast järele kontrollinud , Arturil oli õigus olnud , Räbovõitra oli kaotajana konjaki ostnud , millele Artur polnud suvatsenud järele tulla . Konjaki peale veeti kihla vasakule ja paremale , kõigil oli kihlvedu paari minuti pärast ununenud , aga näe , Räbovõitra oli hoopis teisest puust mees . Tol õhtul jõid nad õlle asemel konjakit , millega seltskond oli väga rahul . Räbovõitra mängis neile bajaani , mille poiss oli punalipulises mereväes selgeks õppinud . Ja Räbovõitra luuletas , tema luuletusi avaldas ülikoolileht . Hääl pidas Räbovõitra luuletusi õudseteks , aga Arturile mõned neist päris meeldisid . Schmidt oli ka veidi imelik , tema kandis lipsu ja ülikonda , kui tudengi kohustuslik vorm Tartus oli džiinid , ja mida koledamad ja lõhkisemad , seda parem . Schmidt ei olnud vallaslaps nagu Räbovõitra , Schmidti ema ja isa olid olnud Eesti ajal põrandaalused revolutsionäärid , kes olid kaua kinni istunud . Artur elas Schmidti ema esimese mehe nimelises tänavas , too oli ka revolutsionäär ja vang olnud . Küllap varsti tulevad ka Schmidti ema ja isa nimelised tänavad , kui neid enam ei ole , ning kui enam ka Schmidti ei ole , siis tuleb Schmidti-nimeline tänav . Võibolla mahalaskmishirmust , võibolla muust , aga Schmidt ei lasknud kellelgi lauset lõpetada , muudkui irvitas ja rääkis vahele . Aga kui tema suu lahti tegi , jäid kõik vait ja kuulasid hoolega . Artur oli aeglase rääkimisega , teda häiris välkreageerija Schmidti komme teiste juttu katkestada kõige rohkem . Schmidt oli poliitik , mängumees , tema ümber hõljus salapärane aura , mis kütkestas nii noormehi kui neide . Kindlasti oli ta Ajaloo-Keeleteaduskonna kuulsaim tudeng . Usutavasti ei olnud tal ainukestki sõpra , aga tema ligiduses parvles alati trobikond edevaid , andekaid ja mõjuvõimsaid noormehi , kelle eneseteostust ta kuidagi turgutada oskas ning kellele ta jagas hüvesid , milliseid ülikooli komsomolisekretäril ei olnudki nii vähe . Schmidt nihutas enda asemel alati esimese sekretäri positsioonile kellegi teise , kes pidi aga Schmidti sõna kuulama . Kui tuli pahandusi – aga neid tuli ühtepuhku , sest parteitšinovnikud ei sallinud ülikooli komsomolikomiteed silmaotsaski – , sai vastu kaela esimene sekretär , Schmidti ankeet ja arvestuskaart jäid puhtaks . Kõik ütlesid , et Schmidt paneb teiste päid pakule , eriti nende omi , kellega lähedalt läbi käib . Ent Schmidt oskas teise mehe karistuse mahendada peaaegu olematuks , nõnda et tol jäi igal juhul pea otsa . Schmidt nõudis endale truudust ja vastutasuks pakkus ta tulevikus ministripõlve ja muidu viisakat elu . Juba ülikooli ajal saadi Schmidti kaudu Poolasse ja Ungarisse ehitusmalevasse , temalt jõudis seltskonnani ülisalastatud ühiskonnas kõrgelt hinnatud informatsioon , millist ainult tema jagada sai . Ikka ja jälle kuuldus tudengkonnas : " Seda ütles Schmidt ise ! " ning see oli argument , mille vastu enam suurt ei vaieldud . Schmidti kõrge autoriteet oli toonud talle ka kadedaid vaenlasi , aga need olid siiski vähemuses ja pidid oma viha varjama , ootama Schmidti troonilt kukutamiseks paremaid aegu . Aga Schmidt oli kaval , ta ei lasknudki neil aegadel tulla . Arturile oli Schmidt ühel päeval rääkinud , et kaheksa ENSV ministrit on venelased , kellel on ka vene naine ja kelle lapsed õpivad vene koolis , üheksal eestlasest ministril on vene naine ja neist kuue lapsed õpivad vene koolis ning nende kodune keelgi on vene keel ja ainult kolm ENSV ministrit on eestlased , kes on ka eestlasega abielus , ning neist kahe lapsed õpivad eesti koolis , ühel polegi lapsi . Ja iseenesest mõistetavalt kuulus nende kolme hulka Schmidti isa . Artur oli seda juttu igal pool edasi rääkinud ning ta oli tundnud , kuidas temast viivuks lugu peeti , sest ta valdas harukordset informatsiooni . Schmidtil oli aga niisugust statistikat varrukast puistata , ehkki ta seda igaühele kuulutama ei läinud . Artur ei saanud Schmidtist aru . Tal oli korraga nii dissidendi kui riigitruu inimese kuulsus . Leninlikku arvestust Arturilt ja Häälelt vastu võttes oli Schmidt neid hullul kombel pinninud . Nad olid arvestuse kohustuselahtrisse kirjutanud formaalse " Kavatsen paremini õppida " , ja arvanud , et sellest piisab . " Kuidas saab sinust paremini õppida ? " oli küsinud Schmidt Häälelt . " Ausalt öeldes oskan ma veel võrdlemisi kehvalt türgi keelt . Pean seda kõvasti juurde õppima . Lenin ka oli türklastega suur sõber , mäletad küll , kuidas ta Atatürgile lahmaka maad kinkis , " oli põhjendanud Hääl . Ajalugu polnud tarvis Schmidtile seletada , seda teadis ta ise . " Ja sina , kolmemees ? Miks sina paremini ei õpi , kuigi oled võtnud leninliku arvestuse sooritamise kohustuseks oma õppeedukuse tõstmise ? " oli Schmidt rünnanud komsomolikomitees Arturit . " Ma ei ole kirjutanud , et tahan tõsta oma õppeedukust . Kirjutasin , et kavatsen paremini õppida . Ja seda olen ma teinud . Olen kahel viimasel aastal peatähelepanu pööranud vojennajale . Seal on mul neljad-viied . See on muu jaksu ära võtnud , " oli Artur ajanud pada . " Olgu , " oli Schmidt alustanud meeleolude peilimist . " Oletame , et te olete ühiselamus ja seal käib õllepidu ... " " Me oleme tartlased , me ei ela ühikas , " oli vaielnud Artur . " Aga õllepidudel käite seal ikka . Oletame , et keegi hakkab seal laulma " Aitsihh-aitsahh , oi velled , me metsavennad , eestlased ... " või kuidas see rumal joru käiski . Mida teie siis teete ? " oli Schmidt olnud väga range ja printsipiaalne . " Mis laul see niisugune on ? Ma ei teagi sellist , " oli Artur pada edasi ajanud . " Mis ma teen ? Kaasa laulan , Schmidt ! Olen koos sinuga seda laulu õlle taga laulnud , " oli Hääl vastanud otse . " Informeerima peab ! " oli nõudnud Schmidt . Artur ja Hääl olid ehmatanud . Kas tõesti peab informeerima julgeolekut ? Sellist soovitust poleks nad Schmidti suust uskunud . " Mida sa silmas pead ? " oli Hääl tõmbunud tõsiseks . " Peab komsomolikomiteed informeerima , et meie lauljaid kaitsta saaksime . Nagunii saab julgeolek teada , sest niikuinii on lauljate hulgas nuhk , kes vahest seda laulu alustaski , " oli Schmidt olnud resoluutne . Ja Artur ja Hääl ei olnud saanudki märget leninliku arvestuse sooritamise kohta . Oli lähenemas <arv>. aprill <arv> , Lenini <arv>. sünniaastapäev . Tekkis oht , et Artur ja Hääl visatakse alul komsomolist ja hiljem loogiliselt ülikoolist välja . Päev enne kella kukkumist oli Schmidt nad ise üles otsinud , esitanud oma tingimuse : " Kui parteisse astute , siis saate arvestuse . Näed , blankett on siin , täitke kohe avaldus ära . " " Miks me peaksime parteisse astuma ? " oli torisenud Artur . " Ma kardan , et ma pole veel piisavalt küps selleks , et hakata bolševikuks . Ma tahan veel karastuda . " " Just teiesuguseid on seal väga vaja . Paneme koos neile vanadele mölakatele ära ! " oli selgitanud Schmidt . Ärapanemine tähendas võimu Schmidti kätte andmist , mis polnudki kõige halvem võimalus . Loomulikult olid Artur ja Hääl keeldunud , parteisseastumine oli nende meelest reetmine . " Aga kuidas sa siis komsomolis oled ? " oli Schmidt küsinud ja Artur oli õlgu kehitanud . " Järelikult poolreetur sa juba oled , " oli Schmidt edasi keelitanud , aga Arturit ta õnge ei püüdnud . " Varsti visatakse välja , sest meil on leninlik arvestus sooritamata , siis saame jälle ausateks inimesteks , " oli öelnud Hääl . " Ja sina ! Mis ajaloolane sust saab , kui sa parteisse ei astu . Sind ei lasta aspirantuurigi , " oli Schmidt Hääle käsile võtnud . " Sa ei saa ei kandidaati ega doktoritki kaitsta , kui sa parteis ei ole , pea meeles ! " " Mul pole seda vajagi . Uurin vaikselt oma Türgi teemat , saan ilma aspirantuurita ja tiitliteta hakkama . Õigust raamatukogus käia ei saa minult keegi ära võtta , ehkki ma bolševik pole . Või saab ? " oli Hääl läinud teravaks . Seejärel oli öelnud Schmidt , et tegelikult andis ta neile kohe leninliku arvestuse , muidu poleks neid enam ammu ülikooli nimekirjas . Veel hullemini oli Schmidt aga nöökinud Hääle pruuti Anne Toomepuud . Anne oli kohustuselahtrisse kirjutanud , et kavatseb Lenini <arv>. juubeliks õppida leninlikult tagurpidi uisutama . Oli ju teada , et Leningi oli tubli uisutaja . Leninlikku arvestust komsomolibüroos sooritades oli ta vabandanud , et juhtus soe talv , jääd ei tulnud , liuvälju ei tehtud ning seetõttu jäi tal võetud kohustus täitmata . " Kui täitmata , siis komsomolist välja , " oli ähvardanud Schmidt , kes Anne suhtes sugugi ükskõikne polnud . Komsomolist väljaviskamine tähendas automaatselt ülikoolistki eemaldamist . " Aga milles mina süüdi olen ? Meil ei ole ju kunstlikku jääd nagu välismaal , " oli kaitsnud end Anne . " Võibolla komsomol komandeerib mind välismaale , et ma saaksin täita leninlikuks arvestuseks võetud kohustuse ? " " Kui Hääl parteisse astub , saad sina arvestuse , " oli kaubelnud Schmidt . " On teil aga imelikud tingimused , " oli imestanud Anne . " Ja sina võid ka astuda , kui just tahad , " oli Schmidt olnud suuremeelne . " Juba sellepärast ei astu , et seal valitsevad – nagu ma kuulen – mingid patriarhaalsed hoiakud , " oli vastanud Anne ning Schmidt oli vastupanu märgates kergelt loobunud oma tingimusest ning Annegi oli lõppude lõpuks sooritanud leninliku arvestuse , ehkki talv oli olnud jäätu . " Pidas ennast kavalaks , tahtis selle nipiga Annet parteisse meelitada , et temaga seal mehkeldama hakata , " oli kommenteerinud Hääl . " Imelik , et ta meid kogu aeg parteisse veab ? " oli öelnud Artur . " Niisugune on kurjategijate komme . Kui nad on ise varastanud , siis tahavad nad , et teised inimesed kah varastaksid . Kurjategijad ei salli ausaid tõekspidamisi ja moraalseid veendumusi , " oli seletanud Hääl . " Aga Schmidt ütleb , et ta tahab meile head , " oli lõpetanud Artur . Artur mõtles tihti , millel rajaneb Schmidti kadestamisväärselt kõrge autoriteet ja populaarsus tudengkonnas ? Ilmselt inimeste psühholoogia põhjalikul tundmisel , selle abil võis ta igaüht manipuleerida . Schmidt nagu aimas igaühe omakasupüüdlikke salamotiive , ta korjas enese ümber patuga inimesi , kelle patt tegi neid kuulekaks ja truuks Schmidtile . Oma ümbruskonnalt ei vajanud Schmidt ei teadmisi ega organiseerimisoskusi , kõike seda jätkus tal endal piisavalt . Schmidt vajas ainult lojaalsust enese ümber ning lojaalsetele poistele tasus ta heldelt . Kummati oli Schmidt üks väheseid komsomolitegelasi , kes ise ei hoolinud omakasust . " Tead , kus kafedra tegelased käisid . Nemad tegid endale Lenini <arv>. aastapäevaks ekskursiooni mööda Lenini paiku . Ja kas arvad , et nad olid Leningradis , Moskvas ja Šušenskojes ? Tutkit ! Nad käisid Zakopanes , Tamperes , Zürichis , Pariisis ja Londonis . Kõik ülikooli kulul , kogu kambaga – <arv> inimest , " hiilgas jälle oma informeeritusega Schmidt . " Kust sina neid asju tead ? " kahtlustas Artur . " Neil oli komsomoli soovitust vaja . Ja mina kirjutasin selle neile , " tunnistas Schmidt . " Ja mis tingimusel ? " uuris Artur edasi . " Et nad sind kaasa võtaksid , eks ole ? " Schmidt ei olnud väga suur valetaja , kui olukord vähegi lubas , siis püüdis ta tõtt rääkida . " Noh , enam-vähem , " tunnistas Schmidt . " Tahad nendega koos tulevasi dessandi kohti välja valida ? " küsis Hääl . " Mind jäeti viimasel hetkel maha . Minu asemel sõitis Ivaništševi baaba , " irvitas Schmidt . Kõige rohkem meeldis Schmidtile teadusliku kommunismi õppejõududega vaielda teemal , mida Lenin ja Marx tegelikult kirjutasid ja mõtlesid . Keegi ei saanud aru , kas ta teeb pulli või võtab asju tõsiselt . Aga õppejõud kartsid teda , sest poiss oli neis küsimusis õppejõududest targem . " Tema trügib võimule spordi pärast . Ta on juba vere poolest mängur , " otsustas Artur . " Mis kuradi mängur ? Punaste võsu sihuke , " kirus Hääl . Toomas Hääl oli lihtsalt Arturi sõber , kes rääkis Arturist seljatagagi hästi . Tegelikult oli ülikool üks suur kuulujuttude levitamise plats , kus ikka püüti konkurenti haavata pahatahtliku kõlaka lendulaskmisega . Arturile läks see valusalt hinge , kui teda kas nuhiks või pederastiks peeti , ehkki ta ei teadnudki poissi , kelle kohta seda ei räägitud . Ka Artur oli ise teiste kohta alusetut laimu edasi rääkinud , oli seega aidanud hirmuõhkkonda üles kütta , oli aidanud levitada KGB-le vajalikku müüti KGB kõikvõimsusest ja kõikjaleulatavusest . Ja kui Artur siis Annelt kuulis , et Hääl peab teda endast andekamaks ajaloolaseks , kuulus ta poolehoid Häälele täie südamega . Nad olid Häälega esimesest klassist koos õppinud , neil oli ühine hobi – nad mõlemad pidasid maailma suurimate linnade edetabelit . Neid võis kuulda omavahel ajamas veidrat juttu : " Ma kardan , et São Paulo läheb Riost mööda . Paulo on viimase viie kuuga kasvanud <arv> <arv> tuhande elaniku võrra , Rio ainult <arv> <arv> , " kurtis Artur . " Nad on veel nii lollid , et pidurdavad Rio arengut , viivad pealinna kuhugi päradžunglisse , " hindas Hääl Brasiilia võimude tegevust . Nemad mõlemad olid Rio de Janeiro poolt . " Rio on ikka maailma kauneim linn , São pole muud kui üks tööstuslinn , kus kolmekümnekorruseliste majade õuele ehitatakse neljakümnekorruselisi maju , " halvustas Hääl maailma kõige kiiremini kasvavat asumit . Kui aga Schmidt tuli lihtsameelselt küsima , kas New York on endiselt maailma suurim linn , said nad tükk aega naerda . " Mida sa selle all mõtled : maailma suurim linn ? " olid nad täpsustanud peaaegu ühest suust . Kuidas seletada komsomolitegelasele , mis on päris linn oma munitsipaalpiirides , mis on linn koos eeslinnadega ja mis on linnastu ning et aglomeratsioon ei ole ainult geoloogiline termin , vaid ka urbanisatsiooniline ? " Ma mõtlen seda , kus kõige rohkem inimesi elab , " oli vastanud Schmidt . " Eks loe rohkem Leninit ja Marxi , siis saad teada , " oli soovitanud Hääl . " Poisid , ma mõtlen tõsiselt , " oli öelnud Schmidt . " Siis on kõige suurem BosWash , järgnevad SanSan ja Detroidiga kokku kasvanud Chicago , " uhkustas Artur . " Mis need SanSan ja BosWash on ? " ei lasknud Schmidt Arturil lauset lõpetada . " Mis ma ütlesin , et sa ei tea . BosWashis elab <arv> miljonit inimest ja sina ei tea , kus see asub ! Ja kui BosWash Chicagoga kokku kasvab , siis elab seal <arv> miljonit inimest . Euroopa suurim linnastu on Ruhrstadt , seal elab <arv> miljonit ja ega sa seda ka ei tea , eks ole ? " ülbitses Artur . " Ah , sa mõtled BosWashi all Bostoni ja Washingtoni ning nende vahele jäävat New Yorki , " oli Schmidti vahe mõistus kiire tabama ja Artur oli pisut löödud . Kui nad ülikooli kohvikus Anne lauas olles vaidlema läksid , oskas Anne väga lõbusalt öelda : " Poisid , maailma suurim linn pole üldse huvitav . Aga mis on maailma suuruselt <arv>. linn ? " " Ilma eeslinnadeta Simla Indias <arv> <arv> <arv> elanikuga <arv>. jaanuaril <arv> , koos eeslinnadega Ibaden Nigeerias <arv> <arv> <arv> elanikuga <arv>. jaanuaril <arv> , " oli Hääl kähku vastanud . Arturil olid teised andmed ning vaidlus puhkes uue hooga . Kumbki ei tahtnud alla anda , eriti Anne juuresolekul . Pikapeale hakkas Annelegi asi selgeks saama , nii mõnigi kord pidid nad tüdrukule õiguse jätma , kuigi see neile üldse ei meeldinud . " Näe , tema on hakanud kah . Ahvid meid järele , " oli Artur öelnud , kui Annel esimese sadakonna linna elanike arv oli meelde jäänud . " Las ta proovib , " oli Hääl olnud leplik . Muidu olid Artur ja Hääl täielikud vastandid . Hääle isa oli väliskirjanduse professor , tema vanem vend filosoofiadotsent , Hääle õde oli abiellunud juudiga ja Ameerikasse sõitnud . Arturil polnudki isa , vendi ega õdesid . Hääl arutas oma emaga isegi seksuaalprobleeme , ema andis talle nõu , kuidas tüdrukutega käituda . Anne ja Hääle ema olid Arturile linnas vastu tulnud ning nad olid omavahel meeldivalt vestelnud , naer huulil . See oli tase , kuhu Artur ei saanud kunagi jõuda . Artur häbenes ja vihkas oma ema . Hääl elas Tähtveres , Artur Supilinnas . Hääl oli vaikne naerataja , Artur suur lobiseja . Hääl oskas ise oma voodit teha , Arturi jaoks oli see ületamatu raskus . Hääl julges alati öelda , mida ta mõtles , Artur püüdis aga Schmidti eeskujul paindlik olla . Äkki kuulis Artur raadioraginat ja eetrisegajaid , katkendlikult kostis tudengite poliitilise kasvataja Anatoli Maksimovitš Goldbergi tuttav , kähisev hääl . Selgus , et Schmidtki polnud veel uinunud , suur komsomolitegelane kuulas imperialistliku diversioonikeskuse BBC venekeelset saadet ! Ja mine sa talle seda nina peale viskama – kohe vastab ta , et õõnestajate vastu võitlemiseks peab ta tundma õõnestajate seisukohta . Teises seltskonnas kuulutab jälle , et Anatoli Maksimovitš on perfektseim kommentaator maailmas . Ja tegelikult ei saagi kunagi teada , missugused on Schmidti tõelised veendumused . Artur teritas kõrva , sai teada , et Tšehhis oli likvideeritud viimane vastupanu , Dubček hakanud korralikuks suursaadikuks Ankaras , ainult Poola streigid andsid veel lootust , et ehk saab Moskva kuskil vastu nina . Viimaks Artur uinus . Unes nägi Artur , kuidas nad Annega paaris iluuisutamist tegid , kuidas hoogsalt poognaid võtsid , hüppasid ja keerutasid , kuidas Artur Anne pea kohale sirgetele kätele tõstis ning kuidas tehisjääga uisustaadioni tribüünidel ainukesed pealtvaatajad Hääl ja Schmidt selle peale maruliselt plaksutasid . Artur aga hüppas Annet kandes õhku , nad lendasid staadionilt välja , nad liuglesid üle majade ja üle merede , nad maandusid otse Emajõe äärde Valgeveski käärdu . " Lähme ujuma , " ütles Artur . " Ei saa , nad näevad , " ütles Anne . Nad võtsid kõik riided seljast ning läksid jõkke , kus hakkasid kallistama ja suudlema . Vee all ujus ligi Räbovõitra , kes pinnale tõusmata mangus . " Anne , hoia end mulle ! " Kui nad veest välja tulid , astus neile vastu Schmidt , kes teatas , et nad on parteisse võetud . " Lase ikka riided selga panna , siis tule juttu ajama , " vastas Anne . Artur ärkas ägedast raputamisest , ta äratajaks oli Hääl . " Oled sina ikka kõva magamisega ! " imestas sõber . " Nägid vist ilusaid unenägusid , ah ? " Ülakeha paljas , khakivärvi kalifeepüksid ja vaalarasvased kirsavoid jalas , jooksis Artur lipuplatsile võimlema . " Metsa äärde , joostes marss ! " karjus pohmellist tõmblevate meelekohtadega Užin ning saatis rivi võssa . Ja rohkem seda võimlemist ei toimunudki . " Relva võib anda ainult sõdurile , kes on põie tühjaks lasknud , " rääkis Užin , kui paarsada noormeest võsa vahel maad niisutasid . " Muidu võib tekkida neuroos ja sõdur võib relvast oma kaaslasi tulistada . " Artur tundis , kuidas kooris asjaajamised liidavad väeosa tervikuks . Kui kogu Nõukogude armee saaks üheskoos soristada , siis tekiks mitmemiljoniline monoliitne kollektiiv . " Roppused ja tapmised on üks ja seesama värk , " oleks Hääl otsekui lugenud tema mõtteid . " Kes ei ole ropp , see ei saa tappa . Roppused valmistavad meie hinge tapmisteks ette . Ja kõige kollektiivsem on alati kuritegelik kollektiiv , see , mis üldaktsepteeritud moraali koos rikub . " " Lubage pöörduda , seltsimees major , " küsis Ivanov kõnetamiseks luba . " Palun , kursant kes ? " vastas Užin . Ainult Kalesnikov teadis tudengeid nimepidi , teised kafedraohvitserid võisid segi ajada isegi nii väärikad kujud nagu Räbovõitra ja Schmidti . Peab ikka olema haruldane puupea , kui nii värvikas tüüp nagu Ivanov läheb meelest ära ! " Kursant Magnusson on minu nimi , " tutvustas end Ivanov . " Palun , seltsimees Magnusson , " lubas Užin . " Kas sittuda ka tohib ? Mul oleks väga tarvis , seltsimees major , " küsis Ivanov luba . Kõik naersid , keegi ei pannud seda Ivanovile pahaks . " Palun , seltsimees ... kursant , " oli Užin lahke lubama , Arturi õnneks oli ta juba jõudnud unustada , kelle nime all Ivanov parajasti esines . " Kas tualetti ei tohi kasutada ? Ma pole harjunud tuule käes , võib neerupõletiku saada , " ütles Ivanov . " Tualetti kasutatakse sõjaväes väga harvadel juhtudel , seltsimehed , " õpetas Užin sadistliku mõnuga . " Ja sinna lastakse ainult kultuurseid sõdureid . Teie nende hulka veel ei kuulu , seltsimehed kursandid . Tualett hoitakse puhas ülemustele ettenäitamiseks , sest enamik kontrolöre hindab väeosa tegevust selle järgi , kui kangesti või kui vähe väeosa peldik haiseb . Ja pole tarvis , et teie seal lisaksite oma haisu , muust viisakuse pärast rääkimata , seltsimees kursant , " oli Užin labaselt ja küüniliselt avameelne . Ivanov läkski kaugemale võsa vahele . " Kuulame kõik nüüd Ivanovi võimast peeru , " pani Oja ette kõrvu teritada . " Vali peer on ju jalaväelaste perele rõõmuks . " Kuulda polnud siiski midagi , sest Ivanov harjutas rannaliival kolmikhüppesammu . Mindi kurilkasse suitsetama ja Räbovõitra näitas kõigile , kuidas mahorkast pläru keeratakse . Hommikusöögiks oli puder , mida kaitseministri järgi hellitlevalt gretškoks kutsuti . Puder oli juba väljanägemiselt vastik , aga Artur helpis oma plekktaldriku tühjaks . " Sinna sisse on raputatud pulbrit , nõnda et sa enam unes kah naisi ei taha , " ütles Räbovõitra ja Artur võpatas . " See pulber juhib seksuaaltungi meeste vastu , nõnda ei pea soldat käima hüppes , ajab oma asja ära kohapeal ja on teiselegi inimesele head teinud . Nii püsib meie üksus ilusti koos , " rääkis Ivanov , kes püüdis leivasõda alustada , aga sellest ei tulnud midagi välja . Paar leivakuuli Ivanov siiski naaberlaudade poole lendu saatis , aga tagasi ei visatud midagi . Kursandid ei nakatunud Ivanovi pullitamisõhinast , kursandid olid tülpinud . " Liiga rahumeelsed inimesed püssi kandma , " ütles Ivanov . Seejärel kamandas Ivaništšev tudengkonna lipuväljakule . " Joondu , valvel ! Vandetõotust loe ! " röögatas alampolkovnik . Kalesnikov luges teksti paberilt ette ning nemad pidid sõnu järele kordama . Artur muigutas moe pärast huuli , Hääl vaikis kangekaelselt , Ivanov ja Räbovõitra lugesid valjult , Ivanov irvitades , Räbovõitra tõemeeli , silmad kalkvel . Schmidt itsitas niisama , Oja oli kuhugi kadunud . Sel hetkel sõitis kasarmu nurga tagant lipuplatsile must ja läikiv Volga , mis peatus ohvitseride auspaleeri ees , otse lipumasti kõrval , kuhu lilledeta lillepeenrale oli valgeks lubjatud telliskividest laotud SLAVA KPSS . Ohvitserid kangestusid valvelseisu , autost väljus nooruke soldat , kes tõttas teisele poole ust avama . Juhi kõrvalistmelt veeretas end maha tünjas , umbes meeter viiekümnene kindralilampassides punase ninaga isand . " Tervitame teid , seltsimees kindral ! " kaikus kanali ja mere vahel , isegi kõige anarhistlikuma meelega tudengid tervitasid distsiplineeritult kaasa . Miskipärast ei astunud kindral ohvitseride rivi juurde , vaid suundus otsejoones nende poole . " Mis need on ? " näitas kindral näpuga Ivanovi ketside peale , tundus , et ta oli neid juba autos märganud . " Kas te siis ei tea või , seltsimees kindral ? " vastas süütu näoga Ivanov . " Mis asja ! Tean küll ! " karjus kindral . " Teie oletegi see reamees , kes viskas üleeile kasarmuaknast kirsasaapaga daami , nüüd olete te mul käes ! EI julge ühe saapaga rivvi tulla , on ju ? ! " " Eksite , mitmekordselt eksite kahjuks , seltsimees kindral . Esiteks ei ole ma reamees , teiseks viibisin ma üleeile Minski linnas . Kolmandaks ei ole mulle antudki saapaid , millega ma saaksin daame loopida , ning neljandaks pole ma siin näinud ka ainustki daami , keda visata , " loetles Ivanov aeglaselt ja rahulikult , et teised pikemalt naerda saaksid . " Minskis ! Kus kohas ? Mis asja tegite teie üleeile Minskis ? Kuidas te sinna saite ? Lahkusite omavoliliselt väeosa territooriumilt ja tunnistate selle ise üles ? " kisendas kindral . " Kursant Ivanov eksib . Üleeile viibis meie ešelon Riias , mitte Minskis , " täpsustas ähmis Ivaništšev . " Riias ? Aga kuidas te Riiga saite , seltsimees alampolkovnik ? " küsis kindral . Siis seletas Ivaništšev , kes nad on ja mida nad siin teevad . Kindral oli neid pidanud hoopis tankistideks . " Saage aru , seltsimees kindral , noored ei tunne topograafiat , " lõpetas Ivaništšev . " Ahaa , järelikult hoiavad nad saladuses , et ešelon esimest korda Klaipedast mööda pani , " sosistas Schmidt . " Minu nimi on Iivanov , mitte Ivanov , seltsimees kindral . Ma olen Bulgaaria aadlik , saame tuttavaks , " pani seltskondlikult ette Ivanov ja ulatas lahkelt käe . " Aga kus on sinu saapad , ole sa , kurat , kes tahes ? Järelikult ikka viskasid minu naist saapaga , miks sul muidu saapaid jalas ei ole , " oli kindral loogiline ja ei võtnud pakutud kätt vastu . " Andke andeks , seltsimees kindral , aga mis number jalg teil on ? " küsis Ivanov . " Mis puutub see siia ? Kas te tahate sellega öelda , et mina viskasin ? " hüsteeritses kindral . " Puutub ikka küll , seltsimees kindral . Teie jalanumber , ma vaatan , on umbes <arv> , teie jaoks on Nõukogude armees saapaid küll ja küll . Minu jalanumber on <arv> , minu jaoks ei ole , " seletas Ivanov kannatlikult . " Ma olen kolmikhüppaja , kui lubate , sellepärast mu jalg kasvaski nii suureks , et ma saaksin kaugemale hüpata . " " Peab olema . Nõukogude armee ladudes on kõike , ka saapaid . Otsige igalt poolt , otsige Kaliningradist ja Kamtšatkalt , otsige Kesk-Aasiast ja võibolla isegi Saksamaalt , ma olen kuulnud , et seal on suuri numbreid . Teie viga on selles , et teie ei viitsi otsida , " süüdistas kindral . " Ja viiendaks ei lähe mul üldse saapaid vajagi , " püüdis Ivanov niigi pikale veninud juttu lõpetada . " Teil ei lähe vaja saapaid ! Kas teil kopsu läheb vaja ? Kas teil suud ja silmi läheb vaja ? " rõõmustas kindral , et on leidnud lolli , kelle rumalust paljastades saab demonstreerida oma tarkust . " Saapaid ei lähe mulle vaja sellepärast , et ma olen rivist vabastatud , " teatas Ivanov . " Rivist vabastatud ! Maksast vabastatud ! Kopsust vabastatud ! Ei ole ! Rivi on armee aluste alus , kes ei ole rivis , see ei ole armees . Šagoloogia on teaduste teadus , millel püsib terve võitmatu nõukogude sõjakunst ! " kuulutas kindral . " Seltsimees kindral , kursant Ivanovil on kaamelkõnnak , ta on tõepoolest erandkorras rivist vabastatud , " tõttas appi Kalesnikov , kelle jaoks olukord juba väga tõsiseks läks . " Teie , major , rääkige siis , kui teie käest küsitakse . Las sõdur ise seletab , las harjutab oma väljendusoskust kõrgema sõjaväelise ülema ees , " ütles kindral . " Mina seletan hea meelega , kui asja vastu huvi tuntakse . Vaadake , seltsimees kindral . Kogu loomariik jaguneb kaheks alamriigiks – ainuraksed ja hulkraksed . Võtame näiteks hulkraksed . Ma ei hakka siin kõiki hõimkondi üles lugema , sest niikuinii te teate neid , " proovis Ivanov teise intelligentsi . " Muidugi ma tean , " pomises kindral . " Muidugi te teate , et teie , mina , seltsimees Kalesnikov ja näiteks kursant Räbovõitra oleme selgroogsete alamhõimkonnast . Neist kõige kõrgema arengutasemega on imetajad . Need jagunevad ürgimetajaiks , alamimetajaiks ja pärisimetajaiks . Viimaste hulgas on mõhnjalaliste selts ... Uskuge , seltsimes kindral , see kõik on vajalik , et mõista , miks ma olen erandkorras rivist vabastatud . Nende hulka kuuluvad kaamelid ja laamad ning nemad on nii huvitavad loomad , et liikudes tõstavad korraga ette ühe poole jalad , sellepärast , et nende jalad on mõhnadega nagu minulgi . Alul mõlemad paremad jalad , siis mõlemad vasakud . Vaadake , seltsimees kindral , kui teie liigute , siis tõstate te ette vasaku käe ja parema jala . Või vastupidi – vasaku jala ja parema käe . Te teete seda sellepärast , et te pole kaamel ega laama , samuti mitte mõhnjalgne . Aga mina tegelikult olen . Minul on kaamelikõnnak ja mina liigun nagu laama , tõstan ette korraga vasaku käe ja vasaku jala ... " jutustas Ivanov hasartse hooga . " Näidake ette , seltsimees kursant , mis te siin tühja lobisete , " käskis kindral . " Näete nii , näete nii , marsivad kaamelid , laamad ja kaamelikõnnakuga jalaväelane ja kolmikhüppaja meistersportlane Iivanov , " marssis Ivanov lustlikult mõniteist sammu edas- ja tagurpidi . " Aga kuidas marsivad teised hulkraksed ? Kuidas peab marssima sõdur Rjabuškin ja kindralid ? " püüdis kindral Ivanovi üle kavaldada . " Mitte Rjabuškin , vaid Räbovõitra . Tema on hella hingega , tema haavub sügavalt , kui tema nime valesti hääldatakse , " parandas Ivanov . " Vabandan , seltsimees Rjab , " vabandas kindral . " Tavalist kõnnakut ma teile näidata ei saa , sellepärast ma olengi rivist vabastatud , " ei lasknud Ivanov kindralil ennast tillist tõmmata . " Simulant ! Valetab ! Jätta rivvi teie erilise kontrolli all , alampolkovnik Ivanuškin , " kamandas kindral . " Ja seda pean kuulma mina , kes ma armeesse vabatahtlikult tulin ! " õhkas Ivanov . " Kuidas vabatahtlikult ? " tundis kindral huvi . " Näete , seltsimees kindral , siin on tõend . Mul on langetõbi ja palavikku <arv> kraadi . Sama palju kui teie kinganumber . Ma võiksin praegu kodus olla ! Ma võiksin kodus põrandal pikali olla ja vahutada . Aga ma ei ole ! Ma tulin vabatahtlikult kodumaad teenima , ja nüüd ütlete teie , et ma valetan , " osatas Ivanov . Kindral uuris tõendit ja kuulutas : " Kõik vastab tõele . Pildistage teda diviisi lipu all ja saatke koju emale pilt väärikast pojast , " andis kindral Ivaništševile ülesande ja pöördus kohe Ivanovi kõrval seisva Räbovõitra poole . Räbovõitra lihtsalt sulas hardusest , kaua-kaua oli ta pidanud ootama oma elu suurimat šanssi , kindrali isiklikku pöördumist tema poole RÄBOVÕITRA KÜÜRIB PELDIKUT " Teil on nii palju aumärke rinnas , kursant Rjabotškin . Te ei ole neid endale ostnud ? " alustas kindral . " Ei ole ostnud , seltsimees kindralmajor , " vastas Räbovõitra . " Kas siin on siis ka neid , kes on varem teeninud ? " küsis kindral . " Umbes neljandik-viiendik , " vastas Ivaništšev . " Ja kus teie siis teenisite , kursant Rabinovitš ? " küsis kindral . " Teenisin aastatel <arv>–<arv> Kaug-Põhja Punalipulises laevastikus vanemmadrusena . Seal sain ka kõik need autasud , " raporteeris Räbovõitra püüdlikkusest ja uhkusest väriseval häälel . " Kuidas siis juhtus see , et te seal vandetõotust ei andnud ? " tundis kindral huvi . " Kuidas ei andnud ? Ma andsin seal vandetõotuse , seltsimees kindral , " vastas Räbovõitra hämmelduses . " Oli veel väga tuuline ilm ja kõrge lainetus , tuul puhus paberi Põhja-Jäämerre . " " Ja teil jäi see pooleli ? " oletas kindral lootusrikkalt . " Miks ta pidi pooleli jääma , seltsimees kindralmajor ? Mul oli see siis peas ja on ka praegu peas . Tahate kontrollida või ? " ei lasknud Räbovõitra ennast halvustada . " Kas teie ei tea siis , et vandetõotuse kahekordne andmine on kodumaa solvamine ? On sama mis kodumaa reetmine ! Kes annab mitu vandetõotust , see võib neid nagu lits igaühele anda . Näiteks SSile , näiteks bundesveerile , näiteks Luure Keskvalitsusele . Õige vandetõotus antakse ainult üks kord ja kogu eluks ! " möirgas kindral . " Viis toimkonda väljaspool järjekorda kodumaa reetmise eest ! Peldik puhtaks ! " lõpetas kindral ja saatis rivi laiali . " Näed , kuidas kindral vabastas meid vandetõotusest , " rõõmustas Hääl . " Võid nüüd selle oma ainsa vandetõotuse SSile anda , " torkas Schmidt . Räbovõitrale anti aga villkopp ja kloorlubjapang , kindrali jaoks hoitud väeosa peldiku uks keerati lukust lahti ja kursant pandi tööle . " Nüüd saate aru , miks väeosa peldik peab alati puhas olema , " lohutas Räbovõitrat Kalesnikov . " Vähem tööd . " See oli ju natuke nagu kindrali otsuse vastu vaidlemine ja Kalesnikov teenis taas kursantkonnalt plusspunkte . Ainult Räbovõitrale endale ei meeldinud see , et Kalesnikov julges pisut kahelda kindrali otsuse õigsuses . Kõrvalops Räbovõitrale valmistas tigedat rõõmu paljudele . Kõige püüdlikumast vennast sai esimene peldikurookija ! " Mina sinu asemel keelduksin . Esitaksin kindrali peale ametliku kaebuse ülekohtuse karistuse tühistamiseks , " soovitas Schmidt . " Ära alanda ennast ! Saada nad kõik pikalt . Ära hakka rookima , " soovitas Hääl . " Te tahate mulle halba , " tõrjus Räbovõitra . " Igaüks teab , et kindrali vastu ei saa mitte keegi . " " Oi , mul oligi just sitahäda , " trügis peldikusse Ivanov . " Sa küsi endale naistepoolt puhastada , seal on vähem tööd ja sulle ju naised meeldivad . Seal nad püksid jalast ära võtavadki . " " Kurat , siin ei olegi naistepeldikut , sõjaväevärk , " kirus Räbovõitra . Artur vaatas , et Räbovõitra tegi seda tööd tõsiselt , aeglaselt ja mõtlikult , nagu ta kõiki teisigi töid tegi . Nagu ta seminarkas ajalooõpikuid pähe tuupis ning nagu NLKP ajaloo kateedris Brežnevi ja Lenini tsitaate sedeldas . Siin lubjatas ta hoolega niigi lubjatud pissuaarirenni ja tõstis august välja hangunud rooja , millest pistsid pead välja valged tõugud . " Leiva peale määrida oleks see hästi magus ja rammus , " arvas Ivanov . Räbovõitra ei olnud ei solvunud ega kättemaksuhimuline , ei saatnud kindralit kuu peale ega kuhugi lähemale . " Te tunnete seda tööd , te olete seda nagu varemgi teinud . Te võite jäädagi seda tegema , " õelutses major Užin kalgilt , sest Ivaništšev oli pannud ta kontrollima , kuidas täidetakse kindrali otsust . " Kes need laevalaed siis ikka puhtaks pühkis . Loomulikult staršij matros Räbovõitra , " suutis Räbovõitra enda kohta naljagi teha . " Minu vanaisa sai kaamelikõnnakuga vabaks tsaariarmeest , mu isa Eesti armeest ja mina saan kindla peale vabaks tatisest Nõukogude armeest , " kuulutas Ivanov . " Su vanaisa pidi olema ju bulgaarlane , kes türklased puruks lõi , " meenutas Schmidt . " Mul on mitu vanaisa ja ükski neist pole kinni istunud , nagu sinu punased esivanemad , " nõelas Ivanov . " Aga mida su õilis sugupuu arvama peab , kui sinust punalipuline foto koju saadetakse ? Sind ei lasta uksest sisse , " polnud Schmidt suu peale kukkunud . Järgmisel rivistusel käratas Ivaništšev . " Kes on varem teeninud , samm ette " Ette astusid kümmekond poissi paarisajast , Arturi ligidusest Räbovõitra , Salur , Oja , Ivanov ja Schmidt . Ivanovi elulugu Artur ei tundnud , kuigi oli kahtlane , et poiss , kes auastmeid ei tea , on sõjaväes olnud . Aga Schmidt oli Arturiga ühe aastakäigu poiss , käis temaga ühel kursusel ja järelikult ei saanud kuidagi olla varem vene kroonut nuusutanud . " Kuhu sina lähed ? " kutsus Artur . " On kasulikum , pannakse mingiks jupijumalaks . Soovitan sullegi , aga ma ei taha , et kõik kaasa tulevad . Mitme peale saab lake lahjem , " ütles Schmidt . " Tom , lähme kah , saame mingi kergema jobi peale , " pani Artur Häälele ette . " Ei , mitte mingil juhul ei hakka ma valetama , " ütles Hääl ja Artur jäi tema kõrvale . Ivanov astus põhirivvi tagasi . " Ma ei taha punastega koos olla . Siin saab rohkem pulli , " ütles Ivanov . Neile , kes olid varem sõjaväes olnud , jagatigi mitmesuguseid ameteid , mis tegid elu hõlpsamaks . Kõige rohkem vedas – nagu alati – Schmidtil . Ülikooli komsomolisekretär sai kindrali koera toitjaks . " Kindrali nimi on Govorov . Ta on marssal Govorovi poeg , tollesama poeg , kes sõjas oli Leningradi rinde ülem , mäletate või ? " oli Schmidt vahepeal informatsiooni kogunud . Muidugi mäletasid ajalootudengid marssal Govorovi , kelle alt oli kindral Vlassov Hitleri poole üle läinud . " Isa tegi siis oma poolteisemeetrise jupatsi kindraliks , " tõdes Artur . " Nii on see alati käinud , " kehitas Schmidt õlgu . Ja Govorov jun ( n ) oli endale lasknud kõiki Leedu NSV seadusi rikkudes ehitada datša polügooni äärde otse mere kaldale . Ju talle kui mitmendat põlve sõjaväelasele meeldis , kui kuulid ka puhketundidel üle pea vihisesid . Võibolla ei tulnud tal teisiti und , oletas Artur . Tema pidi enne magamajäämist Annele mõtlema , ju oli kindralil vaja sõjale mõelda . Schmidt pidi igal hommikul viima kindrali penile , kes datšat valvas , käntsaka liha , vastutasuks oli ta vabastatud hommikuvõimlemisest ja talle tehti teisigi soodustusi . " Nüüd ei pea sa hambaid pesema ning võid ringi liikuda , kael must , " õelutses Artur . Kindrali koera toitja pidi hoolitsema ka lenkomnata eest , see oli üks ihaldusväärsemaid jobisid , sest seal võis päev läbi ajalehti lugeda ja televiisorit vaadata . Oja sai hleboreziks . Temagi tunnistas Arturile , et pole varem päevagi teeninud , astus rivi ette vaid kavalusest . " Schmidt soovitas , " selgitas Oja ning Artur tundis pisut kiivustki , miks Schmidt talle midagi ei soovita ? Oja pidi hommikul pool tundi varem tõusma , minema kööki ja lõikama käsitsi kolmkümmend pätsi leiba viiludeks . Sama kordus enne lõuna- ja õhtusööki . Oja vabastati taktikaõppustest , ainult püssi pidi ta käima polügoonil laskmas . Kõige rohkem vedas aga juuratudengil Saluril . Tema ütles , et on enne juurat paar aastat arstiks õppinud ning tema sai laagri velskriks . Ta sai omaette toakese , mis oli täis rohtusid ja sidemeid ning kus oli spooride kõige kallim vara – piiritus ! " Näed , Salur oskab elada , " lausus Schmidt nagu kadetsedes , et keegi on temast veel peenem vend . " Kas ta siis ei ole arstiteaduskonnas õppinud või ! " küsis Räbovõitra . " Loomulikult mitte , " vastas Schmidt . " Aga mis siis , kui keegi haigeks jääb ? " kartis Räbovõitra . Mõned möllisid ennast posudamoikasse , nemad pidid pesema liiva ja külma veega plekknõusid puhtaks . Sellegi vaevaga kaasnesid soodustused väljaõppes – need poisid ei pidanud poljel roomama , ei pidanud sportgorodokis üle kitse hüppama . Peeni kohti oli uskumatult palju , nendega nagu autasustati ( või oli see altkäemaks ette ? ) mingi erilise lojaalsuse eest . Räbovõitra sai vzvoodiülemaks , kelleks ta oli kafedraski ja kelleks ta teel spooridele oli juba ise hakanud . Ent Schmidti spooride komsomolisekretäriks ei pandud , sõjaväeringkonnad teda ei usaldanud . Schmidti asemel oli laagri komsomolisekretäriks velsker Salur . Võimalik , et Schmidt tahtis karjäärile negatiivselt mõjuvate pahanduste vältimiseks Saluri pead pakule panna . Ent Schmidti polnud isegi spooride komsomolibüroos , ja see oli päris imelik . Kuidas ta end nii kõrvale laskis tõrjuda ? Milleks ta seda vajalikuks pidas ? " Kindlasti , " irvitas Schmidt . Hääl ja Ivanov ning esialgu Arturgi jäid lihtkursantideks , ja olid sellegagi rahul . " Need komsomolkused hakkaksid sitta kah vedama , peaasi , et teistest kuidagi parem olla , " kirus Artur . " Ise oled ju kah komsomol , " ütles Hääl . " Mina pole see . Mina olen teistsugune , " õigustas end Artur . Relvad jagas kätte ukrainlasest laoülem praporštšik Matvei , sel sündmusel polnud mingit pidulikkust . Nagu varem kirsavoid ja gimnastjorka , nõnda sai Artur hämarast ja rõskest keldrist Kalašnikovi automaadi , täägi , paar granaati , plekist pläsku ja labida . Tuli vaid anda allkiri paberile , millel oli vene keeles kirjas : " Olen teadlik , et relva kaotamise ja valesti kasutamise eest karistatakse mind seaduse täie rangusega . " Praporštšik Matvei lisas allkirja võttes ähvarduse : " Nagu ära kaotad , nii lastakse sind sellest relvast kohe maha ! " " Kas granaate võib kaotada ? " küsis Ivanov . " Vait , koerapoeg ! Hui tebe v rot , " vastas Matvei ja nii jäigi teadmata , kas granaate võib kaotada või mitte . Igatahes granaatide kohta nad mingit allkirja ei andnud . " Püüa ! " viskas Ivanov granaadi Räbovõitra suunas ja Räbovõitra püüdis lendulastud raudmuna viimasel hetkel kinni . " Ära jama , kurat ! Mis siis , kui lõhkeb ? " ehmatas Räbovõitra . " Plahvatab kõik sodiks ! " Ivanovil olid juba uued mängud . " Vot sellega peksaks ! Võtaks tuki torupidi kätte ja peksaks kabaga kogu selle ohvitserikamba laiali , " kujutas ette Ivanov , kui oma kalašnikovi tavotist puhtaks nühkis . " Kas sa kuulidega ei taha proovida ? " soovitas Schmidt . " Endal padrunid salves . " " Ütle , kelle pihta on vaja lasta , maksa ette ja kogu lugu . Töö kiire ja korralik . Võibolla pean ma likvideerima selle uue komsomolisekretäri Saluri , et taas sinu juhtimise alla minna ? " pani ette Ivanov . " Mina ei usu , et need päris relvad on . Muidu võiks ju igaüks minna Punasele väljakule täristama . Need on mingid õppeasjandused , " kahtles Artur . " Päris , päris , " kinnitas Räbovõitra . " Vene sõjaväes muid ei olegi kui pärisrelvad . See kuramuse granaat on kah pärisgranaat . " " See toru on kõver nagu Räbovõitra munn ! Mina sellega küll laskma ei hakka . Kätt rikkuma , " halvustas Oja . " Huvitav , kas sellega on mõni mättasse ka löödud või ? " uuris Räbovõitra oma automaadi toru , ei pannudki võrdlust pahaks , sest see oligi pigem hellitluse kui solvanguna mõeldud . " Sa ole esimene ! Ja lase seda kindralit , sest tema pani sind ülekohtuselt peldikut küürima . Ja siis pane tsälk kabale kirja , " soovitas Oja . " Huvitav küll , et püss laseb nii omade kui vaenlaste pihta , " filosofeeris Hääl . " Võiks ju püssi konstrueerida , mis ainult ... " " ... omasid laseks , " lõikas vahele Schmidt , kes alati armastas teiste jutule vahele kiiluda , et oma egot maksma panna . " Kui nad ainult vaenlasi laseksid , siis tuleksid kõik relvad iga paari aasta tagant välja vahetada . Sest Kreml muudkui reedab sõpru . Vaenlased saavad sõpradeks ja sõbrad vaenlasteks , nii see poliitika käib , " jätkas Hääl loogiliselt . " Relval ükskõik . Talle lihtsalt meeldib tappa . Ja selleks ta tehtud ongi , " ütles Artur . " Tegelikult tahaks selle toru mõnele eidele putsi suruda ja siis täristada , " ihales Ivanov . Juba järgmisel päeval pidid nad polügoonil laskma õppeohvitser Kalesnikovi ja jupijumal Räbovõitra juhendamisel vineerist inimesi ja tanke . " Saate aru , me hilinesime spooridele neli päeva ! Nüüd peame kähku programmile järele jõudma , " ütles Kalesnikov . Artur ei saanud pihta ainukestki lasku . Ta oli lühinägelik , ta oli oma prillid meelega koju jätnud , et saaks oma ebatäpsust põhjendada . Räbovõitra ja Ivanov tulistasid polügoonil õhinaga . " Teeme kindralile säru ! " juhtis Ivanov oma granaadiheitja Govorov jun ( n ) i datša suunas . " Lolliks oled läinud või ? Ei tohi ! " keelas Räbovõitra ja haaras kuumast torust kinni . " Ega ma majale ei taha midagi teha . Ma tahan tolle peni maha lasta . Kurat , igal öösel kiunub , nagu otsiks emast . Ei lase magada . Ja siis on Schmidti hea põli lõppenud , vana punane peab ka rivvi tulema , " ütles Ivanov . Räbovõitra lubas kirjutada ettekande , kui kindrali koeraga midagi peaks juhtuma . " Kas sa tahad siis , et ta terve öö muudkui ulub , tahad või ? " ründas Ivanov Räbovõitrat , relv käes . " Oled julge mees küll . Oled julge sellepärast , et koeral ei ole relva , " ütles Räbovõitra . " Relvaga mehe vastu tulles lööd kindla peale põnnama . " Kahe päeva pärast olid nad soomuki kastis , soomuk tiirutas polügoonil kaheksaid . Nad pidid tulistama ilmetu näoga hallist papist pupujuku pihta . Artur torkas automaaditoru soomuki portemulgust välja , hoidis tükk aega sõrme päästikul ning täristas kuhugi sihtimata salve tühjaks . Räbovõitra raputas teda õlast ja näitas , kus suunas on sihtmärk . " Sihtmärk võib seal olla , aga vaenlane on seal , " õigustas Artur toru asendit . " Sa teed oma otdeleniele plassi , " hurjutas Räbovõitra . " Las ta laseb sinna , kuhu soovib , " leebus Kalesnikov . Ühtki lasku ei saanud pihta ka teeneline meistersportlane , leivalõikaja Oja . " Ma ei tohi kätt rikkuda , " selgitas Oja poistele , ohvitseridele jäi aga temast mulje kui eriti andetust laskurist . Hääl seevastu võttis püssilaskmist väga tõsiselt , ta tabas tihti nii vineerist tanke kui papist inimesi , ja pealegi päris kaugelt . " Sa tahad heaks metsavennaks hakata , eks ju ? " küsis Schmidt , keda samuti üllatas Hääle sõjaline innukus . " Kuula , peni kiunub näljast ! Mine oma kohuseid täitma , " lausus Hääl . Automaadist , granaadiheitjast ja kuulipildujast sai mõni tudeng ikka sihtmärkidele pihta , ent püstolist ei tabanud papist vaenlaselõusta mitte keegi . Artur oleks peaaegu endale varba pihta tulistanud . " Neil on torud kõverad , nad on mõeldud nurga taha laskmiseks , " ütles Ivanov . Tol päeval oli polügoonil kaasas Ivaništšev . Alampolkovnik võttis Ivanovi püstoli enda kätte ja küsis : " Mis see on ? See on relv . Milleks see relv on mõeldud ? See on mõeldud vaenlase hävitamiseks . " Ja seejärel laskis Ivaništšev kolm lasku järjest kümnesse . Kursandid olid jahmunud . " Mida tuleb teha , seltsimehed kursandid ? Harjutada tuleb , seltsimehed kursandid , " jätkas alampolkovnik küsimuste ja vastuste esitamist . " Kuidas on see võimalik ? Ise on ta loll kui saabas , " ei uskunud Ivanov oma silmi , kui kursandid ühe auguga märkelehte imetlesid . " Noh , kuidas siis peni enesetunne on ? " küsis Artur Schmidtilt võrdlemisi õelalt ühel õhtul kurilkas . Ja oli ka põhjust . Igal hommikul lõikas mjasorez ainukese taise tüki üksuse päevasest lihanormist , andis selle Schmidtile , kes viis selle üle polügooni kindrali datša aeda . Schmidt viskas verise käntsaka üle plangu ja jäi siis peni mõnuurinat ootama . Sellega olid pooled Schmidti päevaülesanded täidetud , edasi luges ta lenkomnatas ajalehed läbi ning käis siis kanalis või meres ujumas . " Kas sul häbi sedasi viilida ei ole ? Teised sibavad mööda polügooni , nii et kirsavoid lirtsuvad ja mulksuvad , on poolest säärest saadik higi täis , aga sina ... " ründas Artur Schmidti . " Küll sa ise teeks samuti , kui ainult saaks , " ei lasknud Schmidt Arturil oma süüdistust lõpetada ja hakkas sealsamas kurilkas oma tööst jutustama . Kindralmajor Govorovi suvilat valvab vasikasuurune segavereline , kelle tõuline baas on väga lai ja kes on väga rikas erinevate sinivereliste esivanemate poolest . Kindralil endal on palju sõjaasju ajada , tema satub oma suvilasse nõnda harva , et vaene peni võiks näljapaistetuse saada , kui kindral ise oma koera toidaks . " Kurat , ta ulub igal öösel nii , et kogu ümbrus vihkab teda ja ta peremeest , " ütles Artur . " Aga kindralil on kindlasti hea meel , et peni tema olemasolu kogu aeg meenutab . Jaapanis on ristteedel politseinike plastmassist kujud , mis ajavad asja ära paremini kui pärispolitseinikud , " teadis Schmidt . " Vene sõjaväes plastmassi ei ole , et Govorovi kuju teha , nõnda lastakse siin penil klähvida . " " Mis ta nimi on ? " tundis Artur huvi . " See on sõjasaladus . Kui nime ei tea , siis ei saa teda meelitada ja datšasse vargile minna , " vastas Schmidt . " Ja isegi sind pole kindral usaldanud ! Teed küll strateegiliselt tähtsat tööd , " parastas Artur . " Mida vähem soldat teab , seda parem talle ja isamaale , " tõdes Räbovõitra . " Ka koeratoitmisega võib ohvitseriks saada , " irvitas vana küünik Schmidt . " Penil on seal üksinda igav . See kuradi Govorov on üks igavene loomapiinaja , " ütles Artur . " Üksi ! Kust sa võtad , et ta üksi elab ? " küsis Schmidt . " Kellega siis ? Mõne kassiga või ? " imestas Artur . " Ühe naisega ... " vastas Schmidt väga venitamisi , laskis poiste fantaasial lennata . " Alla Pugatšovaga , eks ole ? Alla oli alul kindrali armuke , siis jättis Alla selle jõuetu jupatsi maha ning võttis endale märksa seksikama partneri , kellel potentsihädasid pole , " oletas Ivanov . " ... täpsemini neiuga , " lõpetas Schmidt väga kavalalt oma lause . " Neiuga ! Kellega ? " tahtsid kõik teada ning Schmidt nautis olukorda , et tema teab jälle teistest rohkem . " Peni valvab kindrali tütart . Seitsmeteistkümneaastast ja piltilusat , " lausus Schmidt pärast pikka pinnimist . Sellest hetkest alates muutus seitsmeteistkümneaastane ja piltilus kindrali tütar Klaipeda sõjaväelaagri teemaks number üks . Mitte keegi ei juhtunud neiut nägema – ja võibolla teda polnudki , võibolla oli see kõik Schmidti väljamõeldis – , aga seda suuremaid ihasid äratas ta tiiraste kursantide öistes fantaasiates . Mõni pidas plaani , kuidas kindralitütrega abielludes panna kindel põhi oma ohvitserikarjäärile , teisel põhjustas neiu igal uinakul mitte just päris juhusliku pollutsiooni . " Ja ta vanaisa oli veel marssal . Leningradi rinde juhataja , " õhutas Schmidt õhulosside ehitamist veel takka . Alati , kui peni öösel valjult kuu poole kiunus , ütles Ivanov . " Nüüd armastavad . Ja nii kuumalt ! " Kindralitütrele pandi nimeks Nataša ja temast tehti väga ropp laul , mida mõnuga röögiti . Varsti meenus Ivaništševile kindrali isiklik korraldus ja ta alustas Ivanoviga stroiploštšadkal individuaalset rividrilli , et paljastada teda kui kaamelikõnnaku simuleerijat . " Kuidas nii ? See pole aus . Kas minust kui langetõbisest vabatahtlikust tehti kindralmajor seltsimees Govorovi käsul foto diviisi lipu all ? Tehti . Kas see saadeti mu emale rõõmuks koju ? Saadeti . Ja nüüd tulete teie kontrollima , " nõudis Ivanov oma õigust . Ivaništšev meenutas , et hoolimata aupildistamisest diviisi pühamus ei muutnud kindral ära käsku kontrollida kursant Ivanovi kaamelikõnnaku ehtsust . " Mida tegite teie ? Teie puhusite mullikesi seltsimees kindralile . Ja on väga kahetsusväärne , et me ülemuse korralduse täitmist varem ei alustanud , " püüdis Ivaništšev lõpetada igasugu vastutorisemised . " Teie , seltsimees alampolkovnik , nimetate mullikesteks seda , mida seltsimees kindral uskuma jäi ! ? Lubage öelda , et teie ei pea seltsimees kindralist lugu , " esitas Ivanov vägeva argumendi . " Kes armastab kindralit ? Mina . Kes täidab tema käsku ? Mina . Nii et sammu marss , seltsimees üliõpilane ! " käratas Ivaništšev . Tudengeile pakkus katse paljastada simuleerijat suurt lõbu . Ivanov oli oma räuskamisega paljusid tüüdanud , tal oli siiani õnne olnud karistusi vältida ja nõnda jälgiti mõnuga kurilkast lipuplatsi kõrvalt , kuidas jalaväelast ja kolmikhüppajat piinati . Raske oli öelda , kellele oli rohkem kaasatundjaid , kas Räbovõitrale , kui ta niigi puhast peldikut küüris , või Ivanovile , kes kõik asjad oskas nalja kaudu enese kasuks pöörata ? Ja võibolla polnud kummalegi kaasatundjaid , tudengeile lihtsalt meeldis , kui teist ülekohtuselt mõnitati ? Igatahes pool spoore irvitas väljaku ümber , kui Ivaništšev Ivanovi edasi-tagasi marssima kamandas . Ivanov käis endiselt kaameli moodi – tõstis korraga ette parema käe ja parema jala ning seejärel vasaku käe ja vasaku jala . " Meiesugustest saaks üksuse moodustada ainult siis , kui meid oleks , ütleme , üks jagu või rühm või rood , minugipärast kasvõi diviis või armee . Teiste , harilikkude seas rikume me ilusa rivi ära , " ütles Ivanov ning see ajas Ivaništševil täiesti kopsu üle maksa . " Pikali ! Miks te ei lase end pikali , kursant Ivanov ? " röökis Ivaništšev . Ivanov seisis püsti ja ei reageerinud . Oli selge , et Ivaništšev tahtis hakata temaga tegema oma lemmikharjutust , sadistlikku püsti-pikali ! harjutust . Samas tabas Ivanov , kes ise kogu aeg teisi lõõpis ning kes nii väga pelgas seda , et tema üle naerdi , et lipuplatsi ümber naeru lagistavate tudengite poolehoid ei kuulu sugugi ainult talle ning leidub ka neid , kes tema üle itsitavad . Ivanov tõlgitses seda Ivaništševi poolt olemisena ja ta võttis tarvitusele kõik abinõud , et oma autoriteeti taastada . " Ma ei tea , kuidas seda harjutust tehakse . Näidake palun ette , seltsimees alampolkovnik ! " ütles Ivanov . " Viis päeva peavahti sõjaülemuse mõnitamise eest ! " karjatas Ivaništšev . " Te olete mulle ennegi neid määranud , " ülbitses Ivanov süüdimatuna ja karistamatuna . " Aga homsest istute ! " otsustas Ivaništšev . " Ja mul oli veel keegi , " hakkas Ivaništšev lehitsema märkmikku . Alampolkovnikust laagriülem oli siiani peavahte määranud risti ja põiki ning siia ja sinna , keegi ei uskunud , et ta neid kuhugi üles kirjutab . Arvati , et määramise hetkel ta ka unustab määratu . " Aah ! Kursant Magnusson ! Kolmel hommikul järgemööda tekk naril kortsus . Kolm päeva peavahti ! " kisendas Ivaništšev ja lahkus platsilt . Ivanov küsis Schmidtilt ustaavid ning hakkas hoolega armee sisemäärusi lugema . Artur otsis ta sealt üles ja imestas : " Oo , mida sina loed ! Sa oled puhta lolliks läinud . Meil on ju ustaavide eksam tehtud . Mäletad , koos tegime , siis kui tuttavaks saime ? Ja seda siin uuesti teha ei tule . " " Peab , peab , mis sa hädaga teed , " õigustas Ivanov oma lektüüri . " Mul on ka teiste ainetega nii , et ma õpin nad selgeks siis , kui eksam on tehtud . " " Mõtleme parem , mida vangi kaasa võtta , " pani ette Artur . " Näiteks male või mõni raamat . " " Ära pabista , kõik saab korda , " lubas Ivanov . Järgmisel hommikul viis leivaauto Ivanovi ja Arturi Klaipedasse . Sõideti üle Saksa keisri nimelise kanali ja siis veel tükk aega sügavas metsas . " Nii odavalt ja kerge vaevaga üks kogemus juures , " nägi Ivanov toimuva positiivset külge . " Vanglakogemus seestpoolt ! Kust sa seda muidu saad , ilma et oma ankeedi ära rikuksid ? Me ei pea iialgi kuhugi kirjutama , et oleme viis päeva kinni istunud . " " Kolm . Mina sain ainult kolm päeva , " täpsustas Artur . " Ja seda halvem sulle . Kolme päevaga ei õpi sa vanglaelu tundma , " arvas Ivanov . Juba paistis linn , varsti jõudsid nad preislaste ehitatud kasarmutesse , mis pärinesid ajast , mil Klaipeda oli veel Meemel ning kui Vene sõjavangid keiser Wilhelmi nimelist kanalit kaevasid . Kasarmud olid punasest telliskivist , vägevad ja mornid , ajasid peale enesetapuhimu . Kõige enam üllatas poisse peldik . Seegi oli hiigelsuur punasest telliskivist hoone , seda kutsuti tsirkuseks , sest oli ringikujuline . Ümmarguse gigantpeldiku veeres oli iga asjaajaja jaoks ukseta kabiin . Keskpunktis oli veltveebli jaoks platsdarm , kus ennast ringi keerates sai vaadata igasse kabiini , kas soldat ikka käskluste järgi talitab või on ta pisut maha jäänud või ette rutanud . " Oli Preisimaal ikka kord . Mitte niisugune naljategemine nagu Nõukogude Liidus . Hommikul käratati kõik peldikusse ja ülemus muudkui käsutas . Kükakile ! Esimene julk , sammu marss ! Teine julk , sammu marss . Sorts kust , palun ! " fantaseeris Ivanov . " Huvitav , et seda ülemustele näitamiseks lukus ei hoitud , " ütles Artur . " Keset linna ja palju soldateid , " kalkuleeris Ivanov . " Siin ei ole põõsaid , mille taga hommikuti soristada . Kui ikka paar tuhat meest igal hommikul naabermajade trepikojad täis laseb , siis on kisa laialt . Pealegi elavad siin kesklinnas kindlasti parteilased , kes lihtsalt ei luba oma koridori kellelgi kusta , olgu ta sõdur või tsivilistimolkus . " Artur vaatles seda kolmikhüppajat , kes talle üha vähem meeldis . Tosinkond päevi tagasi oli Artur tahtnud kangesti Ivanoviga sõbraks hakata , nüüd jälgis ta tema veidrusi osavõtmatult . Artur oli mõistnud , et Ivanov ei tee teadlikku protestipulli – nagu ta valesti oli arvanud – , vaid võtab oma elu ja käitumist adekvaatsena ja tõsisena . Ja see ei olnud enam huvitav : kui kellelgi kukub iseenesest juhuslikult välja hea nali , siis pole selles loomingut , mida imetleda ja kiita . Aga kui neid juhuslikke häid nalju kukub päevas välja kümmekond , mis siis ? küsis Artur endalt . Sõjaväe leivatehase lao juures panid nad autosse kakskümmend kaks resti leiba , seejärel sõidutati nad peavahti , kus keegi juba ootav praporštšik tahtis neil kohe kraest kinni haarata , jalaga tagumikku virutada ja trellide taha panna . Loomulikult ei lasknud Ivanov Nõukogude kursandi au rüvetada . Poiss käänas kinnihaaraja nupuvõttesse ning küsis : " Kuhu sa meid ajad , ei saa ma aru ? " " Kuhu , kuhu ? Kongi , " vastas hädavaresest vangivalvur . " Aga mis kong see on ? " küsis Ivanov . " See on sõdurite kong . Aga kas meie oleme sõdurid ? " Ivanov oli ustaavist järele uurinud , et kursandid peavad karistust kandma allohvitseride peavahis . Ja kui seal juhtumisi vabu kohti ei ole , siis ohvitseride kubus . " Ja teie , seltsimees vanglaülem , tahate rikkuda pühamast pühamat , kogu Nõukogude armee aluste alust – distsiplinaarmäärustikku , " vangutas Ivanov etteheitvalt pead . " Kas te arvate , et mina ustaave ei tunne ? Tunnen küll ! Ma olen ustaavide eksami viie peale teinud isiklikult major Kalesnikovile ! Mina saan poolteise kuu pärast leitnandiks , sina jääd ikka sellekssamaks , kes sa oled , ja siis panen mina sind lihtsoldatite omasse istuma . " Argument oli vägev , kubuülem ise küll kubumäärustikku ei tundnud , aga amet oli talle andnud vaistu eristada õiget juttu valest . Mees helistas , kuhu vaja , ning sai kuulda , et Ivanovil on õigus . Selgus , et ülearu palju Nõukogude allohvitsere oli distsipliini rikkunud ja allohvitseride kartsas olid kõik kohad kinni . " Viige meid siis ohvitseride omasse . Siis on ka see asi enne ära harjutatud , " soovitas Ivanov . Kubuülemast praporštšik helistas jälle , sai uued juhtnöörid ning vahest kadedusest , vahest solidaarsusest kinniistuvate ohvitseride vastu Arturit ja Ivanovi ohvitseride peavahti ei pandud . Nõnda jõudsid nad Lužnja-kasarmusse tagasi juba lõuna paiku , käisid meres ja kanalis ujumas , peesitasid rannas ning mängisid teiste viilijatega mererannas päikest võttes bridži . Neil oli täpselt neli kätt – velsker ja komsomolisekretär Salur , kindrali koera toitmise ja lenkomnata eest vastutav Schmidt ning nemad , kaks karistusalust . Nõnda kestis mõnus elu mitu päeva järjest – hommikul leivaautoga linna veenduma , et allohvitseride kartsas pole vabu kohti , ning juba lõunaks koju tagasi . Siis aga kästi Saluril ja Schmidtil ka poljele roomama minna , parajasti võeti läbi mingit väga tähtsat osa , millest ükski Nõukogude ohvitser ei tohtinud ilma jääda . Artur ja Ivanov igavlesid pärastlõunati kasarmu kandis kahekesi . Milline varandus oli täiesti ilma valveta , sest kui neile oleks hommikul allohvitseride kartsas kaks vaba kohta leitud , poleks suures , pärani uste ja akendega hoones olnud hingelistki . Poleks iial arvanud , et hakkan kasarmu kohta kodu mõtlema , imestas Artur rannaliival lesides . Aga Ivanovil on lendu ja lööki , näe , mis poiss välja haudus – karistuse asemel puhkus ! " Kahju ikka , et meid vangi ei pandud . Oleks olnud , mida teistele rääkida , " ütles Ivanov . " Ütleme , et olime vangis , " soovitas Artur . " Kus sa siis valetama hakkad ! Ei tohi valetada , " kostis Ivanov ning Artur pidi tunnistama , et ta ei saa aru , kas kaaskursant mõtleb seda tõsiselt või teeb nalja . Muidugi hakkas tiheda eluga harjunud kolmikhüppajal peesitades igav . " Läheks vaataks , mida vana lits teeb , " pani Ivanov ette . " Missugune vana lits ? " küsis Artur . " Noh , Nataša loomulikult , " vastas Ivanov . " Sa mõtled kindrali tütart või ? " naeris Artur . " Muidugi , teeks talle paar grupikat , ta niikuinii unistab sellest , " arvas Ivanov . " Tead , ma arvan , et seda Natašat pole olemaski . See on Schmidti väljamõeldis , " ütles Artur . " Miks ei ole ? On küll . Neiu istub päevad läbi mere ääres , unistab armastusest ja luuletab , " vaidles Ivanov . " Kahekesi ühe juurde ei minda , " lõi Artur käega . " Tema juurde mine või terve polguga . Mida rohkem , seda uhkem . Temal on sellest vaid hea meel , et saab lõpuks oma rahulduse kätte ja ei pea kogu aeg viineriga songima , " sõnas Ivanov . Artur jäi siiski rannaliivale linnast toodud uut raamatut lugema . Ta ei julgenud tunnistada , et kardab koeri . Ivanov lunis endale köögist suure käntsaka liha ning siirdus otsima neidu , kes miskipärast oli Natašaks ristitud . Ivanov roomas kohale ja viskas käntsaka üle plangu . Artur kuulis paarisaja meetri kaugusele tigedat ulgumist – Ivanovi toodud tükk oli liiga rasvane , koer seda ei tahtnud . Kogu tailiha oli Schmidt hommikul kindrali penile juba sisse söötnud . " Nataša , Nataša ! Teile on kiri ! Isalt , " hüüdis Ivanov ja koer urises pisut leebemalt . " Võibolla ta eesti keelt ei oska , võibolla tuleb vene keeles hüüda . Teiselt poolt jälle – armastuse kutse ei vaja tõlkimist , " pidas Ivanov omakeskis aru ja hüüdis igaks juhuks vene keeles üle . Koer liputas saba , tahtis kohe sõbraks hakata . Äkki tundis Ivanov puudutust seljal . Seal oli vana tuttav palja kõhuga ja põlvini aluspükstes kindral , kes parajasti merest tuli . Loomapiinaja niisugune , kardab vargaid , ei lase koera vette , pahandas Ivanov oma mõtteis . " Miks te siin olete , seltsimees ... kes ? " imestas poolteisemeetrine jupats , kes kindralivormita tundus päris könnina . " Asi on niisugune , seltsimees kindral , et allohvitseride peavahis pole vabu kohti . Nad tahtsid meid susata sõdurite peavahti , aga see on distsiplinaarmäärustiku jäme rikkumine , eks ju ? " püüdis Ivanov kirjeldada keerulist situatsiooni , kuhu ta oli sattunud . " Aga miks te seal allohvitseride omas peate viibima ? " uuris kindral . " Seda ma tulingi teile ette kandma . Minu meelest määrasite teie mulle diviisi lipu all pildistamise , aga seltsimees Ivaništšev on sellest niimoodi aru saanud , et mina pean pärast pildistamist kartsa minema . Ei pea ju ? " seletas Ivanov . " Kust te tulete , seltsimees allohvitser ? " küsis kindral . " Tartu Riiklikust Ülikoolist , kui lubate , seltsimees kindral . Ma olen ENSV noortemeister kolmikhüppes . Minu isiklik rekord on <arv>.<arv> , " esitas Ivanov oma andmed . " Aah , teie oletegi see saapaga viskaja , " meenus kindralile ja mees hakkas laginal naerma , nõnda et ümmargune kõht vappus . " Ma rääkisin teist oma naisele , ka tema sai kõvasti naerda . " Solvata Ivanov ennast ei lasknud . " Mina pole kedagi saapaga visanud , mul polegi saapaid , seltsimees kindral , " selgitas Ivanov . " Hea küll , hea küll , ega me ei ole rivi ees , ei maksa nii ägedalt . Nagu ma näen , olete te endiselt spordijalanõudes ... " rahustas kindral . " Telegrammid on läinud Moskvasse ja Kamtšatkale , kõik on hoolega otsinud , aga Nõukogude armees ei ole kirsasaapaid <arv>. Ainult Pihkvast anti pisut lootust , " keerutas Ivanov . " Aga miks te nii halvasti vene keelt räägite , seltsimees Ivanov ? " " Kas teie räägite võõrkeeli paremini , seltsimees kindral ? Näiteks bulgaaria keelt ? " " Aga kust te mu koera nime teate , kursant Ivanov ? " " Aga mis on teie koera nimi , seltsimees kindral ? " " Ise hõikasite kogu aeg – Nataša , Nataša ! " ütles kindral . " Ma mõtlesin ... kedagi teist , " pomises Ivanov . " Seda teavad kõik . See on ümbruse kõige kuulsam koer , " lisas ta valjult . " Ei tea kõik . See on sõjasaladus , " ütles kindral . " Luure Keskvalitsus maksaks palju , et mu koera nime teada saada . " " Mina seda neile ei ütle , " tõotas Ivanov . " Aga mul on üks suur probleem , ma ei tea kohe , kas hakata rääkima või mitte . " " Palun , palun . Ega need kindralid nii hullud inimesed ei ole , kui neist seljataga räägitakse . " " Teie , seltsimees kindral , olete mulle paar korda rääkinud oma abikaasast , nüüd tahan mina teile rääkida oma abikaasast , " püüdis Ivanov alustada uut juttu . Ivanov oli kuulnud vanemate kursuste poistelt , kes olid eelmisel ja üle-eelmisel suvel käinud Lužnjas , Klaipeda lähedal spooridel , et laagri keskpaigas tehakse mõned poisid seersantideks ja vanemseersantideks , ehkki laagri lõpus saavad kõik leitnanteiks . Sellest küpses Ivanovil uus kavatsus . " Palun , palun . Ma kuulan hea meelega ka perekondlikku juttu , sest isikliku elu küsimused pole armees sugugi teisejärgulised . Ja täna on mul aega . Ma palun vabandust , et ma ei saa teid , seltsimees kursant , sisse kutsuda , sest mu abikaasal valutab pea . Saate aru , naistevärgid , " vabandas kindral . " Vaadake , seltsimees kindral ! Juuli lõpus tuleb mulle Tartust külla abikaasa Tiina Iivanov . Just Iivanov , aga mitte Ivanov või Ivanova . Sest kui mees on Bulgaaria aadlik , siis saab naine kah Bulgaaria aadlikuks , kas on nii või ? " küsis Ivanov . " Noh , ma ei hakka teile vastu vaidlema , " ütles kindral . " Tiina on mul niisugune , pöörab laagriväravast kohe koju tagasi , kui märkab , et mu pagunil pole ainukestki paela või kuppu . Ta on ohvitseri perekonnast ja ei salli reamehi . " Kindralile oli see probleem ammu tuttav . " Saan aru . Aitan . Kuidas su eesnimi on ? " lubas kindral . " Kalev . " " Kelleks sa tahad saada , Kolja ? " " Jefreitoriks , seltsimees kindral . Kui mu naine näeb laagriväravas paela , siis hüppab ta mulle suurest rõõmust kohe kaela . " " Seersandiks ei taha ? " pakkus kindral . " Tänan , pole vaja . Tiina ei tee auastmetel suurt vahet . Ja mina ei ole auahne inimene . Pealegi on ühte paela lihtsam õmmelda kui kahte , " loobus Ivanov suurest aust . Kolja ja seltsimees kindral surusid kokkuleppe kinnituseks kätt ning kumbki läks oma teed . Pärast rääkis Ivanov Arturile , kuidas nad olid kindraliga viina võtnud ja ujumas käinud . " Olid jah imelikult kaua ära . Ja peni ka enam ei ulgunud . Ma mõtlesin , et oled Nataša juures löögile pääsenud , " vastas Artur . " Ja pääsesingi . Ja kuidas veel ! " rõkkas Iivanov-Ivanov ning jutustas Arturile , kuidas nad kindraliga kaarte mänginud , kindralil enam raha ei jätkund ning siis pannud kindral lauda oma tütre . " Mina võitsin jälle . On ikka ilus küll , ega midagi pole ütelda . Eriti pepu , see võtab päris võdisema . Nüüd tehakse mind laagri lõpus polkovnikuks , sest ega kindrali tütrel ei kõlba madalama mehega abielluda . Ja Ivaništšev hakkab mulle esimesena kulpi lööma , " kirjeldas Ivanov talle sülle langenud õnne . Pikapeale hakkas Ivaništšev huvi tundma , miks Ivanov ja Artur viilivad ja ei käi poljel taktikaõppustel . " Teie käsul , seltsimees alampolkovnik , " teatas Ivanov . " Ärge tulge mulle valetama , " ütles Ivaništšev ja käsutas poisid tagasi rivvi . " Ma tahan vanglasse , laske mind vanglasse ! " nõudis Ivanov , aga sellele ei pööratud tähelepanu . Hommikul rivistuti lipuplatsile , et sealt varsti poljele taktikaõppustele marssida . " Noh , mis meil täna plaanis on ? " küsis Kalesnikov kaustikut sirvides . " Okastraattõkke ületamine , seltsimees major , " raporteeris jupijumal Räbovõitra , kes teadis harjutuste järjekorda ilma kaustikutagi . " Või nii ... Või okastraattõkke ületamine , " kordas Kalesnikov . " Aga seda te oskate ju , seda oleme harjutanud mitu korda Tartus . " " Anneluhal , " täpsustas Räbovõitra teenistusvalmilt . " Muidugi oskame , " vastasid poisid , kel polnud aimugi , mida kujutab endast seesugune jubedus nagu okastraattõkke ületamine . " Teate , mis ... See on muidugi rangelt vabatahtlik asi . Kes tahab , läheb okastraattõkkeid ületama . Aga seltsimees kindral isiklikult palus , et te korjaksite talle vabarnaid . Ja seltsimees alampolkovnik kah . Ja mulle endale kuluks paar pangetäit . Ämbrid saate köögist , need on juba seest puhtaks pestud . " " Seltsimees kindralile palun ussitanuid mitte korjata , " andis Kalesnikov lisajuhendeid . " Aga Ivaništševile tohib või ? " küsis Ivanov . Nii need päevad kulgesid . Edaspidi ei hakatudki laost hommikul relvi välja võtma , köögist saadi ämbrid , millega mindi metsa . Looduskaitsealal oli marju külluses , ämbrid said ruttu täis . Siis mindi kanalisse või lahte ujuma ja seejärel mängiti vaarikaid nosides paar tundi bridži . Marjakorjamine oligi tähtis strateegiline ülesanne , mille tõttu aeti kõik poisid õppustele , tühistati kõik privileegid ning lasti kasarmul mitu tundi inimtühjana seista . Suur bridžifanaatik oli laagri komsomolisekretär Salur , aga tema häda oli selles , et ta peaaegu üldse ei osanud mängida . Keegi ei tahtnud ei Saluriga paaris ega tema vastu mängida . Ükskord jättis ta pakkumisel näitamata oma üheksase tipphonööridega padamasti . Oja-poiss jättis mängu kolmele trumbitale . Kui Salur oma padad samblale ladus , sai Oja aru , et lauda pole sisekut ning kõik padad on kadujad . Teeneline meistersportlane võttis samblalt Saluri padakaardid ja viskas need juurakale näkku . Salur ei lasknud end sellest häirida , ikka hoidis ta käes kaht pakki kaarte ning nurus alatasa : " Poisid , mängime bridži ! " Temast ei tehtud väljagi , räägiti oma jutte edasi . " Te muidugi teate , et major on kafedras vormistatud kui dotsent ja alampolkovnik kui professor . Nõnda et me korjame neid marju dotsent Kalesnikovi ja professor Ivaništševi käsul , " rääkis Schmidt , kes alati teadis kõike seda , millest teistel aimugi polnud . " Ja kafedra ülem polkovnik Voinov on akadeemik . " " Ise ei oska kirjutada ja lugeda , aga professorid ja akadeemikud , " osatas Oja . " Näe , kursant Hääl õpib türgi keelt , et doktor kaitsta ja professoriks hakata . Parem hakaku alampolkovnikuks ja on kohe professor , " irvitas Schmidt . Enne lõunasöögile marssimist korjati ämbrid jälle kuhjaga marju täis , lipuplatsile jõudnud , raporteeris Räbovõitra Kalesnikovile , et vzvood on erakorralise ülesande täitnud . Ämbrid tühjendati suurde köögivanni , kust vabarnad olid järgmiseks hommikuks salapärasel kombel kadunud . " On ikka õgardid . Terve mäe marju alla kugistanud , " imestas Ivanov . " Võibolla teevad moosi ? " oletas Artur ema meenutades . " Nad müüvad marjad kokkuostu . See on nende äri . Nad teenivad meid ekspluateerides tuhandeid rublasid , " andis Schmidt jälle täpset informatsiooni . " Kõik on läbi mõeldud . Leedukaid üle kanali looduskaitsealale ei lasta , konkurente ei ole , mis nii viga teenida . " " Las teenivad . Mina küll kade ei ole , " oli Artur suuremeelne . " Aga see alandab meid , kui me teiste tentsikud oleme . Ja meie väljaõpe kannatab , " tähendas Hääl . Oli ka päevi , mis ei alandanud metsavennaks sirguda tahtvat noort inimest , päevi , mil taktikaõppused käisid täie hooga – siis , kui transport alt vedas ja suur nõudepesuvann kasarmuköögis vabarnaist tühjaks ei saanud . Siis tuli kolmekümnekraadises kuumuses ja ZOMPi kummiülikonnas – kursandid ütlesid , kantossis – poljele kaevikuid kaevata ja puugranaate pilduda . Kui ülekaaluline Artur seejärel lõunasöögile jõudis , oli tema kostüümis põlvist saadik higi , mis hirmsasti lirtsus ja haises . Oma higi lõhnast võis vastikusest kõngeda ! " Oh , oleks mul gaasitorbiku-nägu , siis ei peaks ma vähemalt seda vastikut gaasitorbikut iga kord ette panema , " unistas Artur eneseirooniliselt . Higi oli mõnus teiste nähes lahtiriietumisel ZOMPikondoomist välja kallata . Kostüüm tuli kandadest pihku võtta , üles tõsta ning siis vaadelda , kuidas osa sinust kalli vedeliku kujul päikesest põlenud maa pragudesse haihtus . Voolav higi oli otsekui tõestus toimuva tõsidusele ja liha kaduvusele . " Poisid , kellel on janu ? " pakkus Artur teistele iseennast juua . Õppustel nägi Artur esimest korda vaskussi , suurt kotkast ja põtra . Väga tõenäoline , et need elukad Eestiski elasid , aga Eestis polnud Artur veel loodusesse sattunud , ta pidi õllesaalis ja raamatukogus istuma . Ometi näris Arturit kadedus , et näe , miks Schmidt ja Salur rasketel õppustel ei käi , kui tulevad , siis ainult vabarnaid korjama . " Kas sa oled mu kursusekaaslane või mitte ? " küsis Artur Schmidtilt . " Ja mis siis ? " oli Schmidt ettevaatlik . " Muretse mulle kah üks niisugune jobi , kus saab seanahka vedada , " nõudis Artur . " Minu teada ei ole parajasti vakantsi , " intrigeeris Schmidt . " Pista oma vakants persse ja ära keeruta ! Kui muretsed , siis võibolla astun kunagi parteisse . Sinult saan soovitused , " pakkus Artur . Öised valvekorradki polnud jubedad . Kord kolme-nelja päeva järel pidi , püss käes , seisma öösel valves lenkomnatas , relvalao ees , laagri väravas või kasarmu sisekoridoris . Tavaliselt ei tulnud konutada kaua . Ikka kutsus mõni ohvitser tunnimehe kaasa kalale . Kala püüti Leedu looduskaitsealal sõjaväelikult . Ivaništšev viskas granaadi kanalisse , see plahvatas nõnda , et vesi kuuselatvadeni pritsis . Ivaništšev röökis rõõmust , pani siis tunnimehed kahvaga kraamima kalu , mis veepinnal ulpisid , kõhud ülespoole . Vahel tuli minna rinnust saadik kanalisse – ohvitserid ei suvatsenud end märjaks teha , sellepärast neil kursante tarvis läkski . Metsa alla oli peidetud buržuikaahi , milles suitsutati ohtrat saaki . Ohvitserid koos kursantidega rüüpasid leedu talupoegade tehtud õunapuskarit , maitsesid kalu ja arutasid maailmaasju . Õunapuskariga oli veel niisugune nali , et eesti kursandilt võtsid leedu talupojad poole liitri eest ühe , vene ohvitserilt aga kolm rubla . Tudengil raha ei olnud , ohvitseridel jätkus seda külluses , aga nemadki tahtsid kõike odavamalt saada . Nõnda saatis ohvitser tudengi tallu puskari järele ja andis kaasa kümneka . Ise oleks ta selle raha eest saanud kolm , tudeng tõi talle viis pudelit hüva ja kanget rüübet , mis hommikuks pohmelligi ei tekitanud . Ja viis pudelit jättis tudeng endale , et metsa alla bridži mängides ohvitseri kulul mõnusalt viina võtta . Tähed sirasid , kuu paistis , pilvitu taevas tundus kõrge-kõrge . Puskaripudel käis suult suule , Ivaništšev võttis granaadiga püütud kalad suitsutuspannilt maha . See oli ainus tegevus , mida mees hoole ja armastusega tegi . " Ei tea , kas Ameerika luure jälgib meid ? " küsis Ivanov , kelle jaoks asi oli juba tükk aega olnud liiga tõsine . Pealegi oli kindral andnud talle oma koera nime varjamisega palju ainet mõtisklemiseks ja uue idee . " Omavahel öeldes – jälgib küll . Meie rongi teekond on neil juba teada , samuti see , et me alguses saunas käisime , " vastas Ivaništšev usalduslikult-kolleeglikult . " Kust te seda teate , et nemad teavad ? " imestas Ivanov . " Tss ! " pani Ivaništšev näpu huultele . " Mis on see , kui vaenlane sind jälgib ? Tunnustus sinu tööle ja sõjasaladus . Kuidas nii , et sõjasaladus ? Aga see , mida sa vaenlasest tead , on sõjaväes alati suurem saladus kui see , missugune sa ise oled . Ja see aksioom ise ka on saladus , on väga oluline , et vaenlane seda ei teaks , et vaenlane arvab , et me kõik , mis me temast teame , kohe välja lobiseme . Milles on Nõukogude armee trump ? Meie trump on selles , et me teame , et Ameerika luure meid kogu aeg jälgib , aga meie säilitame külma vere . Ameerika luure ei tea , et meie teame , et tema teab meie rongiteekonda Tartust Puka kaudu Minskisse ja siis bussidega siia sauna , " sattus Ivaništšev hoogu . " Kas nad praegu meie lõket kah näevad ? " uuris Ivanov edasi , hääles hirm ja silmis põnevus . " Kindlasti . Mulle näidati kord vastuluureseminaril Ameerika sputniku fotot hõõguvast konist Nevski prospektil Leningradis . Mis oli juhtunud ? Luuresputniku andur oli valesti reageerinud ja vale asja pildistanud , " vastas Ivaništšev . " See lõke on sputniku jaoks tšipuhhaa ! " " Ja meie omad olid selle foto vahelt ära näpsanud , " tundis oma luure üle uhkust Kalesnikov . " Ei tea , mida see andur mõtles pildistada ? " küsis Ivanov . " Eks ta mõtles , et seal on üks meie rakett . Ja kohe stardib ! Näe , tuli ka juba sabas , " ütles Kalesnikov . " Kas siis tuli raketi sabas on samasugune nagu hõõguv koni ? " ei suutnud Artur ohvitseride juttu uskuda . " Kui igale poole konisid loopida , siis võiks Ameerika poole raketi saata nii , et ükski andur mitte ühelgi sputnikul seda ei märka , " kavandas Ivanov nutika ründeplaani . " Kas te arvate , et seda ei tehta ? Tehakse , ja kuidas veel ! Mis asju on kõik kohad täis ? Kõik kohad on täis meie peibutusrakette , mille pihta on sihitud Ameerika päris raketid . Ja see läheb kapitalistidele palju maksma ! " rõõmustas Ivaništšev . " Eriti veel siis , kui nad meie konide peale ka oma raketid välja sihivad . Nii jäävad neil kõik neegrid nälga , " jagas Ivanov Ivaništševi rõõmu . " Neegrid võiksid meiegipoolest elada . Tarvis on USA majandus ja kapitalistid välja kurnata , " andis Ivanovi mõtetele õige ideoloogilise suuna majorist dotsent Kalesnikov . " Aga idee on hea , " kiitis Ivanovi Ivaništšev . " Nõukogude ohvitser peab just niimoodi mõtlema . Mida arvavad mõned ? Mõned arvavad , et ohvitseriamet – see on kisamine ja ringijooksmine . Kas neil on õigus ? Ei ole . Ohvitseriamet – see on peaga töötamine . Kes on ohvitser ? Ohvitser on samasugune intelligent nagu arst või õpetaja . " " Minu meelest palju targem , " arvas Oja . " Õige – palju targem ! Mitu inimest võib tappa arst ? Ühe inimese . Mitu inimest võib tappa ohvitser ? Ohvitser võib tappa kümneid , sadu ja tuhandeid inimesi . Kui õpetaja õpetab koolilapse valesti lugema või arvutama , pole sellest midagi hullu ühiskonnale . Mis juhtub aga siis , kui ohvitser õpetab soldatid valesti tulistama ? Omade pihta ? Ahaa . Juhtub mäss ja ühiskond hukkub , " nautis oma loogikat ja järeldamiskunsti alampolkovnikust professor Ivaništšev . " Ohvitseri vastutuskoorem on märksa suurem kui arstil või õpetajal . " " Vabandage , ma ei saanud aru , keda need õpetajad ja arstid maha lasevad , " küsis Artur . " Ma kardan , et teist küll õiget ohvitseri ei saa , kuidas teie nimi nüüd oligi , " vangutas Ivaništšev pead . " Siis on kahju küll . Hakka või nutma , " kahetses Artur . " Ma olen siin vaadanud , et teil pole täpset nimekirja , kes siin spooridel üldse on ja keda ei ole . Kui küsiks Ameerika Luure Keskvalitsuselt , las ütlevad meile , kes peavad siin olema ja kes mitte ning kes tegelikult peavad , aga ei tulnud Tartust kaasa , " pakkus Ivanov väljapääsu segasest olukorrast kursantide nimistuga . " Nüüd tegite suure vea , seltsimees kursant . Kas me võime Ameerika luurele anda aimu , et meie teame , et neil on see nimekiri ? Ei . Kui me seda teeksime , siis seaksime löögi alla meie kangelaslikud luurajad ja täpsed mehhanismid , mis selgitasid välja , et jänkidel see nimekiri on . Järelikult me seda ei tee , " lükkas Ivanovi pakutud abi kõrvale Ivaništšev . " Ja järelikult elame ise teadmatuses , " ütles Oja pudelist puskarit rüübates . " Aga kui meie nimekirja sealt ei tohi küsida , kas me võime siis sealt küsida , missugune on praegune täpne aastanumber . Niipalju kui ma aru saan , on selle väljaselgitamisega kafedral raskusi – kaasa võeti eelmise ja üle-eelmise aasta nimekirjad , " arvas Ivanov . " Ta on meil naljamees . Pealegi paberitega , " astus Ivanovi kaitseks välja Kalesnikov . " Paberitega ? Hullu omadega või ? " küsis Ivaništšev . " Noh , sealt , psühhoneuroloogiast , " täpsustas Kalesnikov . " On ikka temal palju haigusi , vaesekene , " tundis Ivaništšev kaasa . " Mis need olidki ? Langetõbi , kaamelikõnd , kolmikhüpe ja nüüd veel psühh kah ! " Hoopis teist masti mees oli major ja dotsent Užin , kes kord Arturi , Ivanovi ja Schmidti öiselt relvalao valvelt endaga kampa võttis . Užin püüdis ainult angerjaid , tema ei visanud granaati kanalisse . Teiseks oli Užin alul suur vaikija . Hävitas kõvasti õunapuskarit , viskas lõkkesse palju oksi , maitses mõmisedes buržuikast välja võetud suitsuangerjat , aga ei öelnud sõnagi . Miks ta siis üldse seltskonda soovis ? Võinuks üksi lõkke ääres istuda , olekski olnud filosoofilisem . Lõpuks küsis Artur : " Ei tea , kas Hiinaga läheb sõjaks ? " " Aga mis te ise arvate ? " küsis Užin vastu . " Mul on niisugune tunne , et läheb , " arvas Artur . " Aga teie ? Mida näiteks teie arvate ? Ma olen kuulnud , et te olete parteilane ja tark inimene , " näitas Užin näpuga Schmidti poole . " Mina arvan , et ei lähe . Juba Lenin on öelnud , et sõda puhkeb kapitalistlike riikide vahel . Või kui kapitalistlik riik sotsialistlikku ründab , siis ka kapitalistliku ja sotsialistliku riigi vahel . Aga kahe sotsialistliku riigi vahel ei lähe iialgi sõjaks , " oli Schmidt ettevaatlik taktik ja ajas teadlikku demagoogiat . " Läheb , kindla peale läheb . Alul paneme Hiinale vastu tatti , siis koos Hiinaga Ameerikale , " paljastas Kindralstaabi plaane Užin , kes sõjaväelasena Leninist ja rahuvõitlusest suurt ei hoolinud . " Kas poleks otstarbekam alul Hiina ja Ameerika omavahel tülli ajada , las nad nõrgestavad teineteist , siis aga nad mõlemad vabastada ? " pakkus Schmidt oma strateegia . " Aga kes see viitsib hakata jamama ? Tülli ajada ? Kellele seda vaja peaks minema ? " lõi Užin käega ja hakkas unistavalt pajatama uuest Nõukogude imerelvast , mis läheb kiirena väikesest august välja ja tapab maha kõik , mis teele ette jääb . " Ameerika luurel pole sellest õrna aimugi . Kõigepealt me laseme selle kiire Pentagoni ja hävitame nende aju . Pärast võtame vangi nende presidendi ning paneme ta alla kirjutama kapitulatsiooniaktile . Ja kohe rajame Ameerikasse kolhoosid , " kõlas öösel metsa vahel kaunis jubedalt Užini mökitav naer . " Aga võibolla me nüüd teie pärast kaotame sõja , " hädaldas Ivanov . " Kuidas minu pärast ? " oli Užin valmis kabuurist püstolit haarama , et kaotust sõjas vältida . " Võibolla Ameerika sputnik lindistas teie jutu ja kohe hakkavad nad seda imerelva tootma ? " kartis Ivanov . " Mul üks puts puha , kes selle sõja võidab , " kuulutas Užin ja hakkas jutustama , kuidas ta sõjaväkke sattus . " Ma läksin sinna vastikusse kohta kolmeks aastaks . Oleks ma teadnud , et ma jään siia kolmekümneks aastaks , oleks ma end kolmandal päeval üles poonud , " tõmbas Užin endal peoseljaga üle kõri , kus lõkkevalguses paistis mingi nöörimisarm . " Mina võin öelda , et mina küll kunagi sõjaväkke ei lähe , ei sõduri ega ohvitserina , " ütles Artur viinast julgena . " Ja õigesti teed . See oli vanasti , kui ohvitseride poodides oli paremaid kaupu saada ja kui ohvitserid teenisid tsivilistidest rohkem . Nüüd saavad tsivilistid rohkem ja mis kuradi pärast pean mina poljel ligunema , kui teised mehed kuskil katuse all õlut joovad ? " oli Užin kole pahane . Järgmisel hommikul ütles Artur Häälele : " Tead , nad on päris intelligentsed inimesed . " " Nad on sinugi juba enda poole meelitanud , " torkas Hääl . " Ei ole intelligentsed . Intelligentne inimene parandab tehtud vigu , " irvitas Schmidt . " Mis vigu ? " imestas Hääl , kes kogu öö oli kasarmunaril maganud . " Poomata jätmise vigu , " prahvatas Ivanov . Igal õhtul karjuti kasarmus pärast tulede kustutamist loojakarja läinud päeva auks kellegi eeshõikamisel koorisrõvedus , näiteks : " <arv>. juuli – putsi ! " Küll püüdsid ohvitserid eeshõikaja jälile saada , see ei läinud neil kuidagi korda . Siis meenus neile , et nemadki olid noorsõdureina teinud sama tempu , ja nad ei otsinudki erilise hoolega . Mõnel hommikul leidis Artur end pasteerituna – keegi oli talle tuubist hambapastat näkku pigistanud , talle valged vuntsid teinud . Küll käis läbi hinge vihasööst ! Kes küll elas oma tigedust tema vastu välja nii alatul viisil ? Kas annaks alandajale ja mõnitajale , kes läheduses vaikselt pihku itsitab , poljel valangu kõhtu ? Või oli tegemist hoopis spordiga , pasteerija riskis kui uljas mängumees , ei vihanudki Arturit ? Vähemalt üks oli kindel – Hääl see polnud , Schmidt ka mitte . Ja Räbovõitra samuti . Võibolla Ivanov ? Või Oja-poiss ? Või tundmatu vihkaja kuskilt kasarmu kaugemast nurgast ? Artur ei tahtnud , et kahtlus jääks õhkkonda mürgitama . " See on tobe initsiatsiooniriitus . Nüüd olen mina kollektiivi ametlikult vastu võetud , " sõnas Hääl , keda oli sel ööl pasteeritud . Kord oli Arturi varbavahesse pabeririba susatud , siis see põlema süüdatud . Artur kargas narilt alla hirmsa valu ja röökimisega , kuskil pimeduses kostis pahatahtlikku mökitamist . Artur teadis , et seda iidset traditsiooni , mis läbi terve ajaloo ühiskonnast ühiskonda ja kasarmust kasarmusse reisib , nimetatakse pimeda tegemiseks . " Alul süütavad , pärast tapavad . Kurja hakatakse tegema etapiviisi , " kommenteeris sõber Hääl . Artur ei kandnud kirsade all jalarätte , tema ajas läbi sokkidega . Ja seetõttu tal varbad veritsesid ja olid kangesti villis . Nüüd oli tuli armid ja haavad varvastel ravinud , ja Artur pahvatas heameelest naerma . Pärast pimeda tegemist läks kõndimine poljel lõbusa hooga , Artur ei longanud enam , poiss ei hädaldanud , ta huuled ei kiskunud valukrampi . Enesetapumõttedki olid nagu peoga pühitud . Aeg-ajalt peeti lenkomnatas kabe- ja maleturniire , need võitis harilikult Oja , kui ta viitsis osa võtta ja " lapsukestega mängida " , nagu ta ütles . Häälgi oli kõva mängija , aga tema oma jalga juba üle lenkomnata läve ei tõstnud . " See on peaaegu võrdne parteisseastumisega , " kommenteeris ta . " Inimesel peavad olema siiski põhimõtted , mida ta ei reeda . " Peaaegu iga põõsa all mängiti bridži , see kirg haaras kõiki jäägitult . Laagri kõvemad käed olid suuremad autoriteedid , Artur nägi uneski teravamaid jaotusi . Kaardimängu lõpetas harilikult pimedus , sest lenkomnatas oli see mäng rangelt keelatud . Keelu valvajaks oli kursant Salur , ise väga vilets ja väga fanaatiline bridžimängija . " Uskuge mind , et Salur on nuhk . Suur ja kõrge kvalifikatsiooniga nuhk , mitte lihtne informaator , " arvas Artur . " Kust sa selle võtad ? " irvitas Schmidt . " Ta on juba nuhi näoga , " põhjendas Artur . " Ise oled sa nuhi näoga . Sul on täpselt nuhi kulmud , " vastas Schmidt . " Kuule , kurat , vana punaste võsu , miks sul peab olema kaks ametit ? Miks sina oled üheaegselt koeratoitja ja lenkomnata-mees ? See pole aus . Teised tahavad ka midagi teha , " ütles Artur . " Noh , kumba sa endale tahad ? " irvitas Schmidt . " Puhtamat . Seda , mis ei määri , " vastas Artur . " Vaatame , mida me teha saame , " ei lubanud Schmidt midagi kindlat . Korralikumad kursandid käisid naabrite juures tankidiviisi lahvkas , ostsid sealt sigarette ja komme . Õlut ja viina seal ei müüdud , kuigi trepil leidus althõlma pakkujaid sõdureid . Arturil jäi tunne , et sellesse ärisse on segatud ohvitserid , kuidas muidu saanuks seda nii avalikult ajada ? Spooridel rehkendati kõike õlles , peamine jutt käis naistest ja õllest . Rahagi hakati õlleks ümber arvestama . Rubla oli umbes võrdne nelja õllega , nõnda öeldigi hindu , et see või see maksab kümme õlut või kast õlut . Õlu , mida väga vähe liikus , sai kõikide väärtuste ekvivalendiks , sai jumaluseks . Ikka meenutati legendaarset Humala õllekat , selle šveitserist , juudi rahvusest Marienburgerist tehti rahvuskangelane , kiideti ka Kõivu Ilmarit , kes tihti tudengeilt ainult pool arvet võttis . Kelner ise seletas oma heatahtlikkust nii : " Tavaliselt võtan ma kolhoosnikelt topeltarve . Minu kelneri südametunnistus ei luba võtta rohkem . Kui ma aga tudengeile olen välja teinud , siis võtan ma õigusega kolhoosnikelt kolmekordse arve . " " Miks sa siis meie eest nii kõvasti hoolitsed ? " oli Humalas Kõivu Ilmarilt küsinud Hääl . " Aga sellepärast , et ma tahtsin ise tudengiks saada , " vastas Kõiv . Spooridel meenutas Ivanov : " Minu rekord kellast kellani on <arv> kannu . " Kellast kellani tähendas avamisest sulgemiseni , kella kümnest kümneni . Schmidt oli kiire peastarvutaja , samuti füüsikatudeng Oja . Poisid panid pead kokku , irvitasid pisut omavahel ja langetasid otsuse . Selgus , et Ivanov pidanuks jooma <arv> tunni vältel iga kaheksa ja poole minuti jooksul ühe õlle . Selle peale vangutasid suurimad ja kõhukamad õllespetsialistid kahtlevalt pead . Aga õllespetsialistideks olid kõik poolteistsada jalaväekursanti . " Veame kihla ! " provotseeris Oja , kes muidu oli suur Ivanovi sõber . Taganeda polnud Ivanovil kuskile , ehkki Ivanov mõistis kohe ka ise , et on seekord kiitlemisega pisut liiale läinud . Aga kui ta poleks olnud nõus kihla vedama , oleks teda spooridel lõpuni Viisteist-Null-Üheksa asemel narritud Kaheksakümne Viieks Õlleks Kaheteistkümne Tunni Jooksul . Ja narrimist pelgas teiste narritaja koledal kombel . " Nõnda , " esitas Oja tingimused . " Me teeme sulle hinnaalandust . Võibolla sa pole sel päeval eriti vormis või sedasi . Kui sa kellast kellani jood ära <arv> õlut , oled sina võitnud . Meie maksame kinni sinu <arv> õlut ja teeme sulle välja kasti konjakit . Kui sa aga ei jõua juua <arv> õlut , plekid kinni oma õlled , nii palju , kui sa neid joonud oled , ning kõigi pealtvaatajate joodud õlled . " Oja ja Ivanov lõid käed kokku . " Nagu nalja . Ma arvan , et ma üritan sadat , " suurustas Ivanov . " Maksame ka sada kinni , " lubas Schmidt ja Oja noogutas . Üritus otsustati teha <arv>. septembril loomulikult samas Humalas , sellest pidi kujunema ka spooride esimene kokkutulek tsiviilis . " Kannu olen joonud <arv>,<arv> sekundiga , pudeli <arv>,<arv> sekundiga . Nipp on selles , et pudelis tuleb õlts keerlema panna , siis tuleb ta kergemini välja , " tutvustas Ivanov edasi oma võimeid . Spooridel oli poistel metsas kändude alla peidetud tsiviilriided , nendega käidi Klaipeda õllesaalides . Need olid hästi põnevad hüpped , sisaldasid mässu elemente . Kõigepealt tuli hiilida välja väeosa territooriumilt . Oma kursantidest tunnimees võis osutuda Räbovõitra-suguseks närukaelaks , võis su peale karjuma hakata ja sind reeta , lõpuks koguni kaebama minna . Ja tegelikult oli tal õigus anda sinu pihta kalašnikovist säru , kui sa hakkasid üle kanali minema . Siis tuli hoolitseda , et sa tankistide patrullile nina alla ei satuks . Siis tuli kanali ääres oodata bussi number <arv> , mis käis närvetapvalt pikkade vahedega . Tavaliselt kõhutati võsa vahel , kui buss lõpuks tuli ja Lužnja peatuses kinni pidas , joosti peale . Pikapeale hakkasid õllesaalide šveitserid ja kelnerid tuttavaks saama , nemad tervitasid juba uksel rõõmuga eesti sõdalasi . Ju said nad tsiviilrõivaist hoolimata aru , kellega on tegemist . " Tervi-sex ! " hüüdis üks neist alati rõõmsalt . Et mitte vahele jääda , pidi õhtuste rivistuste või ootamatute kontroll-loenduste puhuks kellegagi kokku leppima , et tema hõikab siis , kui sinu nime hüütakse : " Jaa ! " Ohvitserid loomulikult kursantide hääli ei tundnud ja näis , et ei tahtnudki tunda . Enamik neist olid täielikud pohuistid , neil oli jumala ükskõik , kas tudeng on õhtusel lineikal või Klaipeda õllesaalis , peaasi ainult , et mängureeglitest kinni peetakse ning kontrollimisel hõigatakse iga nime järel : jaa ! Aga mis siis , kui kontrollijaks oli niisugune tuim fanaatik nagu Räbovõitra , kes häälest kohe aru sai , et vastaja pole õige mees ? " Poisid , teeme Räbovõitrale peksa , " pani ette Ivanov . " Ohvitserid ka ei seedi teda , " õhutas takka Artur . " Ei tee ! Mina ei luba , " keelas Schmidt järsult . Niisugune äraarvamatu oli Schmidti õiglusmeel . Tundus , et tal oli tähtis reageerida , ei olnud aga tähtis , kuidas reageerida . Viie minuti pärast võis ta langetada risti vastupidise otsuse , aga ta oli oma mõjuvõimu suurendanud sellega , et oli näidanud julgust langetada otsus , pealegi selline , mille vastu olid vahest kõik , kui Räbovõitra välja arvata . Mõnele teisele oleks niisuguse jutu eest vastu tatti pandud , aga Schmidt vaid suurendas oma autoriteeti . Artur kartis , et Schmidtiga vastuollu sattumine vähendab tema šansse saada endale väliõppustest vabastav amet . Vähemalt kolmandik või veerand kursantkonnast olid valmis alkohoolikud . Õige viin toodi leedu talupoegadelt ning seda joodi ohtralt ja suure mõnuga . See oli õuntest aetud puskar , mida mõned teadjamad mehed kalvadoššiks kutsusid . Seda aeti Lužnja kandis vist igas talus , võibolla oli selles midagi ürgrahvuslikku ja asi kuulus looduskaitseala juurde . Puskar kallati valgesse piimapudelisse , peale löödi tavaline kummikork ja siis vaadati vastu valget , kas on ikka puhas kraam . Küll ikka viin sätendas päikeses kutsuvalt ! Leedukad võtsid tudengeilt ühe , ohvitseridelt aga kolm rubla poole liitri eest . Nii juhtuski , et eesti tudengid kasutasid leedukate solidaarsus- ja rahvustunnet omakasupüüdlikult . Ohvitseridelgi oli hais ninas , et neilt kooritakse rohkem , nii andsid nad raha tudengile , kes läks tallu ja sealt kolm korda rohkem viina tõi , kui oleks saanud ohvitser . Vastutasuks kuulusid pooled pudelid kursandile . Ohvitseridest olid alkohoolikud kõik , raudselt <arv> protsenti koosseisust . Hääl sai Annelt peaaegu iga päev kirja , kui laupäev ja pühapäev vahele tulid , anti talle neid esmaspäeval koguni kaks-kolm tükki . Kirjad ladus Hääl ilusti öökappi türgi keele õpiku peale virna . Räbovõitra , Schmidt ja Artur tundsid kapiust avades siirast kadedust . Või koguni armukadedust ? Hääl koguni punastas , kui Schmidt teda kirjade rohkuse pärast nöökis : " Ei tea , kas Eestisse enam marke ja ümbrikke ongi jäänud ? " Artur teadis küll , et Schmidt pidas Annet nende kursuse ainukeseks ilusaks ja targaks tüdrukuks , oli Anne ümber keerutanud , teda Volga restorani lõunalegi viinud . Nad olid Häälega seda isegi arutanud , et mis see Schmidt keerutab ümber Anne . Hääle ema oli Annet kaitsnud , oli öelnud , et neiul on kuni kihluseni õigus valida , ja Hääl oli sellega leppinud . Kord tahtis Räbovõitra Anne käekirjaga ümbrikku haarata . " Ära käpi ! " keelas Artur , kuna Häält polnud parajasti kohal . Arturil endal tulitas kange kihu sõbrale saadetud kirju salaja lugeda . " Ega ma ei loe . Ma tahtsin nuusutada , mis lõhna ta kaasa paneb , " õigustas end Räbovõitra . " Lõhngi kuulub intiimsuste hulka , mis ei ole määratud võõrale ninale , " manitses Schmidt , kes oli nüüd otsustanud Räbovõitra vastu seista . " Haiseb ju niimoodi , et terve kapp on lehka täis , " ütles Räbovõitra . " Vist maikelluke , " oletas Oja . " Ja miks Hääl neid üldse teistele vaatamiseks paneb ? " küsis Räbovõitra . " Tahab poosetada , et tal on pruut ja teistel ei ole , eks ju ? " " Tal ei ole neid ju mujal hoida , " õigustas Häält veidi silmakirjalikult Schmidt . Artur viskas ema saadetud kirjad peaaegu lugemata minema , enne küll kontrollides , ega seal juhuslikult raha vahel pole . " Tegelikult peaks tõeline relvavend endale saadetud kirju väeosale valjult ette lugema . Voh , see oleks seltsimehelikkus , " pani ette Ivanov . " Ja kui keegi tahab olla kursandi pruut , siis peaks talle see asi meeldima , et ta on tervele väeosale teene osutanud . " " Niikuinii neid loetakse . Keegi loeb neid enne Häält ja tõlgib vastuluure ülemale . Seda nimetatakse sõjatsensuuriks , " teadis Schmidt . " Vaat selle venna löön ma oma käega mättasse , kui teada saan , kes ta on ! " ähvardas Räbovõitra . " Kas kadedusest või ? Et tema kirjade lõhna enne Häält ja sind nuusutab ? " nöökis Artur . " Mina mõtlesin , et sina oledki see sõjatsensor , " ütles Ivanov Räbovõitrale . " Poisid , jätke see igavene nuhiotsimine ! " keelas Schmidt . " Ei jäta ! " ütles Hääl , kes oli parajasti ligi astunud ega aimanudki , millest jutt oli alguse saanud . " Kuidas mina tsensor saan olla , kui ma tahtsin neid kirju praegu lugeda , " õigustas ennast Räbovõitra . " Mis kuradi kirju , poisid ? " ehmatas Hääl , aga vaidlus oli nii suures hoos , et teda ei pandud tähelegi . " Ma mõtlesin , et sa tahad mitu korda lugeda ja nuusutada . Eriti neid kohti , mis sul kõvaks ajavad . Kus see lits armastust avaldab , " jauras Ivanov . " Kes see lits on , tahan ma teada ? " nõudis Hääl . " Kindral Govorovi abikaasa Nadežda , " ütles Schmidt . " On või ? Annab kohe või ? " süttis Ivanov . " Tema ei anna . Tema võtab , " lausus Oja . " Ah , mingi paks ja inetu vene baaba , juuksed kuklas krunnis , " lõi Artur käega . " Ei ole . Kindral Govorovi neljas naine on noor ja ilus , tütrest noorem ja ilusam , " teatas Schmidt . Kord aga pakkus Hääl ise Arturile Anne kirja lugeda . " Mis sa nüüd . Ei kõlba . Anne paneb pahaks , " tõrkus Artur . " Loe , loe . Ega ma sulle siis tervet kirja . Ma annan sulle ainult ühe lehekülje , " selgitas Hääl ning rebis välja vajaliku koha . Annel oli tundelise inimese väga meeldiv käekiri , isikupäraste lennukate konksudega . Anne oli saatnud miljonilinnade uue edetabeli , mille ta oli leidnud " Grand Larousse'i " iga-aastasest lisaköitest , mille <arv>. aasta väljaanne oli nüüd suvel seminarkaraamatukokku jõudnud . Anne oskas prantsuse keelt korralikult , ta oli tõlkinud Häälele ka asja kohta käiva artikli . Edetabel oli eriti väärtuslik , sest näitas eraldi linnastuid ning linnu koos eeslinnadega ja ilma . " Sul on ikka tõesti kihvt pruta , " tunnistas Artur ja ta tajus , kuidas Häälel oli sellest hea meel . Sellepärast Artur ütleski , et Häälel hea meel oleks . Hääle ja Arturi jaoks oli see tõeline aare , paar nädalat järjest võis kuulda neilt umbes niisugust juttu : " Ma poleks uskunud , et Jakarta nii kõvasti paneb . " " Kui nii edasi läheb , paneb Peking Shanghaist mööda . " " Ja Delhis juba kolm miljonit . Nelja aastaga terve miljon kasvu . " " Mexico Citysse tahaks minna just sel hetkel , kui tal kümme miljonit täis saab . " " Kõige pullim linn on Jackson . Linnas endas on vaid <arv> <arv> elanikku , aga koos eeslinnadega üle miljoni . Mina tahan sinna minna . " Arturil oli meeldiv istuda kännul kasarmu taga ning tunda , et sul on sõber . Metsast ilmus välja Schmidt . " Ahaa , loete teineteisele kodanik Toomepuu kirju ette ! Andke mulle ka ! " ütles Schmidt läbi nina . Muidu oli ta sündinud liider , aga tema nasaalne hääldamine tegi temast kuluaari- , mitte tribüünimehe . " Ei loe ! " vastasid Hääl ja Artur . Schmidti itsitamine nagu tugevdas nende liitu . " Aga mida te siis teete ? Kas ma pime olen või ? " küsis Schmidt . " Mis see üldse sinu asi peaks olema , mida me nende kirjadega teeme ? " ründas Artur . " Ega ei olegi , " tunnistas Schmidt . " Tahate , ma ütlen teile , kes neid enne loeb ? " küsis Schmidt . " Noh ? " Arturile ei meeldinud , Schmidt oma kurat teab kust hangitud informatsiooniga kiitleb . Ja korraks välgatas tobe mõte , et järsku süüdistab Schmidt just teda . Alati , kui päevavalgele tuli midagi halba , kartis Artur , et süüdlaseks peetakse teda . Teda olid treeninud ema ja keskkooliõpetajad , kes kogu aeg esimesena teda kahtlustasid . " Kes siis ? " küsis ka Hääl , kes lapsikuid komplekse ei põdenud . " Salur loomulikult , " vastas Schmidt toonil , mis tegi lolliks kõik need , kes ei teadnud , et laagri sõjatsensoriks on Antti Salur . Ja arvatavasti oli see õige , kuigi kontrollimatu , nagu oli õige ja kontrollimatu kogu Schmidti jutt . Schmidt polnud nende kännu juurde siiski asjata tulnud , ta oli oma uudise teatamiseks valinud just paraja koha , aja ja seltskonna . " Otsisin sind just , " teatas ta lõpuks Arturile põhjuse . " Jah ? " üllatus Artur . " Homsest peale läheb lahti , " nautis Schmidt teise teadmatust ja oma võimu . " Mis asi läheb lahti ? " imestas Artur halba aimates . Schmidt oli Arturi teinud oma asetäitjaks koera toitmise alal . Kohustus jagunes veel nii , et Schmidtile kui parteilasele jäi vastutus kindrali koera tervise ja täis kõhu eest , Artur pidi lihakäntsaka igal hommikul üle aia viskama ning aialippide vahelt kastekannust jooginõusse vett valama . " Tegin kõik sinu heaks . Tegin , mis tahtsid , " lausus Schmidt . Muidugi oli Artur seda kõike Hääle eest varjanud ja riukalik positsioonivõitleja Schmidt oli meelega uudise teatanud siis , kui Artur ja Hääl kahekesi mõnusalt kännul istusid . Liidrid püüavad alati lüüa kiilu sõpruskondadesse , kuhu nad ei kuulu ja mis ei ole nende kontrolli all . Artur tahtis kõike eitada , kinnitada Häälele , et ta pole eluilmaski kindrali koera toitmisele pretendeerinud , et see on jube ning inimest alandav toiming , aga siis oleks ta Schmidtiga tülli läinud ja heast jobist ilma jäänud . Artur ja Hääl hakkasidki sellest ajast peale teineteisest pisitasa kaugenema , loomulikult ei tekkinud Schmidti näol Arturile uut sõpra . Schmidtil ei olnudki sõpru , olid vaid poolehoidjad ja konkurendid võimuvõitluse sportlikus maailmas , needki vahetasid alatasa oma kohti , mille üle Schmidt sugugi ei imestanud . Igatahes oli Schmidt koeratoitmisheateoga Arturi enese külge aheldanud , Artur ei tohtinud enam lõõpida tema punaste esivanemate üle . Artur pidi seljatagagi Schmidti kaitsma , kui keegi teda halvustama hakkas . " Sa pead laskma lõigata kõige taisema tüki , " õpetas Schmidt järgmise päeva varahommikul Arturit köögis . Mjasorez lõikaski rasvasest seakintsust ainukese punakamat värvi tüki . Arturil oli piinlik , Schmidtil ja mjasorezil mitte , viimane veel kadestas Arturit kasuliku ameti pärast . Kastekann oli Schmidtil peidetud relvalattu , muidu oleks see kas nalja pärast või puht pahatahtlikkusest ära varastatud . Enne veel , kui teised võimlema tulid , läksid Artur ja Schmidt põiki üle sportgorodoki ja polügooni kindrali datša juurde . Elukas juba röökis sea kombel . " Näed , siin on mold , " näitas Schmidt ning Artur kallas aialippide vahelt molli vett joomiseks . Peni keel käis vett lakkudes nii kiirelt nagu Arturi ema õmblusmasina nõel . " Ja nüüd viska liha üle aia . Alati anna enne juua , siis süüa , " õpetas Schmidt . Loomulikult tegi Artur järgmistel hommikutel , kui ta juba üksi ametis käis , vastupidi , otsekui oleks peni süüdi tema enesealanduses . " Mis ta nimi on ? " küsis Artur . " Ausalt öelda , ei tea , " vastas Schmidt . Kindlasti oli see ainus asi , mida Schmidt ei teadnud . Artur arvas , et kindlasti itsitatakse nüüd tema kui koeratoitja üle . Aga ei ! Talle tundus , et temasse hakkasid paremini suhtuma nii ohvitserid kui mõned tudengid , Hääl loomulikult välja arvatud . Artur vabastati pooltest taktika- ja riviõppustest , vaid ognevajat pidi Artur edasi tegema , sest ta oli siiamaani kõik lasud mööda lasknud . " Sellega vedas sul hullumoodi . See Schmidt on ikka üks kasulik sell , " ütles Oja . " Kuule , kas sinu asetäitjaks ei saa tulla ? Ma oleks siin Schmidti asetäitja asetäitja koeratoitmise alal , " lunis Ivanov . Polügooni kohalt läks üle kanali neli silda , neile pandi kummalegi kaldale tudengipaar valvama , et polügooniäärsesse metsa võõrad marjule ja seenele ei kipuks . Metsas kasvas ohvitseride võõrandamatu saak , mida nad kellegagi jagada ei suvatsenud . Harilikult kogunes kokku bridžinelik , alul käidi ujumas , siis hakati põõsavilus mängima . Tsivilistist üle silla minna soovija pidi tolli maksma – andma pudeli viina või mis veel parem , kalvadošši . Mundris ohvitserid lasti niisama läbi , hulkuvaid reamehi tankidiviisist hirmutati alul sõjatribunaliga , pärast lasti neil üle silla minna . Kui tuju oli õunapuskarist eriti kõrge , siis nöögiti reamehi ja pandi nad üle silla roomama . Kasarmu pool metsas kasvasid eriti suured vaarikad , nõnda et marjakorjajatel tasus üle silla mineku eest pudeli loovutamine kähku ära . Kord aga sattus nende valvenelikusse Räbovõitra , mis kohe tõotas halba . Räbovõitra Saluriga olid ühel pool , Artur ja Ivanov teisel pool kanalit . Räbovõitra ise kaarte ei mänginud ja keelas ka Saluril mängimast : " Karauulis ! Sa oled peast segaseks läinud . Selle eest lastakse maha , kui sa postilt lahkud , " ähvardas Räbovõitra meedikut . Saluri sõrmed sügelesid , aga tal ei olnud midagi teha . Ta pidi vesise suuga pealt vaatama , kuidas teisel pool kanalit mängisid Artur ja Ivanov , kellele oli tulnud vastu mängima tuntud bridžipaar naabersilla valvest . Oli juba pakutud ja mängitud paar slämmigi , kui ilmus kohale esimene üle silla soovija . Ivanov kasseeris ammu väljakujunenud taksi , korkis selle kohe lahti ja proovis kvaliteeti . " Kurradi hää , " kiitis Ivanov ja andis teistelegi rüübata . Aga kohe oli puskariandja tagasi ning nõudis vihase häälega : " Miks te petate inimesi ! Andke pudel siia ! " Selgus , et Räbovõitra teisel kaldal ei lasknud marjulist edasi , isegi uue pudeli eest mitte . See riivas juba Ivanovi väärikust , pealegi olid tal Räbovõitraga klaarida vanad arved . Ja kuidas sa annad tagasi pudeli , millest sa juba joonud oled ? Eriti veel siis , kui varus enam ühtki teist ei ole . Ivanov sammus vihaselt üle silla , võttis torust kinni ja tahtis Räbovõitrale automaadikabaga üle turja virutada : " Kuradi lurjus sihuke , või tema tuleb keelama ! " Vanemmadrus Räbovõitra oli Punalipulises Põhjalaevastikus õppinud relva käsitsema . Mees varjus puu taha , lõgistas kalašnikovi lukku ja riivi , hoidis Ivanovi kirbul , kisendas : " Stoi , streljatj budu ! " Ivanovgi oli esimese kuu jooksul spooridel üht-teist õppinud . Ta viskus silla alla , mitte küll vette , aga veel kuivale maale . " Ma tapan su kui konnapoja , pista vaid oma larhv puu tagant välja , " kisendas võitleja silla alt . Korraga kuuldus lühike valang . Artur ei saanud aru , kumb kumba tulistas , igatahes kargas Ivanov silla alt välja ning tormas siksakitades – nagu taktikaõppustel õpetati – Räbovõitrale kallale . Kaks suurt meest rullusid , vihaselt ägisedes . Kummagi automaadid jäid samblale lebama ning Artur hiilis üle silla , võttis püssid enda kätte , viskas need metskitsede söötmise sõime , mis olid looduskaitsealal ilusti olemas . Räbovõitra istus kaksiratsi Ivanovi peal , hoidis kinni tolle käsi ja jalgu . Ivanov püüdis vangistusest lahti rabelda , aga Räbovõitra oli tugevam ja osavam . Ajaloolane sai kehakultuurakast jagu ! Selili Ivanov vaid sülitas kogu aeg Räbovõitrale näkku ja Räbovõitra ei saanud tatti ära pühkida , sest ta käed olid kinni Ivanovi käte vastu maad hoidmisega . " Ah , jätke järele , mis te jamate , " ütles Artur . Lepitamissoovi olidki mõlemad oodanud , kumbki oli taibanud , et mäng on üle piiri läinud . " Tartus viime asja lõpuni , " ähvardas Ivanov . " Viime , kui sa veel kord tahad peksa saada , " oli Räbovõitra nõus . " Kus me püssid on ? " " Püssid on kindlas kohas , " vastas Artur . " Saate nad kätte alles õhtul , kui kasarmusse hakkame minema . " Sõjatsensor Salur oli aga kadunud ning ei tulnudki metsast välja . Artur nägi teda alles õhtusöögil kasarmu sööklas , kus Salur ütles , et ka Artur peab Ivaništševile seletuskirja kirjutama . " Mida kirjutada ? " küsis Artur Schmidtilt . Asi oli selles , et ühest püssist oli kuule lastud , teise toru oli puhas , aga kumbki ei tunnistanud kasutatud relva omaks . Püsse ei antud hommikul relvalaost välja numbrite järgi , vaid igaüks võttis esimese ettejuhtuva . Selline korralagedus aga võis tribunali alla viia spooride komandöri Ivaništševi , kes loomulikult oli huvitatud asja kinnimätsimisest . " Sina lasksid ! " süüdistas Ivanov Räbovõitrat . " Ei , sina lasksid ! " süüdistas Räbovõitra Ivanovi ning oletatavasti ei teadnud nad ise kah , kumma kalašnikovist lühike valang tuli . " Kirjuta seletuskirjas , et metsas hakkas teid ründama marutõbine koer , ila koonu küljes rippu , " õpetas Schmidt . Nii jäigi . Ka Ivanov ja Räbovõitra kirjutasid marutõbisest koerast , kelle laip pärast kanalisse visati . Salur pidi tagasi võtma oma seletuskirja , kus juhtumit oli õigesti kirjeldatud . Keegi ei käinud asja kohapeal kontrollimas . Kindlasti poleks kanali äärest leitud pihtasaanud koera vere jälgi , seal olid vaid kuulitäkked kõrgel kuusetüves , kus koerad harilikult ei käi . " Kas sa mõtlesid selle ise välja või ? " küsis Artur Schmidtilt , kui nad hommikul kindrali koera söötsid . " Mis sa ise arvad ? " uuris Schmidt . " Ma arvan , et Ivaništšev õpetas sind , kuidas kinni mätsida , " oletas Artur . " Valesti arvad , " ütles Schmidt ja võibolla ta ei kiidelnudki . " Ma oleks ta sõelapõhjaks lasknud , " suurustles paar päeva hiljem Ivanov . " Ja pärast oleksime me sinuga laiba tükeldanud ning tükid siin lõkkes ära põletanud . Kehakultuuris õpetatakse ka arstiteadust ja nõnda ma tean , kuidas inimest tuleb lõigata . Sellega juba iga vennike hakkama ei saa . " " Meid oleks ju kohe kinni võetud ! " ütles Artur . Artur tundis , et temagi oleks soovinud tõepoolest rohkem verd ja põnevust , kuidagi kahju oli , et see lugu nii lihtsalt lõppes . Oi , milline jõletis sa oled , inimene ! kutsus Artur ennast korrale . " Siis oleksime me Klaipedas takso röövinud ja sellega üle piiri Poola põrutanud . See pole siit kaugel . Loomulikult oleksime me pidanud likvideerima pisut Vene ja Poola piirivalvureid . Aga meil on ju võimsad relvad – kalašnikovid ! Ja edasi Saksamaale ! Tead küll seda laulu : " Me kolmekesi tuleme Lääne-Saksamaalt , meil jalas püksid verised , kuub on veres ka ... " " Laagri keskpaiku tuli pidulik päev . Lipumasti heisati punane plagu , mida luitumise vältimiseks hoiti muidu naftaliinirikkas voodipesulaos . Hommikusöögiks anti gretškopudru kõrvale tohletanud õunapabul , küllap tunamullustest strateegilistest varudest . Ivanov seda suhu ei pistnud , vaid lennutas üle sööklaruumi vastu Räbovõitra kukalt . Päike kiiskas ja sinitaevas paistis õhkõrn hommikune kuu . Lipuplatsile hakkas ilmuma paraadmundris ohvitsere , kuldsed vööd ümber kõhu . Oli nii omasid kui naabreid tankidiviisist . Tuli täpne püstolilaskur Ivaništšev , tuli heasüdamlik sõduriteisa Kalesnikov , tuikudes venis kohale pohuist Užin , kes viimased kolm nädalat oli ühtejutti joonud . Mürakas KamAZ sõidutas kohale haagise , selle portele kinnitati loomulikult venekeelne loosung : Haagisele ronisid duhhavoimehed , vasksed pillid päikesepaistes helkimas . Ivaništšev kamandas tudengid rivvi . See võttis tavalisest tunduvalt vähem aega , muidu uimane kursantkond oli veidike elevil . Kummide sahinal peatus ohvitseride auspaleeri ees must Volga , millest veeres välja ümarik kindral Govorov jun ( n ) , marssal Govorovi poeg . " Venelased ütlevad selle auto kohta tšlenovoz , " naeris Schmidt . " Mida see veel tähendab ? " tahtis teada Ivanov . " Liikmevedaja , " tõlkis kaunis bukvalistlikult Hääl , suur türgi keele spetsialist . " Mitte liikme- , vaid munnivedaja , " täpsustas Räbovõitra ning puhkpilliorkester hakkas mängima pidulikku lugu . " Mis see on ? " küsis Hääl . " Ma ei tea . Võibolla hümn ? Võibolla mõni muu lugu . Tegelikult on venelastel üsna palju muusikapalasid , " ütles Artur . Räbovõitra laulis täiel häälel kaasa , ta teadis isegi sõnu . Schmidt itsitas niisama , aga Ivanov laulis pisut teistmoodi sõnadega : " Olen vaene Venemaa kolhoosnik , / täiu täis ja ilma püksata./ Võtaks naise , / et saaks tissipiima , / kitse ma ei jõua pidada./ Müüsin maja , / müüsin kitse maha , / järgi jäi vaid sitamajauks ... " Rivi ette astus kindralmajor Govorov . " Kaitseminister marssal Gretško käskkiri number ... " alustas jupats . " Selle kirjutas ta tentsik täna hommikul , " arvas Schmidt . Selgus , et Gretško oli oma aukirja andnud <arv> kursandile , peaaegu tervelt kolmandikule spooridest . Arturile üllatuseks tuli temal ja ka Häälel lühikest kasvu kindralilt üleni punane Lenini profiiliga paber vastu võtta . Artur polnud ikka veel selgeks saanud , kumma jalaga peab rivisammu alustama . Kindral oli kas delikaatne või pime , igatahes ei pistnud ta kisendama . Aga vahest läks Arturil kogemata kombel kõik õigesti ? Kindrali käesurve polnudki vedel ja ilane , nagu Artur oli kartnud . Oli hoopis päris tugev ja mehine , ka vaatas kindral käesurumise ajal korralikult Arturile silma . Vahest ta teadis , et Arturist sõltub tema koera käekäik ? Isegi Hääl võttis aukirja ilusti vastu , ei visanudki seda kindralile näkku . " Ma panin teid ka pulli pärast kirja . Ikkagi kursusekaaslased , " selgitas Schmidt . " Aga mind ? " nõudis Räbovõitra . " Aga mind ? " tegi Ivanov solvunud nägu . " Järgmine kord . Kui te vahepeal pole teineteist surnuks lasknud , Klaipeda kauboid sihukesed , " lubas Schmidt . " Kus kohal niisuguseid asju kirja pannakse ? " tigetses Hääl . " Parteikoosolekul , " ülbitses Schmidt . Kõiki üllatas ka , et spooride komsomolisekretär ja velsker Salur jäi pika ninaga – võibolla oli seegi Schmidti teene ? Võibolla sellepärast , et meedik oli lahinguväljalt põgenenud , jätnud Räbovõitra ja Ivanovi teineteist tapma ? Govorov võttis uue paberi ja hakkas sealt eesti nimesid maha lugema , neid muidugi hirmsal kombel väänates . Ja see pakkus kuulajaile palju lõbu , kindrali hääldust mõnitati ja püüti järele teha . Spooride lõpus pidid kõik poisid niikuinii saama leitnandiks , aga nüüd , laagri keskpaigas tehti need kursandid , kes aukirjast olid ilma jäänud , moraalse stimuleerimise eesmärgil allohvitserideks . Jupijumal Räbovõitra sai seersandiks , lenkomnatamees Schmidt vanemseersandiks . " Sellepärast sa mulle selle paberi sokutasid , et mind ka supi sisse määrida , " kortsutas Hääl pika mõtlemise järel oma aukirja nätsakuks . Veel mõnikümmend kursanti pidid marssal Gretško käskkirja järgi oma paguneile kinnitama paelad kas otse või ristipidi . " Mingeid halle ja nadisid kujusid ülendatakse . Täiesti tundmatud vennad , " ütles Artur Schmidtile ja Räbovõitrale silma vaadates . " Ei tea , kas see ongi ülendamine ? " püüdis olukorda mahendada Schmidt . " Kursant on niigi ise allohvitseriseisuses . Järelikult oleme võrdsed . " " Mis võrdsed ? Minu pagunil on pael ja temal ei ole , " mühatas Räbovõitra . " Kõige ausam eesti mees on Ivanov – tema ei saanud sittagi , " võttis asjad kokku Artur . " Ja Antti Salur – temagi jäi ilma , " lisas kavalalt Schmidt . " Tema on ka aus eesti mees . " " Kas küsimusi on ? " lõpetas kindral oma tentsiku kirjutatud kaitseministri käskkirja ettelugemise nõnda , nagu sõjaväes on kombeks iga juttu lõpetada . " Ei ole . Tore . Laiali minna ! " " Kuidas ei ole ? Minul näiteks on küsimus , " protestis Ivanov häälekalt . Kindral tühistas laialiminekukäsu , palus Ivanovil oma küsimus esitada . " Lubage , seltsimees kindral , aga kas te ikka täpselt vaatasite seda kaitseminister Gretško käskkirja ? " tahtis Ivanov teada , kui oli oma stiilseimal kaamelikõnnakul ketsides kolm sammu rivi ette astunud . " Mis asja . Muidugi täpselt ! " käratas kindral , kes pidi loikam Ivanovile silmavaatamiseks suunama oma pilgu kõrgustesse . " Kas seal tõepoolest ei olnud juttu jefreitoritest ? Minu teada peaks nagu olema , " oletas Ivanov . " Mis kuradi jefreitoritest ? Kes need veel ? " lappas kindral igaks juhuks pabereid oma käes " Jefreitor on Nõukogude armees reamehest järgmine auaste , " hiilgas Ivanov oma teadmistega . " Ei ole siin neid jefreitoreid , " tõstis kindral pilgu paberilt ja märkas ketse Ivanovi jalas . " Ah , see olete teie ! Tahate , ma ütlen , milles asi on ? " " Tahan , väga tahan . Muidu Tiina ... " alustas Ivanov . " Vaadake , mina olin kümme aastat Vilniuse Riikliku Ülikooli sõjalise kateedri juhataja . Vilniuses räägib Petrauskas ilma aktsendita vene keelt , aga Tartus räägivad Ivanovid vene keelt suure aktsendiga . Vot , selles on asi , kui teada tahate , " suskas kindral . " Minu arvates kaldute te teemast mööda , seltsimees kindral , " ütles Ivanov . " Tagasi rivvi , kaamel ! " kamandas kindral ning saatis siis kogu rivi laiali ning viipas kongus nimetissõrmega Ivanovi uuesti enda juurde . " Rääkige , mis probleem teil oli ? Tahtsite jefreitoriks saada , jah ? " " Mina mõtlesin , et Nõukogude ohvitser on ikka sõnapidaja , eriti kindral , " ütles Ivanov peaaegu töinates ning hakkas kirjeldama , kuidas homme tuleb talle külla abikaasa Tiina Iivanov , kes silmapilk laagri väravast koju pöördub , kui ei näe mehe pagunil ainukestki paela . " Ta on sõjaväelase perekonnast , nagu ma olen teile juba öelnud , seltsimees diviisikomandör , " lisas Iivanov-Ivanov . " On küll , seltsimees kindral . Võin seda kinnitada , " valetas keeruliste probleemide lahendamiseks kohale rutanud Kalesnikov seltsimehelikult ja solidaarselt . Kindral , Kalesnikov ja Ivanov tõmbusid kasarmu nurga taha , et põõsa varjus leida väljapääs kujunenud olukorrast . " Mina igatahes oma perekonda purustada ei luba , " ütles Ivanov . Kindral pakkus sõbralikult paberossi Kazbek . " Mis teha ? " küsis kõrge ohvitser kaastundlikult . " Ja ma kardan , et siis , kui ta homme laagriväravast tagasi pöördub , ta enam minu juurde ei jää . Ma mõtlen Tiinat , momendil veel oma naist , " nuuksus Ivanov . " Ma tean küll , tal on peale minu ka veel üks kutt . Toosama , kellelt ma ta paar aastat tagasi üle lõin . " " Ma mõtlen , et me peame aitama seltsimees kursanti . Ainult tugeva perekonnaga ohvitser kaitseb kodumaad hästi , " sõnas Kalesnikov . " Teate mis ! " tuli kindral hea idee peale . " Minu isiklikul vastutusel võite endale homseks päevaks jefreitoripaela pagunile õmmelda . Aga ainult üheks päevaks ! " manitses kindral . " Täname , sügavalt täname , seltsimees kindral , " rõõmustas Kalesnikov . " Aga see oleks naise petmine , seltsimees kindral , " tõrkus Ivanov kingitust vastu võtmast . " Aga tema petab teid ju ka sellega , kes tal enne oli , " põhjendas kindral . " Kus te teate ? " ehmatas Ivanov . " Mina olen sõjaväes teeninud sõjast saadik , mina tean . Juba mu isa oli sõdur ... " ütles kindral . " Marssal ! Teame , seltsimees diviisiülem , " puges Kalesnikov . " Pole marssaligi elu kerge . Pealtnäha küll – antakse valge helikopter , sõida , kuhu tahad ! Aga kui palju on muresid sõdurite pärast , näiteks teie kirsasaabaste pärast ! Ja naistega on nii , et kui veel ei peta , siis hakkab petma . Eriti veel siis , kui teil paela pagunil ei ole . Niisugune on sõjaväelase kurb saatus , olgu ta marssal või jefreitor . Aga midagi rohkemat ma teie heaks teha ei saa , " lõpetas kindral pika jutu . " Ma panen paela ainult ühele pagunile , sellele , mis tema poole jääb . Ja siis seisan kogu aeg küljega naise poole . Siis ma nagu valetan ja ei valeta kah , " leidis Ivanov väljapääsu komplitseeritud olukorrast . Lenkomnatas õmblesid ülendatud kursandid oma paguneile paelu , Ivanov läks neilt nuruma väga lühikest kollast juppi . " Mis sina sellega teed ? " imestas Räbovõitra . " Täna sain jefreitoriks , varsti olen marssal . Aga ei ole mu elu kerge ei jefreitorina ega marssalina . Asi on selles , et naised petavad , " naeris Ivanov laginal kindrali üle . " Kas sa , Schmidt , hakkad minu koera toitjaks , kui ma marssaliks saan ? Siin jalaväelane ja kolmikhüppaja jefreitor Ivanov täies hiilguses , " raporteeris Ivanov , kui paela pagunile oli traageldanud . " Kes siis üht paela paneb ! Teisele pagunile tuleb ka panna , " torises Räbovõitra . " Mul on kindrali isiklik luba kanda ainult üht paela ühel pagunil , " teatas Ivanov . Muidugi ei tulnud järgmisel päeval ühtki Tiinat . Ivanov ei olnudki abielus , kõige vähem sõjaväelase tütrega . Tuli hoopis Anne . Tol päeval olid kanalisilla valves linna pool Artur ja Schmidt ning polügooni pool Räbovõitra ja Hääl . Schmidt märkaski Annet esimesena . " Propusk ! Parool ! " nõudis Schmidt naerdes , kui neiule maanteekraavist vastu hüppas . " Mis Toomaga on juhtunud ? Miks ta pole kaks nädalat kirjutanud ? " küsis Anne esimese ähmiga Hääle kohta . " Ta kirjutab sulle iga päev . Aga kirju loetakse kaua , " rõõmustas Schmidt Annet . " Kes neid loeb ? " kohkus Anne . " Selleks määratud spetsialistid , " vastas Schmidt . " Oo , Artur ! Vaata , mis sulle ema saatis , " tervitas Anne Arturit ning ulatas talle turuvõrgu moosipurkidega . Arturis kihvatas niisugune viha , ta oleks terve selle kompsu kogu täiega kanalisse uputanud . " Kas sa ajalehti ka tõid või ? " kibeles vanemseersant Schmidt . " Muidugi . Aga kõigepealt loeb Toomas . Või ise teate , kuidas te jagate , " vastas Anne . Anne rääkis , et tuli hääletades Tartust läbi Läti kahe päevaga . " Kaks korda kiiremini kui meie rongiga , " tõdes Schmidt . " Ja sa ei kartnud , et sind ... ? " küsis Artur . " Miks peaks mind keegi puutuma ? " vastas Anne . " Mina ei tea . Harilikult üksikuid naishääletajaid vägistatakse . Eriti Lätis , " ütles Artur . " Tühi lori , " hindas Anne . " Nagu sa üle silla lähed , nii Räbovõitra su maha laseb , " hoiatas Artur . Aga Hääl ja Räbovõitra olid kuulnud juba Anne heledat naeru , Hääl oli vahiposti maha jätnud ning üle kanali tulnud . Anne ja Hääl olid varjamatult rõõmsad . Külas kursantidel võis käia lausa ametlikult , iseasi , kas Hääl tohtis momendil tunnimehekohalt lahkuda . Siiski suundusid Hääl ja Anne kasarmusse külaskäiku registreerima . " Mõnele kõnnib puts ise kohale , " õhkas Räbovõitra valjult üle kanali . Külastajaile oli polügooni äärde kindrali datša lähedale püstitatud kaks telki – väike ja väga suur . Suures oli kümmekond välivoodit , seal hipitsesid mitut sorti visiteerijad Tartu boheemkonnast , mõnele neist oli telk kujunenud juba pikaaegseks koduks . Väiksem oli kummimadratsitega , see oli mõeldud neile , kes on abielus . Ometi ei kontrollitud abielutemplite olemasolu passis ning Anne ja Hääl leidsidki väiksemas telgis pesapaiga . Eriti Ivanovi riivas see kuidagi isiklikult , poiss tantsis vägevalt möirates indiaani sõjatantsu ümber väikese telgi , kui Anne ja Hääl selle sees viibisid . Anne puhkes nutma , oli solvunud ning tahtis veel enne õhtut Tartusse tagasi sõita . " Jäta järele , kuradi raisk ! Või ma pean Räbovõitra kutsuma , kes sulle vastu lõugu paneks ! ? " keelas Artur . " Aga miks ta siis teistele ei anna ? Kui ta siia tuli , siis peab kõigile andma , ise veel polkavaja , " põhjendas oma sõjatantsu ümber telgi pooljefreitor Ivanov . " Meil on kollektiiv , on ju ? " Artur andis Häälele oma tsiviilriided kännu alt , Anne ja Hääl kadusid . Neil õnnestus endile Palangas viieks päevaks tuba üürida . Õhtustel loendustel hõikas Artur Hääle nime järel : " Mina ! " ning kujutles , millega Hääl parajasti tegelda võiks . Isegi seersant Räbovõitra vaatas asjale läbi sõrmede , ei tõtanud kaebama , et kursant Hääl on samovolkas . " Kindlasti söövad nad praegu jäätist , " oletas Oja . " Niisugust rosinatega Leedu jäätist , mida Eestis ei ole . Istuvad Palanga rannas kohvikus , vaatavad , kuidas päike merre loojub ja söövad jäätist . " Kui Hääl lõpuks kasarmusse ja rivvi ilmus , siis rääkis ta , milline hirm olnud tal Palangas liikuda . Kõik kohad olnud täis relvastatud patrulle , Hääl oli kindel olnud , et taga aetakse teda . Temal olnud vaid pool kaela päevitanud , sest gimnastjorka püstkrae on kõrgem kui Arturi antud jaki krae . Hääl peljanud , et patrullid võivad ta tabada selle järgi , et tal on kaela alumine osa puhta valge , ning ettevaatusest istunud nad Annega päeval toas , alles õhtupimeduses söandanud linnas ja rannas liikuda . " Ma ei hakka ohvitseriks , " teatas Hääl , kui ta Arturile tsiviilriided tagasi andis . Artur toppis oma dresse metsas peidupaika , kännujuurika alla urgu ning mõtles , et nendega on kallistatud kursuse esikaunitari Anne Toomepuud . " Kuidas ei hakka ? Ega siit pääsu ei ole . Mina ka ei hakka . Aga meid tehakse ohvitseriks . Tehakse sunniviisil , " rääkis Artur . " Me arutasime Annega selle asja läbi . Tema oli ka nõus . Ma lihtsalt ei tee eksamit ja nii ma ei saagi ohvitseriks . Anne oli ka nõus kannatama , kui sellest miskit pahandust peaks tekkima , " seletas Hääl . " Oi , mina tahan selle mehe munni imeda , kes on toda kaunist litsi nikkunud ! " tervitas Ivanov sõbralikult Häält ning Hääl punastas piinlikkusest nõnda , et ta kael ja käsivarred ka lõõmasid . " Ausõna , ma annaksin sellele lollakale kolmikhüppajale valangutäie kõhtu . Aga ma ei tee seda , kuna ma olen patsifist , " ütles Hääl . Poliittunde peeti kasarmu taga võsa vahel polevoi klassis . Užin luges kiiruga ja vahelejätteid tehes Pravda juhtkirja , kursandid esimestes ridades kirjutasid konspekteerimist matkides koju kirju , kursandid tagumistes ridades tagusid bridži . Juhtkirjas oli juttu sellest , kuidas Nõukogude Liit sammub maailma rahuvõitluse eesotsas . " Hääletame ! Kes on poolt ? " küsis Užin lõpetades . Kõik tõstsid käe , ainult Hääl ei teinud seda , aga keegi ei märganud tema põhimõttekindlust . Märgati hoopis Ivanovi , kes ajas kaks kätt sirgu . " Mis me edasi teeme ? " küsis majorist dotsent Užin . " Lähme ujuma . Palav , " pani ette Ivanov . Kursandid hiilisid siis vaikselt kanali poole , välja arvatud üks , kes läks Užinile õunapuskarit tooma . Vahel rääkis Užin poliittunni ajal anekdoote . " Kas te teate , mis juhtus siis , kui staapi tuli telegramm , et reamees Ivanovil on isa ära surnud ? " küsis Užin järsku . " Ma ei ole reamees ja mul ei ole isa surnud , " täpsustas Ivanov . " Teie ärge segage ! " keelas Užin . " Staabiülem annab seersant Petrovile käsu sellest hästi delikaatselt ja kuidagi ümbernurga teatada , sest reamees Ivanov on tuntud kui õrnasüdameline ajateenija . Seersant Petrov rivistab väeosa üles ja kisendab : kellel on isa , astuge samm ette ! Aga reamees Ivanov , kuhu sina tikud ? " Poliittundi kogunenud kursandid möirgasid rõõmust ja see innustas Užinit . " Ja siis niisugune . Gamal Abdel Nasser saadab tänutelegrammi Leonid Iljitš Brežnevile : suur tänu rakettide maa-õhk eest , need tabavad õhku suurepäraselt . Nüüd paluksin rakette maa-lennuk . Või niisugune . Eile ületasid Hiina väed Nõukogude piiri ning ründasid rahumeelset Nõukogude traktorit , mis põllul rahumeelset tööd tegi . Traktor oli sunnitud rünnaku tagasi lööma , hävitades kolmkümmend Hiina tanki . Või niisugune . Polkovnikule tehakse ajuoperatsiooni . Kirurg tõstab aju välja , samas ilmub operatsioonisaali staabi käskjalg , kes teatab : seltsimees polkovnik , teile on omistatud kindralmajori aukraad ! Polkovnik , hoolimata narkoosist ja traatjuhtmetest kehas , tõuseb operatsioonilaualt , et joosta staapi . Kirurg hüüab järele : aga teie ajud , seltsimees polkovnik ! Nüüd ei ole mul neid enam vaja , hõikab polkovnik üle õla ja jookseb edasi . Või selline . Miks venelased käivad viltides ? Aga sellepärast , et Ameerika luure ei kuuleks , kui nad kommunismi lähevad . Ja selline – väga asjakohane . Mida peab tegema vahipostil seisev sõdur , kui aatompomm lõhkeb <arv> meetri kaugusel ? Tõstma automaadi sirge käega enda ette , et sulametall ei kukuks varba peale . " Politruk Užin naerutas kursantide seltskonda hilise õhtuni , keegi ei unistanud õllest , kirglikud bridžitagujadki jätsid mängu pooleli ja kuulasid himuga . Kord oli aga Užinil poliittunnis kaasas diviisi vastuluure ülem polkovnik Mkrttšan , kes ülihästi tundis Tartu-olusid , ütles , et ülikooli rektor Koop on tema vana sõber ! Polkovnik Mkrttšan pidas loengu " Imperialismi ideoloogilisest diversioonist " ja rääkis umbes niisuguseid lugusid . Kord läinud eesti turist Soome , müünud seal maha kella ning hakanud restoranis kõvasti pidutsema . Arvet makstes selgunud , et kella eest antud pidutsejale vanu , käibelt mahakantud marku ning mees oligi pigis . Aga kohe leidus soomlane , kes kummuli kübarasse korjanud raha , et õnnetu turist saaks oma arve tasuda . Ent järgmisel päeval ilmunud Soome parempoolsetes lehtedes fotoreportaaž , kus oli öeldud , et soomlased armastavad nõukogude inimesi nii kõvasti , et maksavad kinni isegi nende restoraniarved . Kõik polkovniku jutud lõppesid ühtemoodi : " Me rääkisime selle inimesega ja ta sai oma eksitusest aru . " Lõpuks hakkas Mkrttšan küsima , kuidas poistele laagris meeldib , ning viimaks palus ta mõnel kursandil tulla lenkomnatasse neljasilmavestlusele . Kutsutute hulgas olid ka Artur , Ivanov ja Räbovõitra . " Jääte raudselt selle versiooni juurde , mis te kirjutasite seletuskirjas , " õpetas Schmidt . Ja tõepoolest puudutasid Mkrttšani küsimused tulistamist kanali ääres . Selgus , et armeenia nimega polkovnik oskab päris hästi eesti keelt . Artur ütles , et ta on kõik kirja pannud ning oma tunnistust ta muutma ei hakka . Temaga jäädi rahule . " Nüüd näed sa , kuidas ühed luureorganid teises luureorganis luuravad , " ütles Schmidt . " Arvad , et Tartu KGB ? " küsis Artur . " Mis siin arvata . See on ju täiesti läbipaistev mäng . Kindlasti on see Saluri deela , " lausus Schmidt hiljem . " Tema seletuskiri tunnistati ju valeks , poiss jäi lolliks . " Spooride lõpp oli juba paista . Esmalt tõmmati kriips alla laskmisele . Laagris oli kaks poissi , kes polnud kordagi pihta saanud – lühinägelik Artur , kes polnud meelega prille kaasa võtnud , ja füüsikatudeng Oja . " Kuidas siis isegi juhuslikult mitte ? " hädaldas Kalesnikov . " Oleme kulutanud ju tuhandeid kuule , võimatu on kogu aeg mööda lasta . Mis hinded ma teile küll panen ? " " Peale selle saab Oja minu teada kõrgendikku , " irvitas Schmidt , mis tähendas , et üksainus viiest madalam hinne võis Oja stipendiumi paarkümmend rubla kärpida . " Mulle võite kahe panna . Ma ei taha ohvitseriks saada , " lubas Artur . " Ma ei saa ju teile kahte panna , teate küll , " kaebas Kalesnikov . " Pange siis kolm , " soovitas Artur . " Ka kolme ei saa ma teile panna , " oli Kalesnikov püsti hädas . Arturi ja Oja laskmishinded jäidki esialgu lahtiseks . Autahvlile lenkomnatas ilmusid kõigi kursantide tulemused , hinnetelahtris ilutsesid Arturil ja Ojal pedagoogilis-profülaktilisel eesmärgil küsimärgid . " Kas on häbi ? " küsis Räbovõitra . " Ei ole , " vastas Artur siiralt . " Imelik . Minul küll oleks , " leidis Räbovõitra . " Nüüd lastakse teid maha . Ja täpselt ühe kuuliga . Et te näeksite , kuidas nõukogude soldat peab tegema . Aga seda parem teile . Teie emad peavad selle kuuli välja maksma . Kui kuluks rohkem kuule , oleksid emade väljaminekud suuremad , " lohutas Ivanov . " Siis oleks väga kahju , sest sul on tore ema , Artur . Ma olen teda näinud , päris kõbus mutike , küll oleks valus , kui tema peaks üle ühe kuuli kinni maksma . " Siis toimus ootamatu pööre . Alati lõbusal lipuplatsil jäi kuidagi vaikseks , ohvitserid kiirustasid Ivaništševi käsu peale lenkomnatasse . " Kindralstaabist Moskvast tuli telegramm , " teatas alati hästiinformeeritud vanemseersant Schmidt . " Noh , kas kuulutatakse sõda Ameerikale ? Edasi , jefreitor Iivanovi juhtimisel ! Lööme jänkid mättasse ! " karjus Ivanov . " Noh , mis seal telegrammis siis on ? " küsis Artur . " Kahjuks veel ei tea , " tunnistas Schmidt vastu tahtmist oma teadmatust . Dnevaljnõi kisendas kasarmutrepil Oja nime , poiss kamandati lenkomnatasse . " Mis ma ütlesin . Järgmisena lähed sina . Ma ei teadnud , et surmaotsus ükshaaval ette loetakse , " rääkis Oja . " Siis kui mõlemad kuulaksid korraga , oleks vähem tööd ja vähem mõnu . " " Surmaotsus ? Mille eest ? " torises Räbovõitra mühaklikult . Ojale loeti ette telegramm , milles kästi teda vabastada seoses Nõukogude Liidu koondise treeninglaagriga Bulgaarias . Alla olid kirjutanud kaitseminister Gretško , toosama , kellenimelist putru nad iga päev kolm korda sõid ning kes peaaegu oleks Ivanovi ühest jefreitoripaelast ilma jätnud . Ohvitserid olid pahviks löödud , keegi neist polnud varem kaitseministri telegrammi käes hoidnud . Ka polnud kaitseministril õrna aimugi mingite užinite , kalesnikovide , ivaništševite ja teiste olemasolust . " Teie olete sportlane või ? " mõnitas Užin . " Pisut jah , kui lubate , " irvitas Oja vastu . " Kas teil mõni tiitel kah on ? " ülbitses Užin edasi . " Millist teil vaja on ? " küsis Oja . " Kindlasti meistersportlane , " oletas Kalesnikov . " Kes siis meistersportlast Bulgaariasse laseb , " lõi Oja hooletult käega . " Võibolla koguni teeneline ? " ei uskunud Kalesnikov ise oma sõnu . " Tuleb olla . Maailmameistrile antakse automaatselt , " teatas Oja . " Te teete meie väeosale suurt au ! " sattus vaimustusse Ivaništšev . " Andke andeks , mis alal te olete maailmameister ? Telegrammis ei ole kirjas ... " " Ah , mis tähtsust sellel on ? Olen kergelt liigutanud , ja mis seal ikka , " puikles Oja . " Ma pole elus ühegi maailmameistriga rääkinud . Kes võis arvata , et neid leidub kohe minu kõrval , " ülistas Ivaništšev . " Kodumaa on teie üle uhke . " " Kui teie ei ütle , siis me ei usu , et te maailmameister olete , " seadis Užin oma tingimuse . " Ma olen maailmameister ja teeneline meistersportlane laskmises , " kuulutas Oja võidukalt ja nautis ise masendavat reaktsiooni , mis sellele järgnes . " Aga kuidas siis teie tulemused laskmises nii nõrgad on ? " ei kaotanud pead Kalesnikov . " Teil pole ühtki tabamust , kursant Oja . " " Ma ei tohi oma kätt kõverate püssidega rikkuda , " selgitas Oja . " Meie püssid pole kõverad ! " raius Ivaništšev . " Ma kutsun teid võidu laskma ! " Oja pidi siiski enne vabastamist sooritama eksamid . Nõnda nihutatigi need paar päeva varasemaks . Aatompommi eksamil läks Oja-poisil raskeks . " Nimetage , palun , elementaarosakeste nimed ! " nõudis Užin samas polevoi klassis , kus ta poliittundide ajal anekdoote jutustas . " Neid on päris palju , kas kõik või ? " kahtles Oja . " Loomulikult kõik . Nõukogude ohvitser peab teadma kõiki , muidu võime sõja kaotada , " vastas Užin . Ojal oli tuumafüüsika eriprogramm ning poiss hakkas loetlema . " Elektron , prooton , neutron , neutriino , footon , kvark , piion , müüon , gluuon , veidrustega osakesed , sarmiga osakesed , iluga osakesed , kas liiga pikaks ei lähe , seltsimees major , " tüdis Oja lugemast , taibates , et eksamineerija ei taipa mõhkugi . " Teete nalja , jah ? Olete kõrgesti haritud , tulete minu üle irvitama . Ise maailmameister , teeneline meistersportlane , " osatas Užin . " Milles asi on , seltsimees major ? " kohkus Oja , tajudes teist kirvest pea kohal . " Ei ole niisuguseid ilusaid , veidraid ja sarmikaid asju . Ei ole neutriinot kah . Ärge tulge pilkama Nõukogude ohvitseri , " lehitses Užin kännul oma võidunud ja narmast konspekti , mis võis olla paarkümmend aastat vana . " Kuidas ei ole ? On küll , seltsimees major . Neutriinosid on veel mitu tükki . On kaks harilikku neutriinot , antineutriino , peale selle veel müüneutriino ja antimüüneutriino . Ja ma olen kindel , et lähemal ajal avastatakse neid neutriinosid terve jagu juurde , " ennustas Oja . " Kartsa ohvitseri mõnitamise eest ! Ja kuhugi Bulgaariasse te ei lähe . Näiteks mina pole Bulgaarias käinud , miks teie peaksite sinna minema ? " ladus Užin Ojale puudulikud . Olukord läks sandiks . Schmidt ja Artur nägid järgmisel hommikul koera toites kindralit datšas ning Schmidt rääkis , et spooridelt ei taheta treeninglaagrisse lasta maailmameistrit . " Kas minu diviisis on maailmameister või ? " rõõmustas Govorov ning veel samal õhtul lendas Oja Bulgaariasse , kus ta pärast treeninglaagrit tuli jahilaskmise maailmameistriks , kõiki õhkuvisatud taldrikuid tabas ja maailmarekordi püstitas . Užin hakkas seejärel kiusama hoopis Arturit , kuna temagi oli ognevajas kõik lasud mööda lasknud . " Ta peab sind samuti maailmameistriks , kes ei taha viletsa püssiga kätt rikkuda , " ütles Schmidt . Artur pidi kalašnikovi lahti võtma ja kokku panema . Aga Artur ei osanud seda teha . " Olgu , tood mulle viis pudelit õunapuskarit viie rubla eest , " mahendas Užin karistust . Ühel päeval kutsus väga tõsine ja mureliku näoga Kalesnikov Hääle lenkomnatasse . Kõik teised eemaldati ruumist , jäi vaid ohvitseritroika . " Mida teeb nõukogude üliõpilane ? Nõukogude üliõpilane armastab oma armeed , " vibutas Ivaništšev käes Hääle türgi keele õpikuid . " Öelge , kursant Hjajal , mis keeles need raamatud on ? " " Te olete sobranud öökappides ! Mis õigusega te otsite läbi minu isiklikke asju ? Kas teil on olemas prokuröri sanktsioon ? " ründas Hääl ohvitsere . " Mis prokuröri sanktsioon ? Me oleme siin ise prokurörid , " irvitas Užin küüniliselt . " Siiski on olemas elementaarsed inimõigused , mis kehtivad ka siin , " läks Hääl veelgi ägedamaks ja teravamaks . " Nõukogude Liidus kehtivad kõik inimõigused . Vot , Ameerikas ei kehti , meil kehtivad , " lõbustas end Užin . " Võibolla on need raamatud mõnes nõukogude rahva keeles ? " pakkus Kalesnikov Häälele lootusrikkalt väljapääsu . " Ei ole nõukogude rahvaste keeles , " jättis Hääl võimaluse kasutamata . " Tegelikult on see , mis te õpetate , kõik tapateadus . Kõik see tuleb teie tapahimust , nagu kogu sõjavägi , " prahvatas Hääl . " Ja te tahate meid tapjateks koolitada , muud ei midagi ! Sõjavägi peab sõdima , muidu see läheb hapuks ja võõrandub . Ainult sõda on sõjaväe loomulik element , ja seda te haute koos oma NATOga . Tegelikult olete te täiesti ühesugused – mõrtsukad ! " " Välja ! " kisendas Ivaništšev ja Hääl löödi ukse taha . Artur ja Schmidt olid ukse taga kuulanud , kuidas sõbral läheb , Artur palus , et Schmidt klaariks Hääle ja ohvitseride vahekorra . " Ma ei uskunud , et sa nii loll oled , " kommenteeris Schmidt . " Ma pole loll . Ma olen aus . Keegi peab siin vastikus vene riigis ka aus olema , " oli Hääl valmis Schmidtigi kallale asuma . " Mine räägi tema eest paar sõna . Poiss on nii närvis , et ei tea ise ka , mida teeb , " ütles Artur . " Miks mina pean seda tegema ? Teil on endal komsomolisekretär , kes peab teie asju ajama , " tõrjus Schmidt , ent sisenes lenkomnatasse , kus ta rääkis , et Häälel on lihtsalt närvid krussis . " Saate aru , poiss on esimest korda elus kodust üle nädala eemal , " ütles Schmidt . Sellest said ohvitserid hästi aru . Häält oli kaitsnud veel Kalesnikov , tabelist oli vaadatud , et Hääl on ognevajas enamiku laske pihta saanud , ka taktikas ja ZOMPis oli ta harjutused enam-vähem eeskujulikult sooritanud . Ohvitseridetroika lõi käega , ei tahtnud nemad ühe tudengiga maid jagama hakata , et oma mõnusasse ellu liigset askeldamist tuua . " See , et sa siin metsavennaks saama valmistud , sind päästis . Ivaništševgi oli rabatud , kui hästi see inimõigustesõber püssi laseb ! Ka süüdistus spiooniks-olemises võeti maha , kuna ma teatasin , et need raamatud on ungari keeles . Tuleb välja , et need dotsendid ja professorid ei tunne ladina tähti , muidu saaks ju türgi-inglise sõnaraamatu kaanelt lugeda , millega on tegemist . Siiski oled sa solvanud Nõukogude Liitu , Nõukogude armeed ja Nõukogude ohvitsere ning sa pead vabandama , " pöördus Schmidt uuesti Hääle poole . " Mine ja vabanda . Tee seda ! Usu , seda tahaks Anne ka , " esitas Artur oma argumendid . " Ja mis sina veel õiendad ? " oli Hääl valmis kallale minema oma parimale sõbrale . " Ausõna , ma imestan , kui hästi oled nende totrustega siin kohanenud ! Tunned end nagu kala vees , kergitad superkommunist Schmidti saba , söödad kindrali ilast peni ! Ja Anne eest hoolitsen ma ise , palun oma nina minu eraellu mitte pista . Ja kuidas ma Nõukogude Liidu ees vabandan ? Lähen Punasele väljakule pead vastu Kremli müüri taguma või ? Ei lähe ma kuskile . Ja enne ma ei vabanda , kui nemad tunnistavad , et nad rikkusid meie öökapis tuhnimisega inimõigusi , " otsustas Hääl . Artur märkas , et selles konfliktis toetas kogu kursantkond Ivaništševit , Häält peeti ägedaks lollpeaks , kes ise ka ei tea , mida ta teeb . Ja ometi oli ju Häälel õigus ! Huvitav , kas neidki enam on , kes oma südames Häälele õiguse annavad ? " Reeturid , " hindas teiste hoiakut Hääl , kelle jaoks tüli ülespuhumine oli tee ohvitseripagunite vältimisele . ZOMPi eksam läks libedalt . Kõik poisid tuupisid pähe seitsmenda pileti viis küsimust ning sõltumata sellest , mida nõuti laualt võetud pileti viies küsimuses , muudkui vuristasid päheõpitud lauseid . Näiteks taheti mättalt võetud pileti esimeses küsimuses teada sinu gaasitorbiku numbrit . Tudeng aga vastas selle peale seitsmenda pileti esimese küsimuse järgi , et Leonid Iljitš Brežnev rõhutas <arv>. mail <arv>. aastal tsiviilkaitse üldriiklikku tähtsust . Võetud pileti teises küsimuses taheti teada , mitme tunni pärast võib tankiga sõita läbi aatompommi plahvatustsentrumi , tudeng aga vastas , et ameeriklased tootsid <arv>. aastal <arv>,<arv> tonni mürgiseid rotte , et need rahumeelsetes Nõukogude linnades lahti lasta ning nõukogude naised , lapsed ja vanurid koolerasse , musta katku ja malaariasse nakatada . Küsiti , mida tuleb tuumarünnaku puhul varjendisse kaasa võtta , tudeng vastas võetud piletisse vaatamata kolmanda punkti vastuseks , et sõjaolukorras peavad tööd jätkama partei- ja komsomoliorganisatsioonid . Taheti teada , kui palju on Prantsusmaal aatomi-allveelaevu , tudeng vastas peast , et gaasimürgituse tunnuseks on iiveldus ja isupuudus . Kõik eksamid sõjaväes käisid tähestiku järjekorras . Artur oli eksami ajal polevoi klassi tagumistes ridades bridži mänginud , ta oli oma Magnussoni M-iga kuskil keskel , tal olid teiste vastuseid kuulates ammu kõik need Brežnevid , rotid , partei- ja komsomoliorganisatsioonid pähe kulunud , kui Kalesnikov tema vastama kutsus . Kõik läks ilusti , Kalesnikov ei seganud kellelegi vahele , vaid Hääl jonnis ja keeldus vastamast , enne kui on tunnistatud inimõiguste ränka rikkumist . Kalesnikov ei teinud sellest väljagi . " Nii , teie kõigi vastused on tublid . Ometi oleks mul teile üks lisaküsimus , " hakkas dotsent Kalesnikov tegema kokkuvõtet . " Kas te teate , miks on nii tehtud , et sõja ajal peavad hoolsasti töötama partei- ja komsomoliorganisatsioonid ? Mida arvate teie , kursant Magnusson ? " Muidugi rääkis Artur oma puuvene keeles sellest , kuidas partei ja komsomol rahva eest hoolitsevad nii rahu kui sõja ajal. " Tubli ! " itsitas Schmidt talle sosinal kõrva . " Sinust hakkab väärikas nõukogude inimene kasvama , oskad juba valetada . Miks sa küll parteisse ei astu ? " " Mida arvavad teised kursandid ? " küsis Kalesnikov üle väliklassi , kus tudengid põõsaste vilus suitsu kiskusid ja kaarte tagusid . Keegi ei arvanud teisiti kui Artur . " See on selleks nii tehtud , et partei- ja komsomolitöötajaid ei mobiliseeritaks . Et nemad ei peaks sõja ajal rindele minema . Et nemad võiksid tagalasse jääda , " vastas Kalesnikov ise väga vaikselt ja väga tõsiselt . " See on ju päris riigivastane jutt , " hindas komsomolisekretär Salur . " On jah , " nõustus seersant Räbovõitra . " See Kalesnikov on päris nutikas , " ütles Hääl . " Õige mees ! " " See õige mees on teadusliku kommunismi kateedri mittestatsionaarne aspirant ja varsti kaitseb kandidaaditööd teemal " Jalavägi kommunismi ajal " , " teadis Schmidt kõiki telgitaguseid . " Kas tõesti saab ühe ülikooli dotsent olla samas ülikoolis aspirant ? " imestas Artur . " Saab . Nõukogude Liidus on kõik võimalik , " vastas Schmidt . Algas hinnete väljakuulutamine . " Pean teid kõiki õnnitlema . Esimest korda käitusite nagu tõeline vzvood – kollektiivselt . Kõik täitsid lubaduse , keegi ei vedanud rühmakaaslasi alt , " hakkas Kalesnikov joont alla tõmbama . " Kõik saavad neljad . " " Miks neljad ? " protestisid tudengid , kellelt neli röövis kõrgendatud stipendiumi . " Eksamiküsimustele vastasite kõik õigesti , ainult et lisaküsimusele ei osanud keegi vastata , " sõnas Kalesnikov . Dotsent Užin võttis oma eksamit vastu lenkomnatas , tema kutsus kursandid sisse ükshaaval , et mitte paljastada , mis nippidega ta neid mõnitab . Laual vedeles Makarovi püstol , sama tüüpi relvast oli Ivanov Anneluhal Užini pöialt riivanud , Lužnja polügoonil oli Artur niisugusest teinud kolm lasku kogemata peaaegu oma varvaste pihta , ent professor Ivaništšev oli lasknud kolm korda ühte auku , täpselt kümnesse . " Kas te püstolit oskate kokku panna ja lahti võtta , kursant Magnusson ? " küsis Užin , kuna Kalašnikovi automaadi puhul oli asi selge . " Ma olen proovinud . Ma nii tahaks , et ma oskaks , aga midagi ei tule välja , " tunnistas Artur ausalt . Artur arvas , et sedapuhku peab ta Užinile juba oma raha eest õunapuskarit tooma . Pean Kalesnikovilt võlgu küsima , otsustas Artur . Kalesnikov andis poistele alati raha võlgu ning tagasi ei küsinud kunagi . " Nii-nii , " lausus Užin ning äkki märkas Artur , et õppejõu selja taga tahvlil ripub tabel Makarovi püstoli pildiga ja andmetega relva kohta . " Mida te üldse selle kohta teate ? " " Algkiirus <arv> meetrit sekundis , tule tihedus <arv> lasku minutis , tapajõud <arv> meetrit , salves <arv> padrunit , kaal <arv> grammi , parim tulejõud <arv> meetri kaugusele , " veeris Artur vene keeles . Ta ei saanud küll paljudest asjadest aru ning poleks osanud andmeid ja termineid eesti keelde tõlkida , aga seda ei läinud tarviski – tabel oli vene keeles , Užinile vastata tuli vene keeles , ja slaavi tähti Artur siiski tundis , nõnda palju oli kasu olnud üheteistaastasest vene keele õppimisest keskkoolis . Muidugi teadis Užin , kust Artur oma teadmised võtab . Ja kindlasti polnud see juhus , et tabel rippus just seal , kus ta rippus . Igal mängul on kindlad reeglid , polnud küünik ja pohuist Užingi kõikvõimas , ei tohtinud temagi kursante läbi kukutada . " Mis kuuluvad veel Makarovi püstoli komplekti ? " küsis Užin . Artur otsis oma lühinägelike silmadega , aga tabelist ta vastust sellele küsimusele ei leidnud . Siis mõtles ta oma peaga . " Padrunid . " " Tola ! Padrunid arvestatakse püstoli juurde , " käratas Užin . " Lapp puhastamiseks ? Puhastusõli ? Optiline sihik ? Märkeleht ? " pakkus Artur , mille peale Užin kolm korda röögatas : " Tola ! Tola ! Tola ! Niisugusest saab ka ohvitser ... See on tõeliste ohvitseride mõnitamine ! " Selgus , et komplekti kuulusid hoopis kabuur rihmaga ja lisamagasin . Selle peale Artur ei tulnud ja kust pidi tema seda teadma ? Ei saanud ju tsivilistilt nõuda , et ta vojennaja-värki tõsiselt võtab . Lõppude lõpuks ei tulnud ta ülikooli jalaväelaseks õppima . Ta oli siiani arvanud , et kabuuris kannavad miilitsad ja ohvitserid võileibu välilõunasöögiks . " Mis ma teiega teen . Te ei tea isegi kabuuri ! Ja ohvitserina hakkate te kandma sama relva ! See saab ju teie relvaks , seltsimees Magnusson ! Kas te joonistada oskate , kursant ? " võttis Užin enne lõplikku teotamist toone mahedamaks . " Pisut , " pitsitas Artur läbi hammaste . Muidugi võiks püsti karata ja teatada , et tolaks sõimamine on inimõiguste rikkumine , kaevata Užin ohvitseride aukohtusse . Aga milleks hakata jändama , kui võis niisama mõru pilli alla neelata . " Joonistage mulle , palun , rong , " nõudis Užin . Artur haaras päästvast õlekõrrest , kritseldas ettevalmistuspaberile reisirongi koos vagunitega . " Nüüd istuge sinna rongi , mis te joonistasite , ja sõitke Klaipedast koju . Ohvitseri teist ei saa , " irvitas Užin võidukalt – taas tõmbas ta tudengi õnge ! Artur tõusis , et lenkomnatast väljuda . Ongi parem , saan Annele öelda , et mina ka loobusin ohvitseriks hakkamisest , otsustas Artur ukselinki pihku võttes . " Tule tagasi , " käsutas Užin . " Ma vaatasin selja tagant , et sul on väga väike aju ja teadlast sinust ei saa . Õpetajat ammugi mitte , sest õpetaja peab olema suur inimene . Näe , seal nurgas on <arv> kilo mateeriat . Mitu korda sa selle üles tõstad , niisuguse hinde ma sulle panen . " Artur sikutas kahepuudast sangpommi sirgele käele kolm korda – rohkem pingutada polnud mõtet , sest viit Užin talle niikuinii ei pane , aga kolme dotsent jälle ei saa panna , sest Nõukogude ohvitser lihtsalt ei tohi kolmede peale õppida . Tuli välja , nagu irvitanuks Artur hoopis Užini üle . " Ja veel üks küsimus . Miks teie sõber Hjajal tahab Ungarisse põgeneda ? " puuris Užin terava ja läbinägeliku pilgu Arturi silmadesse . " Ma kuulen sellest esimest korda , " vastas Artur täiesti ausalt . " Ja ma ei usu seda . Mis mõtet olekski sinna Ungarisse põgeneda , Ungari on ju rahvademokraatiamaa , seal on võimul kommunistlik partei ? " " Tean ise , et rahvademokraatia . Aga on ikka mõtet küll . Ungarlased ei salli meid silmaotsaski , " ütles Užin . " Keda meid ? " täpsustas Artur . " Meid , venelasi ja kommuniste , " vastas Užin . " Kas tõesti või ? " teeskles Artur üllatust . Ja mõnevõrra oli ta imestus ehtne , sest ta oli Užinit kas tatarlaseks või baškiiriks pidanud . Tähendab , üks järjekordne rahvusidentiteedi kaotanud venestunud tüüp , kes oma eeskujul teisigi venestada püüab , otsustas Artur . " Näete , mis siin on ? " näitas Užin kaelahaava . " Minu oleksid nad viiekümne kuuendal üles poonud . Ma rippusingi juba võllas . Nii et teie antikommunistist sõber leiab sealt mõttekaaslasi do huja i boljše . Kui saate midagi teada , tulge teatama . Kas leppisime kokku või ? " tõusis Užin püsti ja pakkus kursandile üle laua kätt . Artur tõusis automaatselt , tundis kergendust , et püstolieksam sai õnnelikult läbi , ulatas samuti automaatselt käe vastu , Užin surus seda tugevalt . " Ma teadsin kohe , et teie olete mõistlik inimene ja et teiega saab asju ajada , " ütles Užin . Alles ukse taga taipas Artur , mida ta oli teinud – ta oli vist andnud nõusoleku sõbra järel nuhkida . Või ei olnud ? Igatahes kuum piinlikkusejutt läbistas ujeda kursandi . " Noh , kas rongi laskis joonistada ? " küsis vanemseersant Hääl . " Kas sul käskis kuradi raisk ka sangpommi rebida ? " naeris pooljefreitor Ivanov . " Mina viskasin seda kolmkümmend kolm korda vastu lage , siis käskis ise lõpetada , et aitab , aitab . Näis , mis hinde ma saan . " Järgnes autoeksam . Eksami teoreetiline pool viidi läbi Klaipeda linna autoinspektsioonis . Kursandid istusid laudade taga , tegid testtabelitesse riste , sinises vormis miilitsamehed siblisid ringi , rääkisid omavahel leedu keelt . Nende vahel astus väärikalt umbkeelne Kalesnikov , nõudis kummardades , et talle jalutamiseks ruumi tehtaks . Major kontrollis kõikide poiste vastused üle , enne kui poisid need eksamineerijaist tsiviilmiilitsate lauale panid . Harilikult piisas sellest , et Kalesnikov pani näpu lahtri kohale , kus oli vale vastus , kursant valis siis uue vastusevariandi ning jäi ootele , mil Kalesnikov uue ringiga jälle tema laua juurde jõuab , uue variandi kas õigeks või valeks hindab . Võibolla käis inspektsiooniruumis ka pisike konkurents tsiviil- ja sõjaväevormikandjate vahel , mundriau ei lubanud Kalesnikovil lasta miilitsatel kursante läbi kukutada . Pealegi oli tal kindlasti hea meel olla tsivilistide hulgas kõige suurem nina . " Just sellepärast sõidetakse vene armees palju autosid ja inimesi sodiks , " sosistas Hääl , kel kohe kuidagi ei õnnestunud end ohvitserieksameil enam läbi kukutada . " Kursandid ! Eksami ajal ei räägita ! See on karmilt keelatud . Kes veel ühe sõna ütleb , läheb ukse taha , saab hinde kaks ning saadetakse siit otsemat teed Nõukogude armeesse reameheks , " keelas Kalesnikov militsionääridega lepituseks igasuguse jutuajamise . " Näed nüüd – armee ei ole auasi , vaid karistusasutus . Armeest eemalehoidmine on hoopis auasi , " sosistas Hääl märksa valjemini edasi . Teoreetilisel eksamil said kõik ilusti läbi , ehkki Kalesnikov pidi mõne kursandi vastuseid mitu korda parandama . Sõidueksami ajal seisis kogu vzvood vana Molotovi kastis püsti , hoidis portedest kinni , samal ajal kui üks kursant Kalesnikovi kõrval kabiinis paarsada meetrit autot juhtis . Logu veoauto ees ja taga müristas miilitsatsikkel , otsekui hoiatades : ettevaatust , Nõukogude Eesti hullud ! Sai kursandil oma ots roolitud , ronis ta autokasti tagasi , uus poiss hüppas kabiini . Tudengid kabiinis rooli taga vaheldusid , vaid Kalesnikov püsis kogu tee kõrvalistmel . " Autokastis seismine on keelatud . Ja inimene , kel ei ole lube , ei tohi teisi inimesi vedada . See kõik on liikluseeskirjade selge rikkumine , " sõnas Räbovõitra . " Leedus on teistsugused eeskirjad . Siin võib autokastis igasugust pulli teha , " arvas Ivanov . " Siin kästakse just teistele inimestele tänaval selga sõita . " " Meile tehakse tasuta linnaekskursiooni . Vaadake , kui ilusad kasarmud ! Vaadake , kui kaunis on Klaipeda linn , " mõnules kastis Schmidt . Kalesnikov rooli kõrval julgustas harilikult tudengit : " Pole viga . Järgmine kord lülitage enne pööret suunatuli sisse . Järgmine kord katsuge postist päriselt mööda sõita . " Viimasena oli roolis Ivanov . Konvoimiilitsad olid juba torude tossates minema kihutanud , Ivanovi ümber kees elav ja ehe liiklus . Vana Molotov turtsus ja kaebles , aga Ivanov sai auto paigalt liikuma . Eriti sellepärast , et Kalesnikov oskas instruktori siduripedaali kabiini paremas küljes õige kiirusega üles lasta . " Nüüd hakkab midagi väga toredat juhtuma , " ennustas Schmidt autokastis . Ivanovi jupp sattus Klaipeda polikliiniku ette . Hoone ees jutles keset sõiduteed viis karkude ja jalutuskeppidega invaliidi . Ivanov ajas kogemata pedaalid segi , vajutas piduri asemel gaasi . Kalesnikovgi oli pikast tööpäevast tukkuma jäänud , temagi ei reageerinud välkkiirelt . Invaliidid kargasid nagu noored jumalad kõnniteele – kaks ühele ja kolm teisele poole tänavat – jätsid kepid ja kargud sõiduteele ning Ivanov põrutas neist üle . Molotov võttis aga tuure üles . Viimaks vajutas suigatusest üles ärganud Kalesnikov instruktori varupidurile , ta tegi seda nii järsku , et poisid autokastis oleksid peaaegu üle kabiini kõhuli kapotile lennanud ning sealt jõkke prantsatanud , sest auto esirattad olid peatunud libisemise järel täpselt kai äärel . " Suplemiseks nagu liiga õline , " lausus vanemseersant Schmidt . " Õli ongi tervisele hea . Teeb naha ilusaks , libedaks , " kaitses end pooljefreitor Ivanov . Kursandid hüppasid kastist maha , sülitasid seersant Räbovõitra eeskujul jõkke ning kohe kerkis küsimus , kas Ivanovile võib autojuhilube usaldada . " Vaadake , mingit kahju ma ei toonud , " õigustas ennast Ivanov ning osutas invaliididele , kes parajasti sõiduteelt oma keppe ja karke üles korjasid – nii inimesed kui nende abijalad olid täiesti terved , ehkki viimased olid veidi tolmused . Aga selles , et Klaipeda linna tänavad olid kasimata , polnud ju ometi süüdi Ivanov . Puhtal sõiduteel poleks need asjad tolmuseks saanud . " Pigem tõin ma kasu . Panin invaliidid uskuma oma võimetesse , sellesse , et nad suudavad liikuda ilma tugedetagi . Ja ühest neist võiks sirguda kõva kolmikhüppaja , tollest , kes seal kõige keskemal seisab , " hindas Ivanov . Argumentatsioon oli raudne . Kalesnikov vaagis . " Ja ma annan ausõna – kui ma load kätte saan , ei hakka ma kunagi autot juhtima , " lunis Ivanov edasi . See mõjus . Ivanovgi sai load . Liigud tehti vägevad . Kalesnikov andis kahekümneviielise , Artur ja Ivanov tõid leedukailt seljakotiga kakskümmend viis pudelit õunasamagonni , see tegi iga poisi kohta terve liitri . Kui silme ees juba häguseks tõmbus , hakkasid käed rooli järele sügelema . " Kaua pole enam autot juhtinud , " märkis Ivanov . Kasarmu ja lipuplatsi kõrval hoiti viit soomukit . Neli neist olid rikkis , kui rooste järgi otsustada , siis polnud neid kunagi liikuma saadudki , ühega aga käisid kursandid laskeharjutusi tegemas . Seda ühte oligi valvama pandud kaks dnevaljnõid , aga harilikult ei olnud seal kedagi , sest mis sa ikka seda rauakolakat vahid , kui on vaja ujumas käia ja bridži mängida . " Tantsploštšadkale tahad või ? " küsis Ivanov Arturilt . " Meil ei käi ju litsid siia nagu Häälel , meie peame küla pealt ise otsima . " " Ah , ei viitsi , " lõi Artur käega . Artur teadis küll , et seitse-kaheksa kilomeetrit eemal kogunes küladiskole Leedu kolhoosinoorus . " Sealt saab kindla peale tripperi , " hoiatas Räbovõitra . " Kuradi eesti natsionalist ! Ära solva leedu rahvast ! " käratas Ivanov . " Tegelikult olen ma ka tripperiga nõus , " parandas end kurvalt Räbovõitra , kes näis olevat Ivanoviga täielikult ära leppinud . Ivanov saigi masina imekombel naks-naks ! käima – märksa paremini ja kiiremini kui ennelõunal õppe-Molotovi – , tagurdas korralikult piirdeaiast välja ning hüüdis : " Palun , härrased ohvitserid ! Takso on ees ! " Kampa lõid Artur , Schmidt , Hääl , Räbovõitra ning veel paar poissi , nende hulgas isegi Salur , kes pärast alampolkovnik Mkrttšani visiiti oli madalam kui rohi . Teised poisid sõitsid soomuki metallkastis , Artur istus Ivanovi kõrval all ees . " Äge tunne on küll . Nagu Vietnamis , " ütles Ivanov gimnastjorkakäiseid küünarnukkideni käänates , kui nad üle kanalisilla sõjaväeterritooriumilt välja looduskaitsealale sõitsid . " Sa oled kõva poiss . Ei põrutanud vastu käsipuid , ei juhtinud kanalisse ega midagi . Harilikult kipud sa roolis vee ligi , " nöökis Artur . " Mind ajab alati närvi , kui keegi mind õpetab . Nüüd sa näed , milleks on võimeline vaba inimene , kellel kubjast ja tänitajat kõrval pole . Muide , see kuradi raudelukas on amfiib , sellega võib kimada üle vee ja lainete , " kiitis Ivanov . Pimenes . " Kui sa tuled ka põlema saad , oleks kõik korras , " aasis Artur . " Kes see lahinguolukorras tuled põlema paneb ? " imestas Ivanov , kes ei teadnud , kust laternad süüdata . " Sa tahad , et Ameerika sputnik saaks teada , et me Leedu kolhoositare nikkuma läheme ? " " Ära nüüd iga nuppu ka plõksuta , võibolla paneb muidu torust põmaka ära , " kartis Artur . " Las paneb , seda parem . Kulubki neile petrauskastele paar säru saba alla . Mis nad hüppavad oma suurvürstiriigiga ! Näitame , kes siin peremehed on ! " oli Ivanov kangust täis , juhtis soomuki otse rahvamaja treppi , kuhu külanoorus oli tantsuvaheajaks tulnud suitsu tõmbama . Soomuki kahuritoru vahtis läbi ukse otse saali . " Koristage oma jubedus ära ! " nõudis keegi leedukaist . " Vait , pärismaalased ! Teie kohus on masin porist puhtaks nühkida , " kamandas Ivanov . Poisid siirdusid saali , kummardasid puhevile löödud leedu neidude ees . Kõik said korvi . Leedutarid raputasid päid ja hoidsid oma noormeeste käevangust kinni . " Ega me mõned venelased ei ole . Me oleme eestlased , " püüdsid Artur ja Salur endale reklaami teha . " Mis sa siin õigustad ennast ? Mis see nende asi , kes me oleme . Nende kohus on meile nikku anda , ja kogu lugu , olgu me või kuu pealt kukkunud , " bravuuritses Ivanov . " Õige ! " kinnitas ootamatult kuraasi täis läinud Räbovõitra . " Muidugi õige ! " teeskles vahvat kambajõmmi Salur . " Peab ühe valangu lakke tõmbama , ega muidu korda majja ei saa . Hoiatuseks , et nad õpiksid meiega käituma ja kohe püksid jalast võtaksid , " ähvardas Ivanov . " Püsse pole ju kaasas , " meenutas Räbovõitra . " Milleks meile püssid , kui meil on pronekas ! Kes siis püssidega rahvamajja laseb ! " imestas Ivanov . " Õige küll , proneka tulejõud on suurem , " soostus vana tobu Räbovõitra . Rahvamaja vallutanud salk hakkas ukse poole minema , et tagasi tulles Leedu plikadele korvide eest õpetustund anda . " Poisid , pronekas on kadunud ! " hüüdis järsku Schmidt . Ja tõepoolest – saalis polnud enam soomuki kahuritoru näha . Kursandid jooksid välja , trepi ees ei seisnud enam rauast kolakat . Pimeduses itsitasid põõsaste vahel leedukad , hõõguvad paberossid suus . Loomulikult polnud suitsetav noorus midagi näinud ega kuulnud , peale selle tegid nad näo , nagu ei oskaks nad vene keelt . Kursantide võidukad ilmed tõmbusid kaameks . " Peab nendega vist pinali keelt rääkima , " arutles Ivanov , aga jätkas siiski vene keeles . " Kui te ei ütle , kus pronekas on , lähete kõik tribunali alla . Teid kõiki lastakse maha nagu marutõbiseid koeri , " ähvardas Ivanov . " Teid endid lastakse maha nagu marutõbiseid koeri , " piuksus keegi vastu kange leedu aktsendiga . " Saate aru , me oleme eestlased ! Meid võite te ikka aidata . Eestlased ja leedukad kuuluvad kokku , " püüdis Ivanov rahvustundele rõhuda . " Eestlased küll , aga ise lollimad kui venelased . Venelased pole siin veel kunagi tankiga käinud , " vastas sama piuksuja . Tagasikõmpimine läbi öö oli masendav . Kõik olid kohal , ainult Salur oli kuhugi kadunud . " Tema tõmbab alati uttu , kui raskeks läheb , " kirus Hääl . " Nagu tõeline komsomolkus . " " Ma usun , et ta eksib pimedas ära ja ei oska kasarmusse tulla , " irvitas Schmidt . " Poisid , see lõhnab kuuli järele , " ütles Räbovõitra . " Paistab küll , " oli nõus Ivanov . " Sina , Ivanov , alustasid , see oli sinu idee ! " süüdistas Räbovõitra . " Ise lubasid naisi , aga vot , mis sai . Ausõna , mina lähen tunnistan kõik puhtsüdamlikult üles , siis saan viisteist pluss viis , " hädaldas Räbovõitra . " Ei lähe sa kuhugi ! Mitte keegi ei piiksata silpigi , " võttis – nagu raskes olukorras alati – juhtimise enda peale Schmidt . Kursandid hiilisid läbi akna kasarmusse ja keerasid naridele magama . Möödus ärev laupäev , sama ärev pühapäev , siis eriti ohtlik esmaspäev ja samasugune teisipäev . Soomuki kadumist ei märganud keegi , ka mitte tudengeist tunnimehed , kes parklat valvama olid pandud . Alles kolmapäeval oli jälle kavas soomukilt tulistamine . Oli komme , et masina tagurdavad polügoonile ohvitserid , sest nii vastutusrikast manöövrit tudengile ei usaldatud . Tudeng võis vastu kasarmunurka sõita , tudeng võis teise tudengi või – mis veel hullem – koguni ohvitseri roomikute alla ajada . Ei Ivaništšev , ei Kalesnikov ega Užin saanud ühtki masinat käima . See käis juba ohvitseri au pihta . " Nüüd hakkab palju nalja saama , " ennustas Schmidt . " Mitu BTRi siin on ? Neli . Aga ma tean täpselt , et peab viis olema , " röökis Ivaništšev . " Vene sõjaväes on alati vähem masinaid , kui kuskil pabereis kirjas on , " lõi Užin käega . Asja hakati uurima . Kuidagi ei õnnestunud selgeks teha , kui palju väeosal peab soomukeid olema ning kuhu ja kunas on kadunud üks masin , juhul kui vastab tõele alampolkovnik Ivaništševi oletus soomukite arvu kohta . " Peaasi , et leedukad küla peale lõbusõitu tegema ei tuleks , " muretses Schmidt . " Las tulevad , siis läheb nende kraesse , " arvas Salur , kes oligi koduteel eksinud ning pidi ühe öö heinakuhjas magama . " Teiselt poolt on võimalik ka provokatsioon – parklas peabki olema neli BTRi , aga kellegi poolt rikuti sõidukorras masin ära , et Nõukogude armeele teadlikult kahju teha , " esitas Ivaništšev nädala pärast uue versiooni . " Seda nimetatakse sabotaažiks , " sõnas tähtsa näoga Salur , kes esines kord nagu tudeng , seejärel jälle nagu ohvitser . Siis peeti parteikoosolek , millest võtsid osa ka tudengeist parteilased . Pärast rääkis Schmidt , kuidas ajutise parteialgorganisatsiooni liige Ivaništšev järsku kolmandat korda meelt muutis ning süüdistas kommunist Užinit paanikatekitamises ning oma saamatuse varjamises . " Teie ei kontrollinud mootorikatet , öösel sadas vihma sisse ning masin läkski rikki . Ja jutt viiendast BTRist on täiesti jabur sonimine , sest väeosa dokumentatsioon tõestab selgelt , et masinaid on alati olnud neli , " oli Ivaništšev vehkinud mingite paberitega . Loomulikult ei hakanud Užin oma õigust taga nõudma ja seletama , et amfiibsoomuk ei karda vett . Ivaništšev päästis temagi , Užinile kui tehnika eest vastutajale määrati ainult suusõnaline noomitus arvestuskaardile kandmata selle eest , et paar vihmatiba sõjamasina mootorisse kukkus . Hiljem tegi Ivaništšev Užinile kõvasti välja ning lubas järgmine kord ise patuoinaks hakata . Kaduma läinud soomukit kasutas aga tundmatu leedu talupoeg kümme aastat traktorina . Nurises veel , et palju kütust kulutab ning et kuidagi ei saa mürsku torust välja võtta . Aga kütust sai kolhoosist varastada ja mürsk torus tõstis ümbruskonnas tema vastu lugupidamist . Pikapeale sattus too leedukas veel rahvaluulesse , temast tehti ümbruskonnas üsna levinud ja folkloristide poolt üles kirjutatud lugulaul , kus tankiga põllumeest aina kiidetakse ja kiidetakse . Kord jäi Ivanov liiga hiljaks Klaipeda õllesaalidest kasarmusse tulemisega . Linnaliinibuss number <arv> enam ei käinud , taksoraha tal ka ei olnud , selle oli ta õlle peale kulutanud . Nii hääletaski poiss linnapiiril . Ükski juht ei tahtnud teda peale võtta , viimaks peatus Ivanovi ees tuttav must Volga , kindral Govorov jun ( n ) i auto . Roolis oli soldat , kindral ise istus juhi kõrval , taga oli elegantne daam , kasukas hoolimata suvest seljas . Ivanov pandi istuma naise kõrvale . Nõukogude armees ei istu ohvitser kunagi tagaistmel , seepärast oli ka Govorov ees . Kindral ei tundnud spordidressis Ivanovi ära , pidas teda kohalikuks nooreks . Sõita oli viis-kuus minutit , seepärast alustas Govorov kohe : " Ega küla peal ole kuulda mingist BTRist , mis oleks nagu väeosast kaduma läinud ? " " Ei , " vastas Ivanov . Ka naisel Ivanovi kõrval hakkas kiire . Ivanov tundis , kuidas tema kõhule tõsteti sõrmuseid täis käsi , mis kuidagi liiga otsustavalt ning luba küsimata hakkas alla- ja sissepoole liikuma . " Kas te ikka teate , mis asi on BTR ? " usutles kindral edasi ning pööras end peaaegu seljaga sõidusuunas , et jälgida võimalikke muutusi tähtsa informatsiooniallika ilmes . Pimedas salongis ei näinud ta seda , kus paiknes tagapingidaami käsi , mis tiris juba avaramaks Ivanovi aluspükse . " Tean , tean , ma olen sõjaväes käinud , " valetas Ivanov . " Kus te teenisite ? " uuris kindral , kui ta abikaasa käsi Ivanovi riista väga professionaalselt töötles . " Tartus , Eesti NSVs , " ei suutnud Ivanov pingsas situatsioonis paremat valet nuputada . " Tean ise , et Eesti NSVs . Tartu on väga halb koht . Seal on väga halb ülikool ja väga halvad üliõpilased . Ja veel viletsam sõjakateeder . Kõik Tartu Ülikooli sõjakateedri ohvitserid on lihtsalt lollid , " ütles kindral . " Ma olen teiega täiesti nõus , " ütles Ivanov . " Meil väeosas naerdi kogu aeg ülikooli kafedra ohvitseride üle . " " See selleks . Seal on teised sõjaülemused ja see on nende asi . Mis aukraad teil on ? " " Jefreitor , " teatas Ivanov . " Mitte eriti kõrge , " nentis kindral sarkastiliselt , Ivanov jättis täpsustamata , mis asjaoludel ja kui suure osa oli ta sellest madalast kraadist saanud . " Kas te olete valmis mind informeerima , kui te kuulete midagi mõnest BTRist , mis oleks nagu kaduma läinud ? Või millest nagu räägitakse , et see on kaduma läinud , " küsis kindral . " Kui kuulen , siis küll , " vastas Ivanov , kes nautis sügavat mõnutunnet , mida tekitasid daami sõrmed . Poiss sundis end hingama normaalse tempoga . " Loomulikult tasu eest , " ei unustanud kindral lisamast . " Ja siis veel . Kas on natsionalismi pinnal tekkinud mingeid kontakte eesti kursantide ja kohalike leedu noorte vahel ? " " Kes need eesti kursandid on ? " tundis Ivanov huvi . " On ühed , kes siin ümbruses teenivad . Näiteks , kas ei varusta Leedu talupojad eesti üliõpilasi alkoholiga ? " " Minu teada küll mitte , " eitas Ivanov , kui teda pikkade küüntega muljuti . " Oleme konkreetsemad . Ma pean silmas keelatud omatehtud alkoholi , mida mõnikord ka samagonniks nimetatakse , " jätkas kindral ülekuulamist . " See , et ümbruses õunapuskarit aetakse , vastab tõele . Aga eesti kursantidest pole ma midagi kuulnud . Kus nad on ? " küsis Ivanov , kes painutas kõhu veidi kõveraks , sest tal algas just purse . Volga peatus esimese kanalisilla juures . Ivanovi meelest oli kuulda , kuidas ta püksikumm vastu kõhtu plaksus , kui hakkaja naine kätt ära tõmbas . Siis pühkis naine oma käe puhtaks Ivanovi kallite dressipükste vastu , Ivanovile tundus , et kogu kabiin oli spermalõhna täis . Igatahes nooruke juht naeratas mõistvalt , nägi Ivanov tahavaatepeeglist . Võibolla oli tal suuri kogemusi ? " Saage ka tuttavaks – minu abikaasa Nataša , " tutvustas kindral tagapingil istujat . " Teie siit edasi tulla ei tohi . Siit algab sõjaväeterritoorium . Aga siin on telefoninumber ja kakskümmend viis rubla . Teatage kohe , kui midagi kõrva hakkab . Ja kui midagi muidu kahtlast märkate , siis kah . Te olete jefreitor , saate aru , mis kodumaale on hea , mis reeturlik , " ulatas kindral rahapaberi ja sedeli telefoninumbriga . Ivanov väljus ning hakkas kanaliveega püksisäärt puhtaks loputama . Tähendab , kindral on impotent , rahuldamatus võib igast naisest nümfomaani teha , mõtles Ivanov . Topograafiaeksami võttis vastu isiklikult kindralmajor Govorov – põhjusel , et topograafia on sõjateaduse kõige tähtsam osa . " Liiga palju saab neid kõige tähtsamaid , " torises Artur . " Sõjaväes on iga asi kõige tähtsam . Nii nad teevad enesereklaami ja sugereerivad üksteisele , et nende olemasolul on pisut mõtet , " ütles Hääl . " Ühelt poolt on meil tegemist sõjateadusega , teiselt poolt jälle sõjakunstiga , " selgitas kindral oma seisukohti . Seegi eksam sooritati lenkomnatas , sest väljas sadas parajasti vihma . Aega anti paar tundi , tarvis oli valmis joonistada nn karta fantazii , kus oli tarvis kasutada hästi palju topograafilisi tingmärke . Töö ise oli kaunis mahukas , mägede , raudteede , jõgede , merede , järvede , raud- ja maanteede , lennuväljade , linnade , kasarmute , polügoonide jne jne kujutamine ning kõigi nende värvimine ja vajalike juttide vedamine kulutas kõvasti aega . Artur vaatas aeg-ajalt kindralit eestoolil . Too istus , kangelase kuldtäht rinnas , ilma et ainuski närv oleks liikunud . Ei ühtki žesti , ei pisimatki miimikat . " Ei tea , millele küll see mees mõtleb ? Nagu sfinks , " ütles Artur . " Usu , et absoluutselt mitte millelegi . Ta pea on totaalselt tühi . See on meditsiinis ja füsioloogias veel seni avastamata nähtus , aga siin see toimib , " vastas Hääl . " Ja sellepärast ongi ta kõige parem ohvitser , " sosistas Schmidt . Kuu ja kolme nädala jooksul oli muidu häbelik ja uje Artur õppinud rõvetsema . Rõvetsemine oli muutunud kohustuslikuks , seda tegid kõik , ka poisid kõige parematest perekondadest – nagu Hääl ja Schmidt . Arturit ei üllatanudki enam , et tema ise kasutab kõnes juba päris loomulikult neid neljatähelisi . Märksa imelikum tundus see , et seda tegid peenetundelised sõbrad , kelle suhu need sõnad kuidagi ei sobinud . Aga kasarm on kasarm , sõjavägi sõjavägi ning ümbrus määrab keelekasutuse . Näis , kas Tartus rõvedused ununevad või tulevad siit kaasa , mõtiskles Artur . Mõnuga kandis ta kaardile jõe Munnaja , linna Vitovsk , mäe pik Perse . Lennuvälja ristis ta Putsovskiks , tankodroomi Sitovskiks . Sinine meri sai lüürilise nime Tjura-Tjura . Ja rohkem roppe sõnu ta ei teadnudki ! Muidugi oli karta fantazii Ivanovi sõiduvesi . Paari tunni pärast olid kaardid kindrali ees laual . Kindral vaatas neid ja kiitis tegijaid . Ainult ühe koha pealt ei olnud ta rahul : " See on fantaasiakaart ! Teil on liiga vähe fantaasiat , kõigil ühtmoodi jõed Munnajad , mäed Persed , linnad Vitovskid . Kasutage vene keelt , kui eesti keeles tuleb sõnadest puudus , soovitan ma soojalt . Vene keeles on nii ilusaid jõenimesid – Ostraja , Sinnaja , Glubokaja ja nii edasi . " " Kas Njumfomannaja võib panna , seltsimees kindral ? " tegi Ivanov endale närvikõdi . " Palun väga ! See on väga ilus nimi jõele või soole või millelegi muule , " oli kindral lahke lubama . Kindral oli lahke ja leebe , pani eesti keele piiratusele ja eestlaste kujutlusvõime ahtusele vaatamata kõigile kursantidele topograafiahindeks viie . Tuligi viimane eksam , see peeti polügoonil . Kõigepealt pidas Ivaništšev lõõmava päikese all loengu , kus ta rõhutas , et kõige tähtsam ohvitseriks hakkamise juures on surmahirmu ületamine . " Miks on vaja valmis olla suremiseks ? Aga sellepärast , et Suure Isamaasõja kogemused näitavad , et kõige rohkem sureb sõjas leitnante . Järelikult läheb neid ka kõige rohkem vaja . Kui tihti surevad leitnandid ? Nooremleitnant saab lahinguolukorras surma keskmiselt kolme päevaga , leitnant viie päevaga , vanemleitnant kümne päevaga . Kapten peab vastu juba kakskümmend kaks päeva , reamees kolmkümmend seitse . Major võib täiesti rahul olla – tema ja mitut sorti seersandid on elus terve igaviku , nimelt viiskümmend seitse lahingupäeva . Alampolkovnik üle kolmesaja päeva , polkovnikud kaks aastat ja kaks kuud . " " Kindralid on surematud , " sosistas Artur . " Miks jefreitorid alati ära unustatakse ? " torises Ivanov valjult . Ivaništšev lappas konspekti , aga jefreitorite kohta ei öelnud statistika midagi . " Pange tähele , nüüd ütleb , et jefreitoreid pole olemaski . Kui pole tema vihikus , siis ei eksisteeri üldse , " ennustas Schmidt . " Ei . Jefreitorid kuuluvad koos kindralitega surematute hulka , " arvas Artur . " Kuidas teha kindlaks , kui tihti surevad jefreitorid ? Tuleb võtta reamehe- ja nooremseersandipäevad , need kokku liita ja siis kahega jagada , " õpetas Ivaništšev . " Nelikümmend kuus ja pool päeva , " teatas kiirarvutaja Schmidt . " Huvitav , kas surmapäeval ikka lõunasöögi jõuab ära süüa ? " huvitus pooljefreitor Ivanov . " Mida see kõik tähendab ? Tähendab seda , et me peame olema valmis lahingus langemiseks kodumaa auks ja kuulsuseks . Mis tehakse paljudele ? Paljudele meist pannakse hiljem ausambad , aga võib vabalt juhtuda , et mõned jäävad ilma . Saate aru – kõigile ei jõua . Aga rahva tänu kuulub kõigile , kes ära surevad . Ja nüüd tööle ! " kamandas Ivaništšev . Vzvood kaevas Räbovõitra juhtimisel kaeviku , peitus sinna sisse . Naabrite juurest sõitis kohale tank , mis juhiti otse nende peale . " On ikka hirmus elukas küll , " tõdes Schmidt , kui pika toruga metalljurakas ikka lähemale ja lähemale tüüris . " Mina ei taha ohvitseriks saada ! " hüüdis Hääl , aga tal ei sobinud kaevikust põgeneda . Kõik oleksid arvanud , et kardab ülesõitvat tanki . Artur , Schmidt , Räbovõitra , Ivanov , Salur ja Hääl võtsid üksteisel ümbert kinni ning surusid oma keha sügavale kaevikupõhja , naaldusid vastu liiva . " Poisid , mina kardan , " tunnistas Räbovõitra . " Mina ka , " ütles Schmidt . " Surm siin või Siberis ! " lõõpis Ivanov . Artur ja Salur ei julgenud oma hirmu üles tunnistada . " Kahju , et mulle langetõvehoogu peale ei tule . Muidu oleks hea vahuga tanki roomikuid niisutada , " ütles Ivanov . Korraga läks päise päeva ajal pimedaks , kõik mattus koledasse mürinasse , kõrvad lõid lukku . Artur lebas kaevikupõhjas , suu liivas . Artur julges end püsti ajada alles pärast seda , kui Ivaništšev teda hoolega togis . Kaevikust üle sõitnud tank oli juba kaugel . Sõbrad naersid , nemad olid jalule tõusnud . Päike paistis . " Õnnitlen teid kõiki , õnnitlen siiralt ja kogu südamest , " ütles Ivaništšev , nägu lahke ja naerul . " Tegelikult ma sülitasin vastu tankipõhja , " teatas Ivanov gimnastjorkat liivast puhtaks rapsides . " Kas kukla kaudu saab siis sülitada ? " irvitas Schmidt . " Kes te nüüd olete , seltsimehed kursandid ? Nüüd ei ole te enam seltsimehed kursandid , nüüd olete te kõik seltsimehed ohvitserid , olete minu kolleegid , " surus Ivaništšev kõigil kätt . Pärast pidid nad veel lenkomnatas andma allkirja , et on ohvitserieksami sooritanud . Teised tegid seda , aga Hääl keeldus . Aga keegi ei pannud tähelegi , et Hääle allkirja pikas nimekirjas ei olnud , seda enam , et alla- ja ülespoole kirjutaja olid hoogsate pastakapoognatega täitnud ka Hääle allkirja jaoks ettenähtud rea . " Kui ohvitserid , siis ohvitserid . Järelikult võib teiega koos pidutseda , " ütles Užin . Kanalist püüti granaadiga palju angerjaid , buržuikaahi metsas pandi küdema , leedu talupoegadelt toodi kõvasti õunapuskarit . Užin oli hoos . Ta jutustas oma sõjaseiklustest . Angerjad olid seekord erilise meistrikäega suitsutatud , Artur polnud oma elus midagi maitsvamat söönudki . " See juhtus Hiinas , " alustas Užin põnevil häälel . " Olin seal polgukomandör , pidin oma polgu viima mäestikus kõrgendikule N. Andsin hiinlasest asetäitjale juhtnöörid kätte , ja järsku mõistsin , et mitte ainuski hiinlane ei tunne kompassi ega kaarti . Kõrgetes mägedes , öösel ! See tähendab ju kindlat surma . Aga mis mul sellest ? Tuhat hiinlast ees või taga , kelle asi see peaks olema ? Lendasin helikopteriga ette kõrgendikule N. ja jäin ootele . Kahekümne nelja tunni pärast pidid kohale jõudma hiinlased . Olin kindel , et neid ei tule . Orienteeruda mägedes ilma kaardi ja kompassita on absoluutselt võimatu – nii päeval kui öösel . Ent täpselt kahekümne nelja tunni pärast marssis polk nagu üks mees kohale , polgukomandöri asetäitja raporteeris , et kõik on kohal . Keegi polnud kadunud , keegi polnud isegi jalaluud murdnud . Nõukogude armee oleks teadmatusse haihtunud , meie võitlejate konte oleks seal otsitud tänase päevani . Mõistate , poisid , mis ma tahan sellega öelda ? Hiinlased on suur oht , neid ei tohi alahinnata . " " Aga ungarlased ? " küsis Artur . " Rääkige sellest , kuidas te võllas rippusite , seltsimees major . " Schmidtki oli üllatunud , kust Artur nii olulist informatsiooni on korjanud . " See oli nii . Tegelikult saadeti mind sinna juba paar kuud varem . Võtsin osa kõigist demonstratsioonidest ja miitingutest , karjusin , et maha kommunism ja venelased võlla ! Olin muidugi tsiviilrõivas , mulle oli antud veel valge tudengimüts , et ma teistest ei erineks . Olime mingis kirikus , karjusime jälle , maha need ja teised ! Korraga hüüdis eeskõneleja , et tudengid kükakile ! Päristudengid reageerisid kohe , mina ja teised meie omad jäime sutike hiljaks . Ja sellest aitas . Jäime vahele , kas saate aru ? Meid võeti kinni ja hakati kohe pooma . Neli seltsimeest poodigi minu silme all , neile riputati külge sildid – PARAS VENE KOMMUNISTIDELE ! Siis tuli minu kord . Juba ma kukkusin võllapuul allapoole . Kuidagi läbi une nägin tanke , mis tulid vabastama . Kui ärkasin , siis leidsin end kindrali sülest . Tema oli mind poolel teel kinni püüdnud ja silmus ei löönud kinni ümber mu kaela . Aga natuke ikka läks , " näitas Užin jälle uhkusega sõjahaava kõrisõlmel . " Siis oskate te väga hästi ungari keelt , seltsimees dotsent , " torkas Schmidt . " Hakkan juba unustama . Kunagi , jah , oskasin . Viisteist aastat ei ole tarvis läinud ja seepärast kipub meelest ära minema , " oli Užin tagasihoidlik . Äkki kukkus Užin nagu kännult saetud puu pikali ning jäi sirgelt lebama , mitte miski vägi polnud suuteline teda äratama . " Surnud mis surnud . Ainult hingab natuke , " tõdes Schmidt . " Jätaks raisa metsa , las kõngeb siin usside käes , " pani ette Räbovõitra . " Kuidas ta mind mõnitas , kui kindral oli mu peldikut küürima pannud ! " " Poisid , nii ikka ei tohi . Ta on meie ohvitser , " ütles Ivanov ning logistas kohale käru talust , kus ta õunapuskari järel oli käinud . Pulkkange Užin veeretati käru peale ning Ivanov hakkas teda kasarmu poole transportima . Metsa vahel üle mätaste ja juurikate käru lükates võttis Ivanov üles laulu : " Täna me liigume , / küladesse , korteritesse , / kus või ja munaroog/ ja värskelt lüpstud piim/ ja üks väikene viin/ ja üks väikene viin . " Refrääni laulsid juba kõik , kes käru lükkamise või saatmisega ametis olid : " Tulge kõik , tulge kõik , Adolf Hitler kutsub teid ! " Refrään joovastas , kursandid laulsid üha valjemini . Kasarmu ees võeti Užin kärult maha ning kanti laulu karjudes lenkomnatasse , kus dotsendist major toolidele ettevaatlikult pikali pandi . Nii lenkomnatas kui kasarmu magalas olesklevad tudengid , endised kursandid , nüüd vastsed Nõukogude armee ohvitserid , nakatusid refräänist ning varsti röökis paarsada noorukit : " Tulge kõik , tulge kõik , Adolf Hitler kutsub teid ! " " Aga lähme siis ! " hõikas Ivanov üle kasarmu . " Kuhu ? " taheti juhiseid . " Küladesse , korteritesse ! Sinna , kuhu Adolf Hitler meid kutsub ! Poisid , punuma ! " hüüdis jälle Ivanov . Tekkis tõeline meelesegadus ja paanika . Kõik olid valmis kuhugi minema , ainult ei teatud , kuhu on tarvis minna . Juhtimine läks automaatselt üle Ivanovile , tema ümber kogunes seltskond , kes ootas vaid käskusid . Kõik ohvitserid – kui eilseid kursante nende hulka mitte arvata – olid väeosast kuhugi kadunud , ju olid nad Klaipedas joomas . Kihk lükkas tagant , kriitiline meel oli välja lülitatud . " Kõigepealt tsiviilikad ! " andis Ivanov juhtnööre . Metsast , kändude alt toodi kilekottidesse peidetud tsiviilrõivad , sõjaväevorm jäeti narile , tsiviilriided tõmmati selga . " Nüüd , hüvasti relvad ! " õpetas Ivanov , andis siiski oma automaadist pika valangu läbi lahtise akna kuu suunas . See kasvatas märgatavalt tema juhiautoriteeti . Kõik allusid Ivanovile , ka Artur ja Hääl , kes muidu olid selle suurustleja vastu kaunis skeptilised . Relvad pandi naridele , mundrite peale . " Kas me vandetõotuse andsime ? Ei andnud . Järelikult oleme vabad , meid ei seo selle krempliga miski ! Ja nüüd – küladesse , korteritesse ! " kamandas Ivanov meelemõistuseta karja . Schmidt , Salur ja Räbovõitra püüdsid ära hoida väeosast kollektiivset lahkumist , aga nende hoiatusi ei kuulanud keegi , kõik allusid Ivanovile . " Kuidas saab leitnant leitnanti keelata ? " lükati takistajad teelt . " Kolm päeva on jäänud , mis see enam kannatada on ? " püüdis Schmidt arulagedat massipsühhoosi peatada . Hea , et minejail enam relvi käes polnud , muidu oleks ehk pidurdajad sõelapõhjaks lastud . " Aga kus need külad ja korterid on ? " tahtis keegi teada . " Kus on , kus on ? " osatas Ivanov . " Nagu ise ei teaks , et Eestis loomulikult . " Artur ja Hääl hoidsid ühte . Nad nägid , et terve metsaalune oli desertööre täis , mõne seltskonna teed valgustas taskulamp , teised põgenesid pimedas . Komandör Ivanov oli järsku kuhugi kadunud , aga temast polnudki enam lugu . Kojupagemistuhin oli kõigile peale tulnud , seda oli võimatu peatada . Klaipeda bussijaam ja vaksal olid värskeid leitnante täis , igal pool kostis eestikeelset kiitlemist ja lõõpimist . Paljud sõitsid öise rongiga Riiga . Teised läksid Tallinna otsebussile . Artur ja Hääl hääletasid juhuslikke . Koitis juba uus päev , <arv>. august , kui nad Šiauliaisse jõudsid . Ime , et neid öösel peale võeti . Nad tahtsid pageda Klaipedast võimalikult kaugele , seetõttu sõitsid nad sinna , kuhu peatunud auto neid viis . Nii sattusid nad järgneva kahekümne nelja tunni jooksul Daugavpilsi , Vitebskisse , Pihkvasse ja Petserisse . Alles sealt tõi rong nad koju . Kord sõitsid nad rongiga Tartust läbi ja jõudsid Jõgevale , sest olid rongis magama jäänud . Tartust tahtsid nad hüvasti jätmata väga kiiresti lahkuda , nad olid teineteisele koormaks muutunud . Võibolla oli ka üks teise armetuse tunnistaja . Ja tõe tunnistajat ei tahetud näha . " Näe , olemegi leitnandid , " ütles Artur Tähtvere mäe all . " Sina küll . Mina mitte , " lausus Hääl ning ruttas mäest üles , Tähtverre . Artur lonkis Supilinna . Kodus viskas Artur kušetile pikali ning püüdis aru saada , mis üldse nende kahe kuu jooksul juhtus . <arv> . septembriks oli määratud spooride esimene kokkutulek Humala õllesaalis . Juba kolmveerand kümme sagisid ukse taga värsked ohvitserid , kõik kiitsid ennast : " Meie , ülestõusjad ! " Schmidt kommenteeris : " Tegelikult ei lähegi nii suureks jamaks , kui ma algul kartsin . " Šveitser Marienburger avas ukse viis minutit hiljem , tudengid okupeerisid kõik lauad , kolhoosnikele ja linnavurledele kohti ei jäetudki . Kõivu Ilmar kandis kanne ette . Ivanov , kes pidi kihlveo tingimuste kohaselt jooma <arv> õlut , oli kadunud . " Poiss lõi põnnama , " olid ootajad kindlad . Schmidt rääkis Arturile ja Häälele , mis spooridel pärast nende lahkumist edasi juhtus : " Hommikusel loendusel , mida korraldas kindralmajor Govorov isiklikult , selgus , et jalga on lasknud kaks kolmandikku tudengeist . Jumal tänatud , et te relvad vooditele jätsite , muidu oleks teid tankidega hakatud taga ajama . Govorov mõtles natuke ja siis ütles : " Teie siin olete siis otsustanud päev kauem kasarmus olla ? See ei ole keelatud . Tore , et sõjaväeelu on teile meeldima hakanud . Pikalt pidu pidada ei saa , juba täna õhtul tulevad siia uued kursandid . Seetõttu viiakse teid juba enne lõunat bussidega raudteejaama . " Ja ometi pidid spoorid kestma veel kolm päeva . Kindral mõistis , et mäng on läinud üle igasuguse piiri ning nüüd ei ole muud väljapääsu kui kinnimätsimine . " Lõpuks ilmus õllesaali Ivanov , keda paljud tervitasid kui rahvuskangelast ja ülestõusu juhti . " Ausõna , mul on täna saja õlle vorm. Aga vaadake ! " käis Ivanov laudade vahel ringi ning näitas arstitõendit , kus oli selge sõnaga öeldud , et õlu on Kalev Ivanovile rangelt keelatud . " Pean kahjuks viina jooma , kuigi tahaksin õltsi panna . Aga arsti soovitustele ikka vastu ei saa , " kaebas Ivanov . Nii nutika lahenduse puhul anti Ivanovile kõik andeks , keegi ei nõudnud , et ta peab kihlveo tingimuste kohaselt kõiki õlle ja konjakiga kostitama . Detsembris viidi Hääl sõjaväkke . Salur oli teatanud , et Hääl ohvitseriallkirja ei andnud , asja uuriti , Saluri informatsioon vastas tõele . Kalesnikov oli Häälel paar korda kodus käinud allkirja võtmas , ent poiss ei olnud nõus seda andma . Schmidt , Artur ja Annegi püüdsid teda mõjutada , et jätku rumalused ja kirjutagu paberile alla . Hääl oli kangekaelselt keeldunud . Lollil kombel sattus ta reamehena samasse tankiväeossa , mille kõrval ta suvel oli peaaegu kaks kuud spooridel olnud . Isegi kindral Govorovi juhtus ta paar korda nägema . Anne jättis ta maha ning ülikooli lõpetamise järel kadus kursuse esikaunitar üldse orbiidilt , keegi ei teadnud , millega ta tegeleb ja kus elab . Käisid jutud , et Anne on kuskil Hiiumaal maakoolis õpetaja , on abiellunud traktoristiga ja kasvatab oma kuut last . " Temast oleks võinud teadlane saada , " ütles Artur Schmidtile . " Mis teadlane ! Temast oleks võinud kõrgseltskonnadaam saada , " vastas Schmidt . Hääl oli Anne meelemuutusest nii löödud , et jõi ennast põhja , kui sõjaväest reamehena tagasi tuli . Häälest sai õllesaali Humal esierudiit . Ikka hiilgas ta seal oma teadmistega Vene-Türgi sõdade kohta , eriti oodatud olid seltskonna poolt tema üksikud repliigid türgi keeles . Hääl muutus seal niivõrd omaks inimeseks , et talle andis raha võlgu isegi šveitser Marienburger , kes muidu seda põhimõtteliselt ei teinud . Schmidt lendas kõrgustesse – temast sai vabariigi komsomolisekretär ja hiljem minister . Aga ometi hõljus ikka tema ümber dissidendimaine . Umbes kolm neljandikku või isegi rohkem inimesi oli Schmidtist vaimustuses , teised põlgasid teda väga tuliselt . Ükskõikne polnud keegi . Spooride komsomolisekretärist Anti Salurist sai Tartu julgeolekuülem . Selle eest , et Oja talle bridžimängu ajal oli üheksase padamasti vastu nägu virutanud , sulges ta Ojal pääsu välismaale . Laskesportlane mandus , enam ta maailmameistriks ei tulnud , neid nähti tihti koos Häälega õlle taga istumas . Salur püüdis Schmidtilegi käkki keerata , aga Schmidt mängis ta kõrgelt üle . Lõpuks sõlmiti vaherahu . Räbovõitra ei tulnudki pärast spoore ülikooli , ta oli juba septembri alguses leidnud endale Nahakombinaadi klubi tantsupeolt naise . Tolle isa oli Tartu KEKi brigadir , nii pandi värske väimees brigaadi müürsepana raha teenima . Räbovõitra oli nii hoolas , et tuli ENSV müürseppade meistriks . Sel puhul avaldati ajalehes tema suur foto . Artiklis oli siiski veidi kriitikatki , seal oli kirjas , et Räbovõitra jäi võistlusel hätta teoreetilise osaga , aga tema vuuk oli nii puhas ja laitmatu , et esikohta ei saanud talt keegi võtta . Järgmisel aastal oodatakse esimüürsepalt paremaid tulemusi just teoorias . Artur kohtas Räbovõitrat just siis , kui ta üle Raekoja platsi kõndis ülikooli kohvikusse , kus tähistati viie aasta möödumist kursuse lõpetamisest . Räbovõitra astus parajasti välja hoiukassast . " Noh , kas käisid viimas või toomas ? " küsis Artur naljaviluks . " Viimas . Mina ainult viin , mina ei too kunagi , " ütles Räbovõitra . " Siis makstakse sulle palka sinu enese raha eest , " ütles Artur . " Noh , kas kahetsed , et ülikooli viimasel kursusel pooleli jätsid ? " " Putsi see ülikool ! Ma kaotasin mitu aastat . Kui ma oleks kohe tööle läinud , oleks mul juba auto , maja ja suvila käes , sest mina teen palju haltuurat , " vastas Räbovõitra . Artur oli nende aastate jooksul ropendamise unustanud , Räbovõitra mitte . Räbovõitraga jutuajamine kulutas aega ja Artur jõudis ülikooli kohvikusse hilinemisega . Parajasti kõneles professor Suugart , toosama , kelle jaoks Räbovõitra oli kunagi veerand assistendikohaga NLKP ajaloo kateedris sobivaid Lenini ja Brežnevi tsitaate otsinud : " Kahjuks ei ole siin teie parimaid . Kõige andekam , üliõpilane Räbovõitra puudub . Temast oleks saanud suur teadlane . Ma nägin temas oma järglast kateedrijuhataja kohal . " Artur mõtles , et Räbovõitral ei olnud kasu ei ülikooliõpinguist ega ohvitserikraadist . Aga kõige paremaid polnud tõepoolest kohal – puudus Anne Toomepuu , keda Artur oli lootnud kursuse kokkutulekul kohata . Võibolla ta polegi abielus ? Või on juba lahutatud , see tähendab jälle vaba ? Artur oli valmis olnud kõigeks , ka Anne laste kasvatamiseks . Artur sai iga paari kuu tagant kutseid kordusõppustele . Vahel ilmusid need tema postkasti koguni sagedamini . Mõnikord trehvas ta kutse toojat isiklikult , kui too oli ukse taga kella lasknud . " Kas Artur Magnusson elab siin ? " küsis helistanu , vastik paber näpus . " Ei . Ärge siit teda otsige . Ta on siia küll sisse kirjutatud , aga on siit ammu ära kolinud , " seletas Artur iseenda kohta . " Aga kes teie olete ? " uuris kutse tooja . " Vend . " " Ka sugulased võivad alla kirjutada , " pakkus kutse tooja pliiatsit . " Ei . Artur on perekonnaga tülis ja meie tema tegude eest ei vastuta , " keeldus Artur . Nii kestis pikki aastaid . Vahel tekkis Arturil hirm , ta pidas õllesaalis nõu tuttava prokuröriga . See rahustas Arturit : " Enne kui sind paar-kolm korda ei ole kümne rublaga trahvitud , ei saa nad midagi teha . Aga trahvida ei saa enne , kui oled kutsele allkirja andnud – siis võidakse sind kohe kohtu ette tirida . Kukub kohe neli-viis aastat , kui sa nad päriselt oled välja vihastanud . " Artur keelas emalgi sõjaväekutsetele alla kirjutamast ning käskis kutsete toojaile ütelda , et ta on ära kolinud . Artur võttis südame rindu , otsis Schmidti üles ning ütles , et on hakanud prostituudiks ja tahab parteisse astuda . Schmidt mökitas naeru , parastas , et miks Artur seda enne ei teinud . " Kui astub üliõpilane , siis läheb see kirja nagu tööline . Kui astub intelligent , peab ta enne leidma kaks töölist , kes koos temaga parteisse astuvad , muidu intelligenti ei võeta , tasakaal läheb paigast . Pole ju meil intelligentide , vaid töölisklassi partei , " rääkis Schmidt , ent Arturile tegi ta tutvuse poolest erandi . Tänu parteisseastumisele suunati Artur Moskvasse aspirantuuri , mis oligi tema eesmärk . Nüüd pidi ta end Tartust välja kirjutama . Sellega kaasnes kohustus võtta end maha sõjaväearvelt . Vastu tahtmist pidi Artur seadma sammud sõjakomissariaadi poole Tähtvere mäel . Artur võpatas . See oli ju Anne , kes temalt esikus propuskit nõudis . " Sina siin ! Ausõna , poleks uskunud , et siin mõnd eestlast võib leida . Kõik teavad , et sa kuskil Hiiumaal elad . Miks sa seltskonnas ei käi ? " küsis Artur . " Lastega on palju tegemist , " vastas Anne . " Kui palju sul neid on ? " küsis Artur . " Seitse . Pole üldse aega , " ütles Anne ja suunas Arturi osakonda , mis tegeles arvelt mahavõtmisega . Seal otsiti üles Artur Magnussoni isiklik toimik . Paarkümmend lehekülge oli täis mitme käekirjaga täidetud lahtreid : ei ole ilmunud , ei ole ilmunud , ei ole ilmunud . " Kas teie oletegi see kuulus Magnusson ? " vaatas korrapidajaohvitser Arturit kui imet ning kukkus sõimama . Artur kuulis kümmekond minutit mahlakat vene keelt , kõige enam siunati teda sellepärast , et ta pole oma ohvitseripabereilgi järel käinud . Selgus , et kümmekond aastat tagasi Klaipeda spooride järel ei saanud Artur millegipärast leitnandiks , nagu ta oli arvanud , vaid ainult nooremleitnandiks . Aga iga viie aasta tagant oli Arturi aukraadi tõstetud , Moskvasse minekul oli ta jõudnud juba vanemleitnandiks saada . Ent kõik ülendused olid korralikult vormistamata , sest igal pool puudus Arturi allkiri . " Suur tänu aukraadide eest , " sõnas Artur ja surus igaks juhuks korrapidajaohvitseri kätt . " Ei öelda suur tänu . Ülemuse puhul öeldakse : teenin Nõukogude Liitu , " õpetas kaadrisõjaväelane opakat reservisti . " Oleks teie üksi . Aga teiesuguseid on sadu , teist hullemaid on tuhandeid , " lõpetas ohvitser sajatamise ootamatul viisil . " Tohoh ! Või minust hullemaid on tuhandeid ! Mina pole viieteistkümne aasta jooksul ühelegi kutsele vastanud ... " mõtles Artur . Siis aga teatati , et temaga tahab isiklikult vestelda linna sõjakomissar . Artur aimas halba , pidi ta sinna Moskvasse üldse tikkuma ! Arturit sunniti ootama ligi veerand tundi , enne kui kõrge ülemus tema jaoks aega leidis . Võibolla otsivad trellitatud autot , et ta siitsamast kohe sõjaväkke viia , mõtles Artur . Oleks ikka plass küll , kui ta alt Anne eest läbi lohistatakse . Viimaks kutsuti Artur sisse . Alampolkovnikumundris sõjakomissar oli Kalev Ivanov . Poiss oli paksuks läinud , portupee kiskus gimnastjorka kortsu , polnud ta enam sugugi kolmikhüppaja moodi . Kohe astus sõjakomissari kabinetti kapten Anne Ivanova , alampolkovniku abikaasa , ja pakkus teed . Ivanov lülitas telefonid välja ning võttis seifist konjakipudeli . Artur , Ivanov ja Anne arutasid teiste elukäike terve õhtupooliku . Püstolikabuuris olid Ivanovil püstoli asemel võileivad , mis armastav abikaasa oli varem kodust lahkujale kaasa pannud . Ka võileivad ilmusid lauale . Räägiti kõigest ja kõigist , ei mainitud vaid Toomas Hääle nime . Lahkumisel ütles Anne all esikus : " Ära sa ütle talle , et ma siin olen . Ma tean , et ta kannatab siiamaani . " " Tema lahutab sinu pärast juba kolmandast naisest , " lausus Artur etteheitvalt . " Ma tean . Ma jälgin teda . Ma tahan , et tal väga hästi läheks . Aga mis mina sinna teha sain , kui mul suur armastus peale tuli ? Ja kõige imelikum – see kestab tänase päevani ! " " Kas sul on need seitse last seltsimees sõjakomissariga ? " küsis Artur , kes kohe mõistis , et nõnda palju kasulapsi ta endale küll ei tahaks . " Aga kellega siis veel , helde aeg ! Kui sa teaksid , millised soodustused on sõjaväes . Me puhkame igal suvel kaks kuud Krimmis ! " Artur otsis Tallinnas üles Schmidti , et kuulutada talle rabavat uudist – kunagine kursuse esikaunitar , kellesse pooled poisid armunud olid , elab temaga ühes linnas , liigub iga päev temaga ühtedel ja samadel Tartu tänavatel ! Muidugi polnud see Schmidtil teadmata . Schmidt rääkis , kuidas tema tänu Annele kordusõppusi väldib . Anne oli tema sõjaväe personaaltoimiku tõstnud riiulile , kus hoitakse vangide omi . " Ja nii ei ole ma enam kümme aastat ühtki kutset kuhugi kordusõppustele saanud . Enne ei saadeta , kui ma vangimajast välja pääsen ning end komissariaadis arvele võtan , " irvitas Schmidt . " Tähendab , sõjaväe jaoks istub minister Schmidt trellide taga ? " ei uskunud Artur oma kõrvu . " Just nii . Nad on nii ignorantsed ja ühiskonnast isoleerunud , et neil pole õrna aimugi , kes keegi on , " kinnitas Schmidt . Kulus veel aastaid . Artur tuli Moskvast tagasi Tartusse , möllis end arvele nii sõjakomissariaadis kui majavalitsuses . " Kuule , pane minu toimik ka vangide riiulile , " palus ta vahepeal majoriks tõusnud Annet . " Püüan , " naeratas Anne . Ent juba järgmisel varahommikul lõhuti Arturi ukse taga , klopiti ja lasti kella . Artur avas . Kaks mundrimeest andsid talle viis minutit aega riietumiseks ja siis viidi ta peaaegu väevõimuga kaasa . Tänaval ootas presentkattega veoauto . Selle kastis oli teisigi pahuraid äratatuid . Auto peatus veel siin ja seal , inimesi korjati juurde . Kastis käis jutt küüditamisest . " Küüditamine oleks veel hea variant . Aga võibolla viiakse mahalaskmisele ? " oletas keegi . Lõpuks peatus auto linnaäärsel kõrgendikul N , inimesed aeti kastist maha . Oli külm veebruar , lumi tuiskas üle välja . Miskipärast oli väljal kõrge lipuvarras , miskipärast plagises selle tipus Nõukogude Liidu riigilipp . Mehed rivistati ümber lipu , ette astus papaahas sõjakomissar polkovnik Ivanov . Ta luges ette NLKP Keskkomitee esimese sekretäri ja Nõukogude Liidu Kaitsekomitee esimehe kindralpolkovnik Tšernenko käskkirja , mille järgi väeosa , mille juurde kuulusid hommikul jalule aetud reservistid , oli Nõukogude armee aastapäeva puhul autasustatud Lenini ordeniga . Seejärel anti luba kõigil laiali minna , kes tahtis , võis võtta tööst vaba päeva . Komissar viipas Arturi enda juurde , viis oma musta Volgaga linna . " Ma tahtsin öelda , et ta oli süütu , " ütles polkovnik . " Kes oli süütu ? " jahmatas Artur . " Anne oli enne minuga abiellumist süütu , tahtsin ma öelda . See desertöör polnud teda ära lörtsinud , " ütles sõjakomissar Hääle kohta . " Mis tähtsust sel on ? " tahtis Artur juttu lõpetada . " Võibolla teile , boheemlastele , on see ükskõik . Aga meile , sõjaväeinimestele , on see väga tähtis . " Autost väljudes mõtles Artur , et Ivanov oli labane ja on jäänud labaseks . Juuli – august <arv>. Kopenhaagen – Malmö – Visby – Stockholm – Turu – Helsingi – Varssavi – Praha – Viin – Krakov . Redigeeritud : detsember <arv> – jaanuar <arv>. Küpros – Jaffa – Jeruusalemm – Tel-Aviv – Port Said – Kairo – Küpros – Amsterdam – Panama City – San Jose ( Costa Rica ) – Barranquilla ( Kolumbia ) – Caracas – Maracaibo – La Puerta – Caracas – Amsterdam – Helsingi