kirjak	ilu_MjaA5.tasak.ela	Arno Kasemaa Kui Täkukalda Sohvi ja Joosep alles noored olid , käisid nad tihti Allika kui ka Urruse omadega läbi , kuigi saun asus Allika maa peal . Nagu tolleaja taluperemehed kõik , vaatasid ka Allika Kustu ning Urruse Aleksander vabadikkude ja saunikute peale ülalt alla ega pidanud neid täisväärtuslikeks inimesteks , kelle tunnetega ning õigustega tuleks arvestada , sest ka õigusi arvasid peremehed endal olevat rohkem kui nende maa peal elavatel saunikutel . Sest kuidas siis muidu , taevas tule appi ! Mille muu järgi siis õigusedki jaotati , kui ikka varanduse järgi . Ja peremehed hoidsid oma ninaotsad püsti ning salvasid sõnadega vabadikke ja saunikuid , kus aga said . Kuid Täkukalda Sohvi oli kõikidest peremeestest kangem ega kartnud kedagi . Ja kui keegi upsakas tal hinge täis tegi , sajatas ta solvaja ära , soovides talle haigust , surma või mõnda muud hukatust , mis talle parajasti meelde tuli . Ja mis kõige hullem , Sohvi sajatamissõnad läksid alati täide . Kui maareformi ajal toimus järjekordne talumaade mõõdistamine ja piiride õgvendamine , anti talumaadel elavatele saunikutele ja vabadikkudele nii riigimaade reservidest kui ka suuremate talude maadest juurdelõigete näol lisa nendele , kel maad vähe oli . Ka Täkukalda Joosep sai nii Urruse kui ka Allika heina- ning põllumaastki oma kartulimaalapile pisut juurde . See täitis mõlema peremehe , eriti aga Urruse Aleksandri südame põletava vihaga . Tema pärustalust lõigati ilma temalt nõusolekut saamata tükk kõige paremast heinamaast ära ja anti mingile Selivere mõisa viinavabriku töölisele , moonakale ! See oli Urruse peremehe arvates lausa kisendav ülekohus . Küll käis ta maamõõtjaid sõimamas , kui need parajasti piirivaiu sisse tagusid ning kupitsaid maha panid , kuid need ei teinud tigedast Urruse peremehest väljagi , vaid jätkasid rahulikult oma tööd . Siis aga juhtus nõnda , et Täkukalda vihusauna kaev jäi uute piiride ajamisega Allika talu hobusekoplisse . Võib-olla poleks Kustu ise sellest väljagi teinud ning oleks lasknud Sohvil ja Joosepil kaevu edasi kasutada , kuid raevune Urruse peremees nägi selles head võimalust Täkukalda saunikutele heinamaatüki äravõtmise eest kätte maksta . Ta ässitas Kustu üles , et see kaevule uut piiri mööda traataia ette teeks , nii et asunikud sealt enam vett kätte ei saaks . Et üleaedsega mitte vastamisi minna , täitis Kustu lõpuks Urruse peremehe soovi . Ja kui siis Sohvi laupäeval sauna hakkas kütma ning kaevust vett läks võtma , leidis ta viietraadilise aia eest . Parajasti kui ta vastse aia ääres , veeämber näpu otsas , aru pidas , kust sauna jaoks vett võtta , tuli Urruse Aleksander , käed seljal , pikkamisi jalutades mööda piirdeaeda Täkukalda poole . Peremehe nägu säras kahjurõõmust . " Noh , mida see Täkukalda proua siin aia ääres nii kipras näoga mõtleb ? Kas kavatsed üle aia ronida või poed ehk alt ? Ole aga siis ettevaatlik , et sa oma perset ära ei kriimusta . " Sohvi ei teinud alguses solvamisest väljagi , vaid vastas : " Pean siin aru ja vaatan , et ei tea , kes see siga küll peaks olema , kes minu kaevutee okastraadiga kinni pani . " – " See siga olen mina , " vastas Urruse peremees . " Allika Kustu ise ei saanud sellega enne hakkama , kuni mina talle asja selgeks tegin , et niisugust nõiamoori nagu sina tuleb pisut õpetada ja tema tiibu kärpida . Või sina naisterookija võtad minult heinamaatüki ära ! " – " Ah või sina lasksid aia teha ! Oled jah , sea moodi , va paksmagu . Hea , et sa sellest ise aru saad . Aga millise õigusega sa mult vee ära võtsid ? Niisugust seadust ei ole , mis seda lubaks . " – " Vaat selle õigusega , " vastas Urruse peremees , nööpis oma püksid eest lahti ning soristas Sohvit häbenemata tema jalgade ette maha . Sohvi ei teinud sellest väljagi , vaid lausus : " Et sa minult kaevuvee ära võtsid , traataia ette tegid , selle eest kõrbegu su kõri . Janusse pead sa surema , et sa veetilka enne surma alla ei saa . Ja mida rohkem sa karjud , seda suurem su piin olgu , kuni ükskord su perse õhtal on . " Urruse peremees naeris Sohvile näkku , peeretas mõnuledes ja läks . Paari aasta pärast jäi ta haigeks ning vaevles tõvevoodis suurtes valudes ja ei saanud ei süüa ega juua . Kurgus oli kuri kasvajas , mis halvas neelu . Küll palus mees põetajaid , et need talle juua annaksid , kuid suust kaugemale vesi ei läinud . Kurgu neeluorganid ei allunud tahtele . Kui Sohvi Urruse peremehe haigusest kuulis , lausus ta parastades : " Noh , eks olegi sul käes , va paksmagu ... Lisaks aga valu ja pikendaks elu . " Ka need sajatamissõnad läksid täide , sest Urruse Aleksander vaevles uskumatult kaua ja karjus hirmsates piinades , enne kui ta janu ja nälja kätte suri . Kas ta enne surma Täkukalda Sohvi sajatamissõnadele mõtles või ei , seda ei saanud keegi teada , sest varem ta sellest ei rääkinud ja enne surma ta seda enam teha ei saanudki , sest koos neeluorganite halvatusega kaotas ta lõpuks ka kõnevõime . Seepärast kardeti Sohvit ja välditi temaga pahuksisse minekut , et mitte tema viha alla sattuda . Tereesel polnud aimugi , milline üks suur linn välja võib näha . Rongilt maha tulles sattus ta oma kompsuga ruttava ja trügiva inimvoolu keskele ning laskis ennast tükk aega sihitult kaasa kanda . Siis aga astus ta lõpuks kõrvale ning jäi möödaruttavaid inimesi silmitsema . Kõigil paistis olevat tuline kiire . Tereesele ajas see inimmass hirmu peale . Teda heidutas majade ja tornide kõrgus ning suurlinna tänavaliiklus , autode tuututamine ja kabjaplagin . Keegi ei pannud teda tähele . Kuidas siit , selle segaduse seast küll Elviirat leida , mõtles ta jahmunult . Ta oli kuulnud , et linnas on tänavatel nimed , majadel ning korteritel aga numbrid . Kuid mida ütlesid need talle ? Elviira polnud koju andnud mingit tänava nimetust ega ka numbreid . Kui ehk kellegi käest küsida ? Kuid samas taipas ta selle asja mõttetust . Kust võisid võõrad inimesed midagi teada ühest maalt linna tulnud külatüdrukust ? See peaks olema siis küll õnnelikust veel õnnelikumgi juhus , kui ta niimoodi oma õe peale satub . Tereese jalutas edasi , kuni kohtas hõredat metsa meenutavat platsi , kus kõnniteede ääres asetsesid pingid . Väsinult istus ta ühele nendest , võttis oma kompsust võileiva ning sõi selle ära , sest ta tundis järsku , et kõht on kohutavalt tühi . Võileivapaberi viskas ta kõnniteele maha . " Miks sa pabereid maha pillud ! Kes su järelt koristab ? Kas sa ei näe , kus prügikast on ! " kuulis ta järsku tõredat häält oma selja taga . Tereese jahmus , pöördus ringi ning nägi vanaldast naisterahvast , luud ja pika varrega prügikühvel käes , enda poole tulevat . " Küll on nende uulitsatüdrukutega häda , " pahandas vanaeit . Tereese võttis kähku oma paberi maast üles ning lahkus , sest ta tundis piinlikkust , et teda uulitsatüdrukuks peeti . Kust võis tema seda teada , et siia paberit maha visata ei tohi . Kõik olid siin nii peenelt riides , hoopis teistmoodi kui maal , eriti naised . Nad kandsid kübaraid ning siidsukki , jalas aga kõrge kontsaga kingi , justnagu tõttaksid nad peole . Käe otsas rippusid ilusad , peenest nahast kotikesed . Kaua kõndis Tereese sihitult tänavatel ega teadnud , kuhu minna . Kippus hämarduma , akendes süttisid tuled . Tereesele tikkus nutt peale , sest olukord tundus täiesti lootusetu . Kartlikult piilus ta vastutulijaid . Kui õige peataks mõne neist ja paluks öömaja ? Eks nemadki ole inimesed , arvas Tereese . Kuid kõik olid võõrad , kõigil paistis olevat tuline kiire , aina traavisid mööda kivisillutist , nii et kingatallad klõbisesid . Nende kivinenud , ükskõiksed näod peletasid eemale . Lõpuks märkas ta teiste seas heledapäist härrat , kes käed seljal pikkamisi mööda tänavat jalutas ning ükskõiksel pilgul vastutulijaid silmitses . Mehe heledad silmad , blondid juuksed ning rahulik ilme meenutasid Tagavälja Villemit ja Tereese otsustas tema käest öömaja paluda . Riietatud oli ta härrasmehelikult . " Härra , ma olen maalt , esimest korda linnas ja mul ei ole kusagile minna . Kas te võiksite mulle öömaja juhatada ? " palus Tereese väriseval häälel . Mees seisatas , kergitas kulmukaared imestunult kõrgele ning vaatas oma rohekashallide silmadega Tereesele otsa . " Miks te siis niimoodi linna tulete , kui teil kusagile minna ei ole ? " Tereese vaikis ja langetas pilgu . Mees seiras teda hindavalt . " Kas te tulite tööd otsima ? " küsis ta lõpuks . Tereese noogutas . " Seda on linnas küll väga raske leida . Mida sa oskad ? " Tereese kehitas õlgu . " Kui te maalt olete , nagu te ütlesite , siis mõistagi ei oska te midagi . Talutöö tundmisega pole linnas midagi peale hakata . Kui vana te olete ? " – " Kuusteist . " Mees mõtles pisut , siis vaatas Tereesele imeliku pika pilguga otsa ja lausus : " Öömaja võiksin minagi teile täna õhtul anda , aga mis edasi saab , seda ma küll ei tea . " Härrasmees ootas ja kui voorimees lähenes , peatas ta selle , ütles kutsarile midagi , mida Tereese ei kuulnud , maksis raha ning tütarlapse poole pöördudes lausus : " Istuge peale , voorimees viib teid öömajale . " Tereese tänas ning tegi , mida temalt nõuti , ja peagi veeres sõiduk mööda kivisillutist kesklinna poole . Hobune peatus mingis kõrvaltänavas vana madala maja ees . " Roni maha , linnukene ! " põristas voorimees ja vaatas tagasi . " Oled üsna noorukene alles . Kas tulid linna ametit õppima ? " Ning vanamees muigas habemesse . Ja kui ta nägi , et Tereese nõutult seisma jäi , lausus ta julgustades : " Astu aga sisse . Küll härra tuleb sulle järele . Ega ta sind muidu siia sõidutada ei lasknud . " Ütles , pööras hobuse ümber ning sõitis minema . Tereese kõhkles . Ta vaatas uudistades maja väikseid aknaid , kitsal hoovil lösutavat poollagunenud kuuri ning raketega kaevu , kus keti otsas rippus mõlkis ämber . Uks avanes ning vanaldane naisterahvas astus välja . " Kes sa niisugune oled ? " küsis ta ja mõõtis trepi ees seisvat tütarlast vaenulikult . " Olen Tereese , maalt . Üks härra saatis mind siia . " – " Kes too härra oli ? " – " Ma ei tea , nägin teda esimest korda , ütles , et öömajale . Voorimees tõi . " – " Kuidas too härra välja nägi ? " – " Heledapäine , nii nagu Tagavälja Villemgi . " – " Tea ma su Villemist midagi . Ja ära sa mul siin liiga palju võrista . Tunnen sinusuguseid linnukesi küll ja küll . Enne on silmad peos , lased sisse , varsti on tuba tühi , lähevad kõigega , mida kaasa võtta annab . Aga noh , tule siis pealegi sisse , kui härra sind saatis . Eks vaatame , kas räägid õigust või kudrutad mul siin niisama nina all , et ma su öömajale võtaksin . " Vanaeit laskis Tereese sisse ning sulges ukse . Poolpimedas koridoris lõhnas hallituse ja tolmu järgi . Üsna koridori lõpus avas vanaeit ukse ning juhatas Tereese kulunud mööbliga võrdlemisi nägusasse tuppa . " Siin on su öömaja . Aga kui härra täna õhtul ei ilmu ja sinu eest ei maksa , kupatan su hommikul minema. Välisukse panen kinni , härral on endal võti . " Ning vanaeit tatsas minema . Tereese jäi üksinda . Kes too härra oli ja mis tuba see oli , kuhu ta teda öömajale võttis ? Miks ta seda üldse tegi ? Ega ometi mingi tagamõttega ? Kuid Tereese oli liiga väsinud , et sellele rohkem mõelda . Liiga palju uut oli tema jaoks toonud tänane päev . Ta riietus lahti ning puges diivanile teki alla . Umbes kesköö paiku ärkas Tereese mingi kobina peale toas . Ta jahmus ning tõusis voodis istuma . " Kes siin on ? " küsis ta hirmunud sosinal . Toas läideti valgus ning keset tuba seisis pooleldi lahtiriietatuna toosama heledapäine mees , kes ta siia öömajale saatis . " Miks te siia tulite ? Mida te kavatsete ? " habises hirmunud tüdruk ja tõstis tekiserva rindade varjamiseks kõrgemale , sest pilgus , millega poolalasti mees teda seiras , oli midagi ürgset ja elajalikku , mis Tereesele hirmu nahka ajas . Ta tõusis ja tahtis toast põgeneda , kuid uks oli lukus . Kuigi Tereese veel väga vähe mehi tundis , taipas ta otsekohe tolle heledapäise härra kavatsusi . " Laske mind välja ! " Mees raputas pead , kiskus püksid jalast , asetas need tooliseljale ning lähenes poolpaljalt tüdrukule . Mehe alasti ihu nägemine viis Tereese segadusse . Otsekohe meenusid talle vend Juljusega veedetud hingematvalt magusad ööd . " Ole rahulik ja ära tembuta . Midagi hirmsat ei juhtu , " lausus härra ning surus Tereese enda vastu . " Mida vähem sa tõrgud ja kära teed , seda parem sulle . Kui sa minu vastu kena oled , võid siin toas nii kaua elada , kuni tööd leiad . Tõstad aga lärmi , kupatan su praegu kohe tänavale tagasi ! " Ning härra võttis Tereese ümbert kinni ja viis ta voodisse . Tereese ei tõrkunud , sest talle viirastus taas eilne õhtu tänaval , kus ükskõiksed ja , nagu Tereesele näis , vaenulikud inimesed temast mööda vuhisesid . Mis siis , kui too härra ta praegu tõepoolest uulitsale kihutab ? Ning õnnetu tütarlaps ei puigelnud vastu , vaid tegi , mida too heledajuukseline mees temalt nõudis . Hommikul tuli perenaine , toosama vanaeit , kes Tereese minema lubas kupatada , kui härra tema eest ei maksa . Nüüd ei lausunud ta aga sõnagi , vaid avas õhuakna , et tuba tuulutada . Tereese jälgis teda diivanil lamades ning pidas paremaks samuti vaikida . Kui vanaeit minema tatsas , tõusis neiu ning silmitses ennast pooltuhmunud peegli ees . Imelikul kombel ei tundnud ta solvumis- ega häbitunnet härra öiseid kallistusi meenutades , sest need tundusid olevat veelgi magusamad ja ihaldusväärsemad kui vend Juljusega veedetud ööd . Mis edasi saab , sellele hoidus ta mõtlemast . Tereese pani ennast riidesse , et linnast midagi söögipoolist vaadata , sest järsku tundis ta kõhus kipitavat nälga . Kuid enne veel kui ta väljuda jõudis , ilmus uksele vanaeit ja teatas , et köögis on laud kaetud , tulgu neiukene sööma . Tereese läks . Aurav , meeldivalt lõhnav kohv ning pehmed saiakesed kiskusid talle vee suhu . " Sa võid nüüd siia jääda . Kas härra sulle ei öelnud ? " küsis vanaeit , kui oli tükk aega vaadanud , kuidas tütarlaps saiakesi hävitas . " Ütles , " vastas Tereese ning tundis , et ta punastas . " Miks sa maalt ära tulid ? " – " Ema kihutas kodunt minema . " – " Ema ? Miks ? Mis sa seal siis tegid ? Hakkasid litsi lööma või ? " – " Ei . Ta ei salli mind . " – " Oma ema ja ei salli ! " imestas vanaeit , kes niisugusest asjast nähtavasti esimest korda kuulis . " Ei . Juba sündimisest peale . Olen tema peigmehe nägu , sellepärast , " seletas Tereese avameelselt . " Kas sa oled siis tüdruku laps või ? " – " Ei . Aga ema pidas sulasega sehvti ja sai kaksikud tütred . Teine õde on emasse , mina aga sulasesse , Kustisse . Sellepärast vist ema mind vihkama hakkaski , sest minu kaudu said kõik teada , et ta sulasega magas . Isa olevat küll emale sedelgarihmaga andnud , nii et naabridki kisa kuulsid , aga miski ei aidanud . " – " Kas ta siis oma mehega lapsi ei saanud , et sulasega tõmbama hakkas ? " – " Sai küll . Mul on neli õde ja kaks venda . " – " Issand jumal ! " lõi vanaeit imestuses käsi kokku . " Ja sulasega ka veel ! Ja kohe kaks tükki korraga ! " Tereese noogutas . " Kas sa siis nüüd kavatsedki niisugust ametit pidama hakata , et härradega . " – " Ei , tulin tööd otsima . " – " Vaevalt et sa linnas midagi muud leiad kui seda , mis härrade juures . Aga ega niimoodi ka väga viga ei ole . Paljud elavad nõnda . Mehelegi saavad pärast , kui härrade juures enam minekut pole . " Tereese oli söömise lõpetanud ning tõusis . " Kui sa linnas ringi liigud , siis ole ettevaatlik , et sa kellegi teisega sõbrutsema ei hakka . Meie härra ei salli seda . Ta on väga armukade . Teeb sulle kohe tuule alla ja sinu hea elu on korrapealt läbi . " Kaua aega ei kohanenud Manda sel sügisel linnaeluga . Kui ta varem maalt ära tulles otsekohe oma sõbrannad üles otsis , et nendega koos aega veeta , siis tänavu istus ta päevade kaupa oma korteris , ilma et tal klassiõed ja muudki sõbrad ning tuttavad kordagi oleksid meelde tulnud . Aina tabas ta oma mõtted Allika ärklitoast Haraldi juurest . Oli ta siis tõesti oma isa talu sulasesse nii sügavalt armunud , et ta temale mõtlemisest lahti ei saanud . Nüüd , kus ta üksi oli , oli tal aega kõige üle põhjalikult järele mõelda . Juba esimesest juhuslikust kohtumisest peale , Umboja jõe ääres , tundis ta Haraldi vastu imelikku uudishimule sarnanevat erutust . Millegipärast ärritas sulane teda . Kohe esimesel silmapilgul tajus Manda , et sulane on temast üle . See vist oligi , mis teda alguses Haraldi vastu vihale ajas . Harimatu tööpoiss ja vaatab teda , nagu oleks tegemist omasuguse teenijatüdrukuga , mitte koolitatud peretütrega . Kuid ometi oli selles midagi niisugust , mis teda sulase poole tõmbas , mis sundis teda ikka ja jälle Haraldiga kokkusaamist otsima , kuni kõik lõppes Allika ärklitoas tema voodis , kuhu veel ükski teine mees polnud pääsenud . Kas ta ikka talitas õigesti , kui ta Haraldile mingit lootust ei andnud ? Võib-olla jätab Harald ta tõesti maha ning abiellub talve jooksul kellegi teisega ? Ta on mees , kes oma tunnetest võitu saab , kui ainult tahab . Tema juba kellegi ees lömitama ei hakka ega kelleltki midagi ei kerja . Ning Manda kahetses , et ta viimasel hommikul Haraldile nii kindlasõnaliselt ära ütles . Võib-olla ei leia ta talve jooksul tõesti kedagi , kellega abielluda võiks ja ehk kukub lõpuks siiski niimoodi välja , et tulebki valida see lõpuvariant , Allika perenaine . Hea , kui sel juhul oleks niisugune mees kõrval , nagu on Harald . Millegipärast tundus Mandale , et Harald on just niisugune mees , nagu üks mees olema peab : julguse , aususe , siiruse ja jõu kehastus , kelle kõrval võiks midagi kartmata ning pelgamata elust läbi minna . Niisugust meest vajab tema ja ka Allika . Tema praeguste meestuttavate seas polnud ainsatki sellist noormeest , keda ta Haraldi kõrvale oleks võinud seada . Kuigi haritud , olid nad siiski vaid kahvatud varjud tema kõrval . Manda arvates ei olnud niisugust raskust , millega Harald poleks jaksanud toime tulla , ega sellist keerulist olukorda , millest tema poleks osanud õiget väljapääsu leida . Kuid ometi ütles ta temale ära , sest ta oli sulane , Allika talu sulane , keda tema isa , Allika Kustu , see põline taluperemees , kogu hingest vihkas . Oli selle vihkamise põhjuseks tõesti see igipõline peremehe ja sulase vaheline vaen , leppimatu klassivahe , mis ei lasknud sulases näha täisväärtuslikku inimest , või oli seal veel midagi muud , seda ei osanud Manda endale seletada . Kas ka tema ise ei vaadanud Haraldit isa pilguga , kuigi ta oli juba mitu kuud selle mehega ühes voodis maganud , teda oma kätega kallistanud , tema naine olnud . Aga ikkagi ütles ta temale ära , ehkki tundis , et ta Haraldit armastab . Nüüd , kus ta teda ei näinud ja temaga ei kohtunud , tunnetas ta seda palju selgemini kui kodus olles . Mida rohkem Manda selle probleemi kallal juurdles , seda kindlamini jõudis ta äratundmisele , et ta on teinud suure vea . Oli oma õnne ära põlanud . Mis siis sellest , et Harald tema kaudu Allika peremeheks lootis saada ? Eks igaüks mõtle abielludes , kuidas ennast ja oma perekonda majanduslikult kindlustada . Harald vähemalt armastas teda , selles Manda ei kahelnud . Võib-olla leiab ta niisuguse mehe , kes ta naiseks võtab ainult Allika talu pärast . Ühesõnaga – abiellub taluga ja saab tema kaasa kui ebameeldiva paratamatuse . See oleks veelgi hullem . Ja mis see Allika siis nii ära ei ole . Raamas ja ripakil , hooned vanad ja poollagunenud , oma aja juba ära elanud . Kõikjal oleks vaja peremehe hoolitsevat kätt , mitte nii nagu praegu , et võõrad teevad , võõrad viivad . Seda väljendit oli ta kord isa enda suust kuulnud . Haraldiga abielludes tuleks ka temal endal talus tööle hakata . Mitte nii nagu praegu , et ainult ärklitoas hallitada ja oodata , mida teised talle oma töövaevast annavad . Kuid kas Haraldi kõrval olekski töö nõnda hirmus , et seda kartma peab ? Armastatud mehega koos muutub ehk töögi lõpuks armsaks . Ta polnud mitte kunagi isa käest küsinud , kust see raha tuleb , mida ta oma ülalpidamiseks saab . Ta teadis , et Haraldile oli kogu suve palk maksmata . Kust isa selle raha lõpuks võttis , millega ta sulasele palga välja maksis , seda ei teadnud ka ema . Ema teadis vaid niipalju , et Haraldil palk käes on , isa oli seda ise öelnud . Kusagilt ta selle summa ikka muretses , sest ta lootis , et Harald siis ära läheb , kui raha kätte saab . Sulane aga jäi paigale ega teinud äraminekust asjagi , olgugi et isa seda nõudis . Küllap ta ikka minu pärast Allikale jäi , mõtles Manda endamisi ja tundis sellest head meelt . Üldiselt ei muutnud Manda sügisene linnaminek Allikal peaaegu üldse mitte midagi . Kustu käis endiselt pahura ja süngeilmelisena ringi , sest tusatuju peamine põhjus – sulane – oli ju jäänud ja askeldas tähtsat nägu tehes , nagu oleks tema talus otsaline ning juhiks majapidamist , mitte aga Kustu , Allika põlisperemees . Sulane ei küsinud kunagi pererahvalt , mida teha tuleb , vaid tegi , mida heaks arvas . Isegi teenijatüdrukut oli Harald hakanud käsutama . Ta korraldas heina- ja sõnnikuvedu , käis veskil , tõi koplist hagu , viis remonti vajavad põllutööriistad sepale ja käis hommikuti meiereis piima viimas . Ühesõnaga – tegi ja korraldas kõik , mida majapidamises vaja läks . Ja kui talvel väljas tuiskas ning tormas , ei tulnud ta tervel päeval saunakambrist enamaks välja kui vaid söögiajaks peretuppa . Õhtuti istus ta kaua üleval ning luges juturaamatuid , mida ta Kivinõmme raamatukogust käis toomas . Petrooleumi saunakambri valgustamiseks ostis ta ise , hagu oma ruumi kütmiseks võttis ta aga talu haopinust . Kui Kustu sellele ükskord tähelepanu juhtis , et tema saunakambri kütmiseks oma kütet ei luba võtta , vastas Harald : " Pole sa selle kütte muretsemiseks lillegi liigutanud . " – " Ega sinagi ole , " nähvas Kustu . " Need on eelmise sulase , Nigula Antsu raiutud , kellele sa palga maksmata jätsid ning päevapealt minema kihutasid . " Ning Harald küttis saunakambrit edasi . Kui pärast jõule Pilluri metsas raielank avati ning ümbruskonna vabadikud , saunikud ja perepojadki sinna puid läksid lõikama , võttis ka Harald sae ning kirve selga ja hakkas koos Nigula Antsuga raielangil tööle , et pisut taskuraha teenida . " Kui sa minu leiba sööd , pead sa ka minu tööd tegema , " tähendas Kustu , kui ta sulast hommikul , tööriistad õlal , metsa nägi minemas . " Söögi eest olen ma sulle juba ülearugi tööd teinud , varsti kolm kuud . Pole sul minule midagi ette heita . " Ning Harald käis metsas edasi . Kui raielank lõigatud sai , rakendas sulane hobuse ree ette ning hakkas koos teiste talumeestega ka metsamaterjali välja vedama . Küll püüdis Kustu teda takistada , sest hobused olevat ikkagi peremehe , mitte sulase käsutada , kuid Harald torkas talle rusika nina alla ja lükkas Kustu talliukse eest kõrvale , nii et peremees istukile lumehange kukkus , ning sõitis raielangile . Küll raevutses Kustu , kuid ei julgenud sulasele seadusega külge hakata , sest ta kartis , et Harald ta selle eest läbi kolgib . Et Selivere laoplats , kuhu palgid , propsid ning küttepuud veeti , oli Allikale väga lähedal ning Pilluri metsa raielank samuti , jõudis Harald iga päev ühe voori teistest rohkem teha ja tõi õhtuti veel häid kase- ning männiroikaid koju küttekski . Kustu vahutas vihast , kuid sulane ei teinud peremehest väljagi ja töötas raielangil edasi . Ja kui küttepuid vedama hakati , rakendas Harald teisegi hobuse ette ning sõitis metsa kahe hobusega . Märtsis lõpetati raielangil vedu ja palgamaksmisel selgus , et Allika talu sulane oli teeninud nii lõikusega kui ka veoga kõikidest teistest rohkem . Harald naeratas , kui ta praakerilt saadud raha üle luges . Kodus kutsus ta peremehe enda juurde saunakambrisse . " Siin on sulle Allika talu hobuste teenitud raha . Kahe ja poole kuu eest , mis ma metsas tööd tegin , ma sinu käest palka ei nõua . Küll aga võtan hobuste vaeva eest saadud rahast oma novembri- ja detsembrikuu palga maha . Metsalõikuse tasu tuleb tervenisti minule , samuti pool veorahast . Nii et üldkokkuvõttes saad sa kogu selle nalja eest veel ilusa summakese . Lisaks kõigele muule on sul terve aasta kütus kodus olemas , ei ole vaja Allika talu metsa kallale minna . On sul asi nüüd selge ? " Kustu ainult nohises vastuseks ning vahtis laual lebavaid punakaid kümnekrooniseid , nagu näeks ta seal lummust , mitte raha . Ja vist esimest korda selle aja jooksul , kui Harald Allikal sulaseametit pidas , mõtles Kustu temale kui inimesele ja mehele , kes võiks talus palju kasulikku ära teha . Oleks Kustu olnud pisutki suuremeelsem , poleks ta seda raha puudutanudki , kuid nüüd kaalusid rahatähed Allika peremehe kõik muud tunded üles ning ta korjas sulase antud summa laualt kokku , pistis sõnalausumata tasku ning lahkus saunakambrist . Harald vaatas talle muiates järele . Kui Tagavälja Villem vastu uut aastat merelt koju tuli , oli tal esimene asi ema käest küsida , kuidas Tereese elab . " Ei tea temast midagi . Räägitakse , et olevat kodunt ära läinud , linna , " vastas Mari . Villemile tuli see lausa üllatusena . " Linna ! Mida siis sinna ? " – " Ega minagi tea . Olevat emaga enne veel kõvasti tülli läinud , siis pannudki salaja minema . Ühel hommikul olnud aga voodi tühi . Sihukese tulihargiga nagu see vana Ann-Leena on ju võimatu läbi saada . Oma lapski vihkab . " – " Läks ta siis linna tööd otsima või ? " – " Eks vist muidugi . Ega ilma tööta kusagil läbi saa . Leo olevat ka jalga lasknud . " – " Või Leo ka ! " imestas Villem . " Nii oli kuulda . Kes nende asju täpselt teab . Või nad kellegagi läbi käivad või oma asjadest räägivad . " Villem jäi mõttesse . Tereese linna ! Kust tal see linnamineku plaan siis nii järsku ? Kevadel ei lausunud ta sellest sõnagi . " Kas mulle suve jooksul mingit kirja tulnud ei ole ? " – " Ei tea küll , et oleks . Teistele ikka vahetevahel jah , aga ei mäleta , et sinule . " Ema askeldas pliidi juures , siis alustas uuesti : " Vaherpõllu omad hakkasid ju Tingu Liine juures palvetunnis käima , Maie ja Tereese mõlemad . Vana Ann-Leena saatnud Leo jahipüssiga palujaid hirmutama . Poiss siis läkski . Ja kui usuhullustajad parajasti Tõnu-Hansu masinarehes põlvili maas olid , lasknud Leo paar soolalaengut , ühe palvevenna , teise Tingu Liine pihta . Maie ehmatas sellest , läks peast segaseks ning jooksis metsa . Oli nädalapäevad kadunud . Terve küla käis teist otsimas . " – " Aga Tereese ? " – " Ei sellel olnud vist häda midagi . Aga enne linna minekut , kartulivõtmise ajal , olevat küll väga haige olnud . Redutanud laudalakas ega tulnud tuppa mitte söömagi . " – " Tereese haige ! " imestas Villem . " Jah , niimoodi oli kuulda . Ega minagi paremini tea . Õllepoe Leontiine oli meil sügisel pullipäevi tegemas , tema ikka teab neid külauudiseid . Ega Vaherpõllu omad ise räägi midagi . Seda püssilaskmistki ei teadnud kaua aega keegi , kes tegi . Aga Leo oli meie Gustavile ise purjus peaga rääkinud , et tema . Vanamoor käskinud minna , et siis tuleb ehk usklikel aru pähe tagasi , kui natuke hirmutada . Kes seda Leo juttugi teab , ilmast ilma nina täis . Ann-Leena ajab samagonni ja müüb kalli raha eest külapoistele . Seal käivad ju kõik koos , nii Kivinõmme kui Väliku omad . Va Umboja Juku sepitseb salmikesi ja laulab teistele ette . Nii kui koerakari saunakaldas , hambad irevil . Ann-Leena paneb puskarile veel seebikivi hulka , et hästi kange oleks ja kõrvetaks . Putkala Sass oleks äärepealt ära surnud . Oli tükk aega pime , Ann-Leena solk võttis silmanägemise ära . Seal see Leogi seda võtma õppis . Nüüd häda käes , et poiss joob . Kes käsib samagonniga hangeldada . Kui ausal teel raha ei saa , siis niisugusel moel teda hankida ka ei maksa . Aga noh , ühesugused vargad ja sulid nad seal kõik koos , " lõpetas Tagavälja Mari üleaedsete põhjamise. Villem nagu ei kuulnudki ema juttu , sest tema mõtles ainult Tereesele . Temale ei mahtunud kuidagi pähe , et Tereese niimoodi linna läks , ilma et temale midagi oleks teatanud . Oli siis Tereesega vahepeal midagi juhtunud või ? Ning Villem otsustas Vaherpõllule minna ja vana Ann-Leena enda käest küsida . Vaherpõllu perenaine istus köögis pliidi ees ja kooris parajasti kartuleid , kui Villem sisse astus . Ta saatis tulijale ebasõbraliku pilgu ega teinud naabripoisist suurt väljagi . Villem pani tähele , et Ann-Leena silmad välkusid kurjalt , nii nagu Aliidel ja Leolgi . " Ma tulin vaatama , kuidas Tereesega on ? " Ann-Leena oli tükk aega vait , siis lausus ta nagu vastu tahtmist : " Tea ma temast rohkemat kui sinagi . " – " Kuulsin , et ta olevat linna läinud . " – " Kui sa juba seda tead , et ta sinna läks , mida sa siis veel siit tulid küsima , " oli ebasõbralik vastus . " Aga millisesse linna ? " – " Ära minu käest küsi . " – " Ma mõtlesin , et teie ikka teate . Kas ta siis seda kellelegi ei öelnud , kuhu ? " – " Ei . Ära ta siit kadus . Kas ta läks linna või kusagile mujale , pole meil teada . " – " Kuulsin , et ta olevat enne minekut raskesti haige olnud ? " – " Siin ta jooksis jah seda palvemaja vahet , eks ta sealt selle haiguse korjas . " – " Mis haigus tal siis oli ? " – " Küllap läks peast lolliks , mis muud . Ega siis ükski inimene niisugust palumist välja ei kannata . Niikaua halisevad , suu püsti taeva poole , kuni aru kaob . " – " On see tõsi ? " – " Ei tea mina , mis siin tõsi on või mis vale . Ära nad siit kaovad kõik , kuhu , kust mina seda tean . Kõige enne läks Aliide , siis Elviira , nende järel mõlemad poisid , nüüd kadus Tereese ka . Eks nad lähe laia maailma otsima , kus parem on . " Kuigi Ann-Leena ütles seda kuidagi hoolimatul , ükskõiksel toonil , oli selles ometi midagi ääretult kurba ja valulikku . Ta tõusis , võttis kartulikorvi ning tatsas õue . Villem järgnes talle sama targalt , kui oli tulnudki . Imelik , kuidas Vaherpõllu ema ei teadnud , kuhu ta lapsed kodunt kaovad . Lihtsalt lähevad ning ei anna endast hiljem enam mingit elumärki . Tagaväljal küll niimoodi ei olnud . Ka nemad läksid , kuid vanemate täiel teadmisel . Ema saatis nad kõik teele ja muretses ka veel siis nende pärast ning pidas sidet , kui nad juba läinud olid . Tagavälja ema teadis täpselt , kus keegi tema lastest oli ja kuidas kellegi käsi käis . " Noh , kas käisid Vaherpõllul ära ? " küsis ema , kui Villem tagasi tuli . " Jah . " – " Said midagi teada ? " – " Ei . Ann-Leena ei tea isegi , või ei tahtnud ta mulle öelda . " – " Usun küll , et ta ei tea . Seda Tereeset on ta juba sündimisest peale vihanud . Küllap oled sinagi kuulnud , miks . " – " Olen . Tereese ise ütles , kui me alles väikesed olime . " – " No näed . Nagu oleks laps selles süüdi , kuidas või kelle läbi ta ilmale on tulnud . Seepärast nad lähevadki , igaüks ise tuulde , nii et keegi ei näe ega kuule . Meil on loota , et Gustavgi jääb , aga Vaherpõllul on mõlemad poisid juba teab kus ilma otsas . Ja ega seal tüdrukuidki enam . Maie on peast segane , hulgub ringi ja käib mööda palvetunde , Leonoore on maast madalast ära hellitatud , ei hakka talle ükski töö kätte ega midagi . Nüüd oli kuulda , et on linna õmblust läinud õppima . See on talle võib-olla paras paik , sest mis talutöö tegijat sihukesest illukesest saab . Ellen alles noor – ja ongi kõik . Eks Jürigi lootnud , et kui pojad kasvavad , hakkavad talu pidama , aga ei . Nii kui kaela kandma said , nii läksid . Nüüd vanemad ei teagi , kus nad on , nagu poleks neid olnudki . " Villem oli nõutu . Mida teha või kust Tereeset otsida ! Ta teadis ainult , et Tereese linna läks , see oli kõik . Kuid millisesse linna , kas Rakverre või koguni Tallinnasse , seda ei osanud keegi öelda . Villem tõi välismaareisilt isegi uue viiuli kaasa , nii nagu ta Tereesele lubas , ja mängidagi oskas ta sellel juba mitu head lugu , kuid polnud , kellele oma uut muusikariista näidata . Elu tundus ilma Tereeseta tühi ja kõle , päevad igavad ja hallid . Ühel päeval peale uut aastat , kui juba hea reetee oli , rakendas Villem hobuse saani ette ning sõitis Rakverre Tereeset otsima . Ta sirvis läbi kogu linnaelanike nimekirja , kuid Tereese nime ta ei leidnud . Ainuke võimalus , kui ehk ilma sisse registreerimata . Kuid ta pidi ju ometi tööd tegema , et ära elada ja sel juhul pidi ta olema kusagile ka sisse kirjutatud . Villem ei teadnud , mida teha . Nii suurest linnast nagu Tallinn oli Tereese otsimine veelgi mõttetum . Ehk tuleb juhus appi , sest eks ta kunagi ikka koju tule ema ja isa vaatama , püüdis Villem ennast lohutada . Kuid juhust ei tulnud ja nõnda sai talvest kevad ning Villemil oli taas mereleminek käes . Igaks juhuks käis ta korraks veel Vaherpõllul , sest oli ju Elviira kuulduste kohaselt Tallinnas , võib-olla saab tema kaudu Tereesele jälile . Ann-Leena võttis Villemi sama vaenulikult vastu nagu sügiselgi . Ei pakkunud naabripoisile isegi mitte istet . " Tulin vaatama , kas Tereese ehk talve jooksul kodus pole käinud , " alustas Villem ukse kõrval seistes . Jälle vilkusid Ann-Leena silmad kurjalt , kui ta ilmse vastumeelsusega vastas : " Pole teda siin näha olnud ei suvel ega talvel . " – " Aga Elviira ? Kas tema ka mitte ? Elviira aadressi ehk ikka teate ? " – " Mis sul temaga asja ? " – " Ma mõtlesin , et Elviira kaudu leiaksin ehk ka Tereese üles . " – " Ei tea ma ka seda , kus ta on . Tallinnas kuulukse olevat ja see on kõik . Minu vanainimese pea ei oska neid keerulisi uulitsate nimesid meeles pidada . Majadel numbrid ja kortlitel numbrid , kes neid järele oskab öelda . " – " Aga kui ehk Ellen ? Kas Elviira koju pole kirjutanud ? " – " Pole meie ühtki kirja näinud . Eks nad ole läinud kaduma . Meie seal Oru poe juures ei käi . Sinna pidavat ikka kirju tootama . Aga ei meie tea neist midagi . Seitungit meie ei loe ega käi ka kirju passimas . Leonoore talvel kirjutas , Õllepoe Leontiine tõi ära , oli nende seitungi vahele torgatud . " Jälle tuli Villem Vaherpõllult pika ninaga tagasi . Imelik , millest küll see naabriperenaise vaenulikkus tema vastu ? Ega ta siis paha pärast Tereese järele ei küsinud . Kui ka vanad omavahel kunagi pahuksisse läksid , miks pidi siis sellepärast lapsi vihkama . Ja Villem sõitis ka sel kevadel merele , nagu eelmiselgi aastal , kuid sootuks raskema südamega .