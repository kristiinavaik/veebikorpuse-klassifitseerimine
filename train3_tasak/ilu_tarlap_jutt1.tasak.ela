kirjak	ilu_tarlap_jutt1.tasak.ela	Tiit Tarlap Ma ei ütleks , et see augustiõhtu peitis endas algusest peale midagi endelist . Pärastpoole tundus muidugi teisiti , aga niimoodi otsustades ei tuleks hinnang kuigi objektiivne . Mõistus käsib igatahes arvata , et kõik pidi olema üsna tavaline , ja küllap oligi . Jõe kohal hõljus loojangujärgne uduloor ja praksuv lõke liivasel kaldaseljandikul lennutas sädemeid oma taevaste sugulaste poole . Öö tõotas tulla selge ja tähine . Jalas lühikesed džiinid , tõi Oll telgist seljakoti meie proviandiga ja pani tule äärde maha . " Vaata ette , " hoiatas ta Aleksit . " Siin kotis on sool . Sa katsu sellest kaugemale hoida . " Ma puhkesin kohusetruult naerma , Aleks kaasa arvatud . See , kuidas ta kunagi ürgammu uhhaa keetis , milles kartulitükid pinnal ujusid , polnud laita nali . Vähemalt esimesel viiel aastal kindlasti mitte . Kuid nüüd oli neid möödas juba kakskümmend . Nagu meie koolipõlvestki . Siin , jõeäärses väikelinnas saime vahel endistviisi kokku . Mitte küll igal suvel ja mitte alati kõik neljakesi . Eelmisel aastal näiteks käis Oll Inglismaal sümpoosionil ja enne seda oli Tomil valimiskampaania . Aga siit olime kord maailma läinud , siin elasid endiselt meie vanemad ning siin oli võimalus kohtumiseks suurem kui kusagil mujal . Ja kui see juhtus , ei jätnud me tegemata traditsioonilist kalaretke Kääpatõkkele , meie kadunud nooruse pärusmaale . Tegelikult oli see juba ammu minetanud esialgse tähenduse ja muutunud millekski hoopis muuks — tõenäoliselt palju vajalikumaks , kuid ka nukramaks . Oma peresid me retkedele kaasa ei võtnud . Nüüd enam mitte , ehkki algul seda vahel juhtus . Hakkas koguni tunduma , et just nende eest me siia pagesimegi . Mitte oma naiste ja laste eest , keda me ju armastasime , vaid rutiini , kohusetunde ja kompromisside eest . Elu eest , mis näilisest edust hoolimata ei läinud sugugi nii , nagu kunagi mõeldud ja millest peredel oli oma oluline ja kinninaelutav roll . Ainult et ka pagemine oli juba ammu muutunud rutiiniks . Just siin , oma päriskodus tajusime aasta-aastalt üha selgemini , kui vähe oli meis veel säilinud neid , kes me kunagi olime olnud . Me ei rääkinud sellest iialgi . Isegi siis mitte , kui grokk meid jutukaks tegi . Me paistsime olevat lõbusad ja enamasti õnnestus meil end veenda , et me olimegi seda . Nii , nagu me kunagi olime mänginud kedagi , kes me ihaldasime olla , mängisime nüüd kohusetundlikult neid , kes me tookord ise olime . See oli võlts , aga me teesklesime , et see läheb meil korda . Me vajasime seda . Ja see oli vist ainus põhjus , miks traditsioon ei olnud veel välja surnud . " Joo , inimlaps ! " ulatas Aleks Tomile grokikannu . " Nüüd ei keelaks seda sulle isegi vanad spartalased . Vananevatele meestele andvat vein nooruse tagasi . " " Nende tärmin oli nelikümmend , " protesteeris Torn šašlõkivardale tuge otsides . " Noh , need paar puuduvat aastat annab ajalugu sulle andeks , " kinnitas Aleks ajaloo nimel . Oll turtsatas . " Tuleta oma sõnu meelde , direktorihärra ! Tuleta neid hoolega meelde , kui hakkad mõnd patustanud gümnasisti tänavale viskama . " Gümnaasiumidirektor Aleks sügas oma musta täishabet . Selles ei olnud veel ainsatki halli karva . " Ma saadan nad otseteed sinu juurde Akadeemiasse , " otsustas ta . " Võid neist seal epikuurlaste fraktsiooni moodustada . " " Fraktsioonid on rohkem Tomi rida , " leidis Oll kolmeaastase staažiga linnapea poole vaadates . " Mis on uudist munitsipaalorganeis ? " " Oh , tikime ja heegeldame nagu muistegi , " kinnitas Tom vagusalt . " Tubli , " kiitis Oll . " Vähemalt midagi püsivat siin muutuval maamunal . Kuulge , poisid , kas Sven on ikka elus ? Ta pole juba kaks tundi suud lahti teinud . " Kuna Sven olin mina , avasin kärmelt suu ja pistsin sinna mahlast nõrguva lihatüki . See oli alles palav ja põletas , nii et hakkasin jalamaid lurinal õhku ahmima . " Enne joo ja alles siis sure , " õpetas Tom ja küünitas minu poole pooliku õllepudeli . " Kuidas edeneb ristisõda toimetajate vastu ? " Kustutasin õllega tulekahju suus ja vangutasin kergendatult pead : " Sõda käib veriselt ja halastamatult . Nad on nüüd ära õppinud kolmveerandi tähestikust ja tõmbavad maha kõik need tähed mida nad ei tunne . Ja kinnitavad siis , et tekst ei kõlba kuhugi . Selleks ajaks on neil loomulikult juba õigus . " " Haistan õeluse hõngu , " konstateeris Aleks ninaga õhku vedades . " Ime , et nad sind veel üldse trükivad . " " Ega nad ei teekski seda , aga nad peavad kriitikutele vahel midagi järada andma . " Vastaskaldal mustendava metsa kohale oli tõusnud hiigelsuur kuuketas . Ümbrus muutus ka ilma lõkke abita valgemaks . See oli hõbedane , lummav valgus . Nooruse valgus , turgatas mulle pähe . Aga võibolla oli see hoopis grokk , mis seda kõrva sosistas . Vanadel spartalastel võis ju ka õigus olla . " Lähen , vaatan tulematerjali , " ütles Oll end püsti ajades . " Võta lamp kaasa , " soovitas Aleks . Oll lõi käega . " Ma tulen ka , " ütlesin endalegi ootamatult ja tõusin samuti . " Kas lambi asemel ? " tögas Tom süütu häälega . Kaldarinnakult vaatas Oll lõkke poole tagasi ja hoiatas : " Hoidke , lapsed , et te end täis ei joo ! " Me läksime õlg õla kõrval üle kuuvalge niidu lepiku poole ja ma kandsin endas suurt soovi terve maailmaga ära leppida . See oli imelik . Enda arust olin joonud vaid õige pisut . Nüüd aga tundsin äkki heldimust nagu kauni muusika eelmängu . Ja iga sammuga näis see aina süvenevat . " Võrratu , et me jälle siin oleme , " ütles Oll ning juba häälest sain aru , et temaga on sarna lugu . Meie mõlema tundeaparaadid pidid olema põhjalikult paigast ära . Kuid mina olin küll viimane , kes selle üle kurtma tikkus . See oli imeline . Näis , nagu oleks süütu lapsepõlv tagasi pöördunud . Lepik kasvas siinsamas , aga nende sadakonna meetri jooksul olin jõudnud unustada , miks me siia tulime . Miski tõmbas mind edasi ja ma ei näinud ainsatki põhjust sellele vastu puigelda . Enamgi veel — oleksin pahaks pannud iga katset mind tagasi hoida . Astusin läbi kastese rohu puudest mööda ja Oll kõndis mu kõrval niisama loomulikult , nagu oleksime kokku rääkinud . Tekkis kummaline tunne , otsekui käiksin kusagilt minuni ulatuvas kutsuvas valgusvihus , ja siis ma taipasin äkki , et ma käisingi selles , sest nägin seda nüüd . See oli smaragdroheline kiir , mis langes taevast umbes kolmekümnekraadise nurga all ning laienes meieni jõudes otsekui lehtriks , mis mu endasse sulges . Peaaegu samal hetkel märkasin ka teist , esimesega suuresti kattuvat kiirt . Too kaldus veidike kõrvale ja lõppes samasuguse lehtriga . See oli Olli oma . Siis nägin , et kiiri oli koguni neli . Kaks ülejäänut suundusid kuhugi meie seljataha , kuid lähenesid meile aeglaselt . Teadsin isegi ilma ümber pööramata , et need küündisid lõkke äärest lahkunud Tomi ja Aleksini , kes tulid lähemale . See ei olnud loogiline järeldus , see oli just nimelt teadmine , otsekui oleksid smaragdsed kiired ja neid ühendav miski sidunud meid kõiki ühtseks tervikuks . Kiirte hargnemisnurga järgi sain aru , et see , mis neid välja saatis , ei tohtinud olla eriti kaugel . Vahemaa võis ulatuda sajast meetrist kahesajani , aga selle täpsemat määratlemist segas kiirte asendi järjekindel muutumine . Lisaks näis ka nende ühtimispunkt pidevalt liikuvat . See lähenes ... Ma ei tundnud hirmu . Võibolla olin ma " ära tehtud " , võimalik aga , et selleks ei jätkunud enam lihtsalt ruumi . Sest tunne , mis täitis kogu mu teadvust , oli niivõrd sügav ja erutav , et miski muu sinna enam ei mahtunud . Üheainsa hetke jooksul oleks mu silmadelt nagu kae langenud ja mulle olid avatud Universumi saladused . Ma mõistsin äkki Olemise Suurt Tähendust , selle üheaegset tühisust ja grandioossust . Kohalt liikumata tajusin end pöörase kiirusega hõljuvat tühjuses keset päikesi ja planeete — isegi mitmetes , loendamatutes kohtades korraga , ja eri aegades — ning ma ise olingi see tühjus ja need päikesed ja planeedid ; seda kõike aga täitis säärane hiilgus ja sära , mis oleks mind sekundi murdosa jooksul aatomiteks pihustanud , kui see oleks kerkinud mu ette tegelikult ja mitte vaid läbi mu teadvuse . Ma seisin liikumatult , jälgides kiirte ühenduspunkti lähenemist , ja tundsin mõõtmatut õnne . Ent sellega kaasnes ühtaegu ka niisama mõõtmatu ja enneolematu piin , kuna seal oli veel enam , määratult enam seesugust , mis jäi lootusetult väljaspoole vastuvõtu ja arusaamise piiri olendile , kelleks ma olin loodud . Sellest jäi hing kinni . Oleksin tahtnud oma piiratuse üte nutta nagu väike laps . Saanud osa kujutlematust , tahtsin kohe veelgi enamat . Ühtäkki ma nägin seda . Just siis , kui Aleks ja Tom kohale jõudsid ja kõik neli kiirt asusid ühele tasapinnale , eristas silm nende liitumiskoha ümber energia külma sädelust . Ma ei tea , miks ma arvasin , et sädelus on nimelt külm ning et see on just energia , aga millegipärast polnud selles vähimatki kahtlust . See oli lihtsalt enesestmõistetav . See moodustas osa Kõiksusest , mida ma alles äsja olin tunnetanud . Sädelus materialiseerus tuhmiks , öötaevast heledamaks ellipsiks ja maandus vihiseva heli saatel sujuvalt meie ette . Kuuldus , nagu oleks tühjenenud autokumm . Kui objekt paigale jäi , vaibus ka heli . Ainult nüüd ei olnud see enam ellips , vaid kuuele liigendatud " ämblikujalale " toetuv hallikas muna . Hirmu ei olnud ikka veel . Ka meie moodustasime osa Kõiksusest . Hirmu tunda oleks tähendanud karta iseennast . Midagi konkreetset mõtlemata tahtsin lähemale minna . See oli järgnemine samale kutsele , mis oli mind lõkke äärest tulles edasi ajanud . Kuid ma ei liikunud paigast . Ma ei saanud seda teha , justkui oleks kuuvalge õhk tahkeks tihenenud ja mu keha endasse tarretanud . Või tegi seda smaragdne lehter , mis mind ikka veel ümbritses ? Muna — või kabiin ? — oli umbes autosuurune , kui nii kohatut võrdlust üldse kasutada , aga jalad hoidsid seda paari meetri võrra maapinnast kõrgemal . Selle alaosast väljus hääletult peenike varras , mis pikenes sujuvalt , kuni ulatus rohuni . Varda ümber tekkis kuuvalgusest intensiivsem , kuid servadest järkjärgult tuhmuv helendus . Siis ilmusid sellesse helendusse kaks olendit . Nad ei laskunud sinna oma munakujulisest kabiinist ega tekkinud ka aegamisi nagu neid ümbritsev kuma . Ühel hetkel nad lihtsalt seisid seal , kus neid napp sekundikümnendik tagasi veel ei olnud . Nad olid väikest kasvu , küündides vaevu poolteise meetrini , kuid proportsionaalse kehaehitusega oma liibuvate , kombinesoonilaadsete ihukatete all . Üksnes juusteta pead olid ebaloomulikult suured . Mingeid peakatteid ega hingamisaparaate nad ei kandnud ja me nägime selgesti nende suuri , aga muidu täiesti inimlikke silmi . Ninad ja kõrvalestad olid väga väikesed , huultel peaaegu puudusid huuled . Nad seisid niisama liikumatult nagu meiegi , pilgud meile pööratud , kummalgi üks käsi nende vahelt maani ulatuva varda küljes , otsekui ammutaksid nad sellest elujõudu . Millegipärast tundusid nende silmad mulle ääretult kurbadena . Ning etteheitvaina . Aga võibolla mõtlesin selle ka pärast juurde , kui mul juba põhjust oli . Kuidas ma saaksin seda tagantjärele veel kindlaks teha ? See oli Oll , kes esimesena sai kõnevõimeliseks . Teadlasena ta pidigi ootamatuste vastu paremini ette valmistatud olema . Siis taipasin ka mina , et suudan rääkida . Ma ainult ei teadnud , mida öelda . " Kes te olete ? " kuulsin Olli küsivat . Tal oli päris normaalne hääl , ainult pisut kõlatu , nagu alati , kui ta kõigest jõust millelegi kontsentreeruda püüdis . Üks olendeist tõi kuuldavale rea erilisi , kurisevaid häälitsusi , mis oma lühikeste intervallidega meenutasid kõnet — ainult arusaamatut . Häälitsedes ei liikunud tema suu üldse , üksnes avanes , nii et helid pidid tekkima kurgus . Kui ta vaikis , pööras teine olend näo kaaslase poole ja kurises midagi omakorda . Siis vaatasid nad mõlemad taas üksisilmi meid ja hakkasin tajuma , kuidas miski mu teadvusse tungib . See oli võõras , kuid mitte vaenulik . Ja ma ei saanud sellest aru . Ajuti näisin kuulvat tuttavaid sõnu ja terveid lausekatkendeid , kuid mõte , mida nad pidid väljendama , jäi niisama arusaamatuks kui kurinate kuulamisel . See meenutas äsjast barjääri Kõiksuse tajumisel , polnud ainult nii piinarikas . Nüüd ei pidanud ma ju peatuma poolel teel . Ma ei mõistnud mitte poolikult , vaid üldse mitte midagi ega aimanud seetõttu ka ähmaselt , millest ilma jään . Võibolla puudusid meie inimlikus teadvuses vastavad märksõnad hoopis . " Kust te tulete ? " püüdis Oll teist liini pidi kontakteeruda . Sel korral oli vastus täiesti arusaadav . Tajusin seda meeldiva , hõbedase häälena , mis kõlas nii selgesti , nagu oleksin kuulnud seda loomulikul teel . Seda hämmastavam oli aga vastuse mõte . " Me ei tule kusagilt , " ütles hääl . " Me oleme kogu aeg siin olnud . " " Mida te selle all mõtlete ? " küsis Oll enam kui hämmeldunult . " Sedasama , mis teiegi , " järgnes kiire ja kindel vastus . " Siinset planeeti . " " Aga ... see on ju ... võimatu , " pomises Oli ebaleva häälega . " Absurdne ! " pahvatas keegi , vist Tom . " Kas te tahate öelda , et meid ei ole olemas ? " küsis hõbedane hääl etteheitvalt . " Mitte seda , aga ... " " Miks me sel juhul teid kunagi näinud ei ole ? " küsisin omakorda . " Miks me teist midagi ei tea ? " " Kas te siis näete kunagi seda , mida te näha ei taha ? " küsis hääl vastu . " See on absudne ! " kordas Tom uuesti . " Kelleks te meid peate ? Me oleme tõsised inimesed , nii et võtke vaevaks mitte naljatada ! " Mulle tundus , et ma peaaegu näen teda ütlemas neid sõnu oma raekojas . " No vaadake nüüd , " sõnas hääl märksa vaiksemalt kui enne , nii et teda oli juba raske kuulata . " Kas ma siis ei öelnud ? " " Aga see teie siinolek pole tõsi ! " karjatas Oll paaniliselt . " Seda ei saa olla . Rääkige meile tõtt ! " " Me ... ei saa ... rääkida ... nendega , kes ... meisse ei ... usu ... kes ... sisimas ... " rääkis hääl katkendlikult ja pihustudes nagu raadiojaam segajate küüsis , kuni hääbus täiesti arusaamatuks . " Oodake ! " hüüatasin selle tähendust taibates meeleheitega . Kuid oli juba hilja . Ka minu usk ei osutunud piisavaks ning hetk hiljem polnud kaht väikest kogu enam näha . Abitus tardumuses vaatasime pärani silmadega , kuidas peen varras , mille kõrval nad olid seisnud , uuesti maapinnast eraldus ja muna alaossa tõmbus . Sedamööda , kuidas ta lühemaks muutus , tuhmus ka helendus . Kui mõlemad olid lõplikult kadunud , täitis õhku jällegi sisisev heli ning smaragdkiiri pikaks venitades hakkas objekt kõrgust võtma . Paarikümne meetri järel tegi ta äkilise pöörde ja otsekui lakkas olemast . Koos oma allikaga kadusid samal hetkel ka kõik neli kiirt . Me olime maha jäetud ja vabad . Nõnda vabad , et tundsin rinnas külma pitsitust . Lihased allusid nüüd jälle aju korraldustele ja me tammusime nende abil mõttetult paigal nagu orientiiri kaotanud ratsaniketa hobused . Ka meie vaim oli jälle vaba . Side oli katkenud ja laskis meid alles praegu päriselt mõista , mis oli juhtunud . Siiani olime viibinud niivõrd tugevas lummuses , et võtsime seda suurel määral kui midagi loomulikku . Tõeline jahmatus tuli alles nüüd . Ikka veel jalgadel vankudes otsisime üksteise pilke ja — kummaline küll — püüdsime neid samal ajal vältida . Tegin mõne kobava sammu kohani , kus oli seisnud lennuaparaat , ja kükitasin paika , mida oli puudutanud helendusest ümbritsetud varras . Rohi tundus katsudes veel vaevumärgatavalt soe . See oli nagu tahtmatu hüvastijätt sõbralt , keda sa oled surmani solvanud ja enam kunagi ei kohta . Ühtaegu taipasin , et minu teadmisest , mida olin kandnud endas terve kontakti aja , polnud enam raasugi järel . Otsekui kadunud unenäost . Ma isegi ei teadnud enam , milles see seisnes . Oli vaid mälestus , et teadmine oli olnud , ja meeletu kahjutunne selle kaotamisest . Ja lootusetu , lootusetu igatsus ... Keegi tuli ja seisis mu kõrvale . See oli Oll . Pead tõstes nägin , kuidas tema vaade end maapinnalt lahti rebis ja taevasse pöördus . Tema näole oli kirjutatud hirm . See oli esimene hirm kogu juhtumi algusest saadik . Oma naiivsuses ei mõistnud ma veel , mida see tähendas . " Hullumeelsus , " pomises Aleks vaevukuuldavalt . " Me kõik oleme hulluks läinud . " " Seda ei saanud olla ! " karjatas Oll peaaegu hüsteeriliselt . Tema hääl näis katkestavat viimasegi nähtamatu niidi , mis meid toimuvaga vahetult ühendas , ja alludes uuele , vastupandamatule impulsile , taganesime sellest kohast eemale , nagu ähvardaks meid siin needus . " Me peaksime sellest vist ... kuhugi teatama ? " küsis Aleks ebakindlalt , kui me jälle tule juures olime . Teised vaatasid rõhutult kõrvale . " Mida ? " küsis Tom lõpuks . " Seda , et neli soliidset , positsiooniga inimest kaanisid end grüünes täis ja nägid viirastusi ? " " Me ei ole purjus , " ütlesin vaikselt . " Ja need ei olnud viirastused . " Tom vaatas mulle otsa , nagu oleks ta minust vähemalt kuuskümmend aastat vanem . Ta ei öelnud sõnagi , aga see , mida ta mõtles , oli niigi arusaadav . Keda võis huvitada , mis juhtus ja mis ei juhtunud ? Kaalukas oli ainult see , mida arvati . Ja viimane ei jätnud oletusteks just palju ruumi . " Seda blamaaži ei peseks me elu lõpuni maha , " ütles Aleks ja väristas õlgu . " Igatahes mitte enne järgmist suve , " lisas Tom mornilt . " Ja mul on siis uued valimised ... " " Seda ei saanud juhtuda ! " raius Oll kivinenud näoga , silmades peaaegu fanaatiline läige . " See on absoluutne teaduslik absurd ! Kõigile asjadele leidub mingi loogiline seletus . Leidub ka sellele . Me ainult ei tea seda veel praegu . " Aleks noogutas . Neid kõiki oli vallanud hirm , paaniline hirm selle ees , et kaaslased ei vaiki . Et neid tõmmatakse nende hästikorraldatud elude juurest sellesse vastikusse , mõttetusse loosse nagu mõnda räpasesse skandaali . Vaimusilmas nägid nad juba oma mõranevaid reputatsioone ja põrmu langevat mainet . Sest kui palju oli neid , kes ihkasid uskuda neist kõike halvimat . Neid , kellele oli kasulik luua nende ümber ebausaldusväärsuse müüti , nagu nad — tõenäoliselt — olid kellegagi teinud ka ise , võideldes oma kohakese eest päikese all . Ma sain sellest aru , sest tajusin ise sedasama , olgugi et minul oli kaotada mõõtmatult vähem kui neil - - on ju minutaolisi alati pisut põrunuiks peetud . Ning see , mida me siin soojal augustiööl kustuva lõkke ääres sõlmisime , ei olnud midagi muud kui sõnatu vaikimisleping . Midagi polnud juhtunud . Midagi ei tohtinud juhtunud olla . Grokk oli külmaks läinud , aga me ei teinud sellest numbrit . Praegu lihtsalt tuli midagi juua . Tomil oli seljakotis veel üks pudel , Ollil teine . Ka minu kolmveerandliitrises jahimeheplaskus leidus üht-teist kõlblikku . Päikesetõusuks olime kõik silmini purjus , rohkem kui kunagi varem oma senise elu jooksul . Mäletan vaid häguselt , kuidas ma mingil suvalisel , ajavoolust otsekui välja rebitud hetkel neljakäpuli telki ronisin , sinna jõuetult lamama jäin ja nutta ihkasin . Mõistsin sel hetkel lootusetu , tapva selgusega , et neist , kes me kunagi olime olnud — ja keda me siin asjatult otsimas käisime — , polnud enam midagi järel . Üldse mitte midagi . Ja veel mõtlesin , et hirmul ei ole kodu nagu täidelgi . Ta tekib meist endist ja elab meis endis . Ainult et hirm on hullem . Sest täid võivad sind ainult häirida , kuid jätavad ka niisugusena oma peremeheks . Hirm aga hakkab valitsema ...