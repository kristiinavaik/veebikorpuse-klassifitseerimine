kirjak	ilu_remsu_siiditeel.tasak.ela	Olev Remsu Ühe aegumatu reegli järgi võib külastaud paikade väärtust määrata kaunis lihtsal viisil – kas on soovi sinna tagasi minna või mitte . Esimese sõidu järel heiastusid vaimusilmas aina ja aina Hiina-pildid . Tahtele allumatu kujutluslend peatus otsekui sähvatustena Hiinas juhtunul ja Hiinas nähtul , peast voolasid läbi jutukatked , mälestused roogade maitsest , ent eelkõige suurejoonelised ehitised , maastikud ja toredad inimesed . Ma mõistsin : tegelikult pressib peale kange tahtmine näha Hiinat uuesti ... Ja see unistus läks täide . Hiinas on kaks monumentaalset vaatamisväärsust , mis on kujunenud selle suure riigi ja tema pika-pika ajaloo sümboleiks . Esimest teavad kõik , see on Hiina müür , mis on kunagi olnud koos paralleelmüüridega <arv> kilomeetri pikkune . Teine aga oli veel ulatuslikum ( koos paralleelharudega umbes <arv> <arv> kilomeetrit ) , küündis Aasiast Euroopasse , aga seda teist teatakse praegu natuke vähem . Teise nimi on Suur Siiditee ja see on olnud aastakümneid varjus , sest teda kui võrdkuju ei läinud vaja . Tulevikus teame Siiditeest rohkem ja müürist vähem . Asi on selles , et minevik on ikkagi meie endi teha , Hiina valib ise sümboleid , mida tal on tarvis . Suur müür sümboliseerib Hiina eraldatust , isegi ksenofoobiat , vanaajal koguni muule maailmale vastandumist ja sellele ülalt alla vaatamist . Kõik võõrad olid kõrgesti arenenud Hiina jaoks kunagi barbarid ning need võisid Hiinale tuua kaela ainult pahandusi . Ja tõidki . Impeeriumid ei ole nii erinevad , nagu me arvame – Hiina keisrid suhtusid välismaalastesse täpselt samuti nagu Rooma keisrid , ainult et viimased ei ehitanud <arv> <arv> li pikkust müüri , kuigi mõnel pool nad väiksemaid juppe rajasid . Ka ei ole rahva hoiak paari tuhande aastaga muutunud – inimesed ihkavad sinna , kus on parem elu . Ja kohapeal olijad suhtuvad uustulnukaisse parimal juhul umbusuga kui mitte päris vaenulikult . Hiinas oli vana- ja keskajal elu parem kui enamikus muus maailmas ning see tõmbas magnetina kõiksugu rahvast – nii vallutajaid kui ka muidu sisseimbujaid . Nende tõrjeks ehitatigi Hiina müür . Kui Rooma keisrid oleksid lasknud keset Euroopat rajada Rooma müüri , siis oleks Rooma keisririik püsinud märksa kauem – mine tea , ehk olnuks alles tänase päevani . Suurel Siiditeel oli aga hoopis vastupidine funktsioon , mis tõestab , et kaubavahetus ja rahvastevaheline kooselu teeb kõiki rikkamaks , ka kõige rikkamat . Siiditee ühendas Hiinat Kesk- ja Ees-Aasiaga ning Euroopaga . Viskame korraks pilgu Euraasia kaardile . Odavaim ja kõige turvalisem viis reisida on sõita laevaga mööda meresid . Hiinast Pärsiasse jõudmine tähendanuks väga ohtlikku ja peaaegu tundmatut teed mööda Vaikse ookeani meresid , mis tänapäeval kannavad nimesid Kollane , Ida-Hiina ja Lõuna-Hiina meri , ning mööda India ookeani meresid , mida me kutsume Bengali laheks ning Araabia mereks . Tormid avameredel ja piraadid kitsastes väinades oleksid nii laevakaravanidele kui ka meremeestele kiire lõpu teinud . Seda teed hakati kasutama alles esimesel aastatuhandel pärast Kristust . Hiinast Euroopasse jõuda oli aga vanasti hoopis võimatu . Pärsia teekonda oleks olnud vaja jätkata ümber Aafrika ja sellega saadi hakkama alles <arv>. sajandil . Kaks teist võimalust – kas Põhja-Jäämere või Vaikse ja Atlandi ookeani kaudu ümber Ameerika lõunatipu – ei tulnud üldse kõne alla , need ei ole tänagi kasutusel . Jäi üle ainult maismaatee , ükskõik kui ohtlik ja vaevaline see ka polnud . Inimene lihtsalt ei saa paigal püsida , inimest kihutavad tagant seiklushimu , huvi võõraste maade vastu ning soov jõukamalt elada . Siiditeed kaudu vedas Hiina välja peamiselt siidi , aga ka vaskpeegleid , bambustooteid , tervendavaid rohtusid , maaviljelus- ja metallisulatustehnikat , hiljem ka portselani ja muud kaupa , vastu sai Hiina kulda ja hõbedat , aga ka põllu- ja aiakultuure ning loomi – lutserni , puuvilju , viinamarja , granaatõuna , pähkleid , kurki , porgandit , safrani ja vürtse ning lõvisid , paabulinde , elevante , kaameleid ja paremaid võidusõiduhobuseid . Siiditee ümbruses leidus mitmel pool üsna rikkalikult nefriiti ehk jaadi , mida vanad tsivilisatsioonid on hinnanud kullast kallimaks . Jaadi pandi koos muu vajamineva varustusega ( näiteks naised , teenrid ja sõjamehed ) keisritele ja teistele ülikutele kaasa hauakambrisse , just jaadikostüüm või vähemalt jaadipadi pidi palsameeritud surnu teises elus uuesti äratama . Ei reisi ainult kaup , reisivad ka ideoloogiad ja religioonid . Mööda Siiditeed on Hiinasse tulnud manihheism , budism , kristlus ( nestoriaanluse ja monofüsiitluse vormis ) ja islam ( viimane jõudis Ida-Hiinasse küll ka merd mööda ) . Guangzhousse jõudis islam juba <arv>. sajandil , kristlus sama teed pidi ametliku katoliikluse näol <arv>. sajandil . Teada on , et <arv>. aastal m.a.j. oli Shandongi provintsis budistlik kogudus juba olemas ja see usk oli saabunud Siiditeed pidi . Järgmistel sajanditel toodi Hiinasse budausu manuskripte ning neid hakati hoolega tõlkima . <arv>. aastal saatis Hiina <arv>-liikmelise delegatsiooni eesotsas Ban Chao'ga Läände , Ban Chao asetäitja Gan Ying jõudis Rooma keisririiki ning külastas tagasiteel Pärsia lahe äärseid linnu . Hiinast on Kesk-Aasiasse mööda Siiditeed jõudnud taoism ja konfutsianism , ent nende levik ja mõju on seal olnud tunduvalt tagasihoidlikum kui manihheismil ja islamil , eriti aga budismil Hiinas . Näete nüüd , maailmas pole midagi muutunud , meie päevadelgi on valida täpselt samade tingimuste vahel mis muiste – kes tahab teistega läbi käia , peab arvestama , et ta muutub ka ise , kes aga tahab täpselt enda moodi jääda , peab eemale tõmbuma ning üksi elama . Kui keegi kardab , et tema puhtus ja ilu saavad rikutud , siis peab ta piiri kinni lööma ; kui aga ollakse salliv teistsuguste , algul kole kummalistena tunduvate elulaadide suhtes , siis hoitakse piir lahti . Kuidas on lood Euroopa Liiduga ? Kas jääme pigem vaesteks ja puhasteks eestlasteks või oleme jõukamad koos siia tuleva muu rahva ja mõtteviisidega ? Tänases Hiinas kerkivad pilvelõhkujad , kõikjal näeme kvaliteetseid kiirteid , Hiina muutub üha avatumaks ja avatumaks ühiskonnaks , sarnanedes väljanägemiselt Ameerikale , nüüd ei sobi Hiina müür enam kuidagi Hiinat sümboliseerima . Nüüd tõuseb esiplaanile Suur Siiditee , mille olemasolu tõestab , et hoolimata tohutust kaugusest , mis Hiinat on lahutanud teistest kultuurriikidest , pole Hiina kunagi olnud päris täielik erak , vaid on sõltuvalt siseolukorrast alati olnud kas suuremas või väiksemas läbikäimises muu maailmaga . Ka Marco Polo reisis aastatel <arv>–<arv> koos isa ja onuga mööda Siiditeed , tuli Itaaliast Väike-Aasia , Pärsia , Afganistani ja Pamiiri kaudu Hiinasse , läbis Taklimakani ja Gobi kõrbe , jäi Hiinasse <arv> aastaks , õppis selgeks hiina keele , käis paljudes Hiina piirkondades , tagasiteel purjetas mööda merd Pärsiasse , sealt ratsutas kaamelitega Genuasse , kus ta pandi vangi . Vanglas dikteeris Marco Polo üleskirjutajatele oma reisimälestused , mis jäid kuni <arv>. sajandini eurooplaste peamiseks infoallikaks Sise-Aasia , sealhulgas Kesk- ja Lääne-Hiina kohta . Marco Polot peeti suureks luiskajaks , hulluks , aferistiks , bluffijaks ja fantasööriks , tema teost pööraseks väljamõeldiseks . Eurooplane ei tahtnud uskuda , et kuskil maailmas elatakse jõukamalt ja õnnelikumalt kui tema kodumaal . Euroopas usuti sedasama mis Hiinas – meie oleme maailma keskkoht , meie järgi joondub muu maailm . Just Marco Polo teose vastuvõtt Euroopas kinnistas lõplikult Hiina ja Euroopa vastandumise , mis oli alguse saanud mööda Siiditeed rändavate kaupmeeste suust suhu liikunud imelugudest . See kestab mingil määral tänase päevani ning ei Hiina ega Euroopa ole seda kuidagi ära teeninud . Eesti keeles ja meeleski on juurdunud , tõsi küll mujalt laenatud , ütlused ja müüdid , mille sisuks on enese vastandamine sellega , mida teati Hiina kohta . Leidub neid nii häid kui ka halbu . Hiina viisakus tähendab meil üliagarust teenindamisel , hiina keel arusaamatust , hiina mõistatus lahendamatust , hiina piinamine aga koledust ülekuulamisel . Ka meieni on jõudnud anekdoodid hiina söömakommetest ja toitudest . Olgem leebed ja ärgem nimetagem seda rassismiks , andkem sellele nähtusele pehmem nimetus – teadmatusest sündinud rahvuslik eelarvamus . Kogu seesugune udune mütoloogia saab kunagi tänu tihedamale suhtlemisele asenduma adekvaatse informatsiooniga . Ja eks seesugune eesmärk on mulgi , muidu ma seda reisikirja ei kirjutaks . Mööda elutuid kõrbeid ja kõrgeid mägesid kulgev Siiditee oli kasutusel ligi <arv> aastat järjest , kindlasti juba alates <arv>. sajandist enne Kristust ( ositi varem ) kuni pideva laevatee avamiseni Hiinast Euroopasse <arv>. sajandil . Siiditee oli antiikmaailma pikim ja rikkaim karavanitee , mis läbis rohkem riike ja kultuure kui ükskõik missugune teine tolleaegne tee . Riikide arv on aja jooksul muutunud , ent puhuti oli neid üle kolmekümne . Tee algas Kesk-Hiinast , tollasest Hiina pealinnast Changanist ( Hiinas on pika ajaloo jooksul pealinnu olnud õige mitmeid ) , mis nüüd kannab nime Xi'an , siidiliblika kasvandustest , suundus praeguse Gansu provintsi aladele , läks kas põhja või lõuna poolt Taklimakani kõrbe Pamiiri , sealt kulges põhjapoolne haru Kašgari ( Kaši ) kaudu läbi Turkestani Pärsiasse , edasi Konstantinoopoli kaudu Euroopasse . Lõunapoolne haru läbis Afganistani , seejärel Pärsia , jõudis Antiookiasse , kust pöördus kas Konstantinoopoli või Aleksandria poole . Üks väiksem põhjapoolne haru riivas Kaspia merd , läbis Kaukasuse ja jõudis isegi Krimmi . Pisemaid kõrvalharusid oli teisigi . Siid oli toonase maailma kõige tähtsam kaup , mis tõi rikkuse nii keisrile kui ka tervele riigile . Siiditee kaudu jõudsid Euroopasse jutud imepärastest riikidest idas . Siidist on juttu Vanas Testamendist ( Hesekiel <arv> : <arv>,<arv> ) : " Ma riietasin sind kirjatud riidesse , sidusin sulle jalga sandaalid , mähkisin sulle linase peakatte ja katsin sind siidiga . [ ... ] Nõnda olid sa ehitud kulla ja hõbedaga ja su riieteks olid linased , siidised ja kirjatud riided . [ ... ] Su nimi sai kuulsaks paganate hulgas , sest see oli täiuslik kaunistuste tõttu , mille ma olin su ümber pannud , ütleb Issand Jehoova . " Hesekieli elust on teada fakt , et ta viidi <arv>. aastal enne Kristust Paabelisse vangi , järelikult oli tollal siid Lähis-Idas juba olemas . Siidist ei saa mööda ka Aristoteles ( surnud <arv> e.Kr. ) , Aleksander Suure kasvataja , tema kirjeldab siidiusside metamorfoose enam-vähem õigesti . Järelikult oli tal informatsiooni , kuigi siidiliblika kasvatamisoskused , samuti võtted , kuidas kookonist siidniiti kätte saada , olid Hiina suurimad saladused , mida varjati kiivalt . Tänapäeval öeldakse kõige selle kohta know-how ning seda kaitsevad patendid . Ja kes ei suuda või ei taha patenti osta , see peab ülal tööstusspionaažikontoreid . Kindlasti tegeldi nii luuramise kui ka vastuluuramisega juba tollal . Ka vanad sanskriti tekstid räägivad siidist ja siidiussidest . Leidub siiski uurijaid , kes arvavad , et siidiussidest siidniidi saamise saladust Hiinas keegi ei reetnud , see avastati Indias ja Iisraelis iseseisvalt , sõltumatult Hiinast . Looduslikult kasvab siidiliblikas Jaapanis , Koreas ja Hiinas . Euroopasse jõudis Hiina siid <arv>. sajandil pärast Kristust , läks veel mõnisada aastat ning araablaste kaudu jõudsid Euroopasse siidiussid ning oskus neid kasvatada . Siidrõivastest sai ka Euroopas võimu , rikkuse ja luksuse märk , nagu see oli aastasadu varem juhtunud Aasias . Inimene , kes tahtis , et temast lugu peetakse ja talle allutakse , pidi end näitama siidrõivastes , muidu poleks tema ambitsioonidele keegi tähelepanu pööranud . Nimi Siiditee on pandud tagantjärele , selle andis iidsele karavaniteele <arv>. aastal saksa geograaf Ferdinand von Richthofen , kes kaardistas arheoloogide poolt väljakaevatud linnu Sise-Aasias . Täna peame tõdema , et Siiditeel on lisaks kauba- ja kultuurivahetusteele olnud ka mingi eksistentsiaalne ja geopoliitiline tähendus . Siiditeed pidi liikus Aristotelese õpilane Makedoonia Aleksander maailma vallutama , ja olekski seda teinud , kui maailm poleks olnud liiga suur ning tema elu väga lühike . Ta suri <arv>. aastal e.Kr. <arv>-aastasena ! Põhjapoolset Siiditeed pidi liikusid Tšingis-khaan ja tema järeltulijad , peale selle veel hästi suur hulk väiksemaid maailmavallutajaid . Siiditee jagas kaheks isegi <arv>. sajandi Aasia , lõunapoolseid maid püüdis koloniseerida Suurbritannia , põhjapoolseid Venemaa . Ka N. Liidu kallaletung ( kommunistlikule ! ) Afganistanile <arv>. aastal oli katse võtta kontrolli alla kunagise Siiditee piirkond , et rajada endale pääs soojade veteni , India ookeanini , see tähendab jätkata Venemaa kunagi pooleli jäänud vallutusi . Sulgeme hetkeks silmad ja kujutleme kaamelite lõputuid karavane liikumas mööda ääretuid kõrbi ning kõrgeid mägesid . Kellad helisesid öös , koerad haukusid , kuu heitis pikki varje lainjale liivale . Kaamelite õõtsumine uinutas kaupmehed . Igas kurus varitses röövlisalk . Aga kaupmeestel olid relvad ja relvastatud saatjad , keegi sõdureist pidas valvekorda , harilikult jäid Siiditeele lebama ründajate laibad . Need ei vedelenud kaua , varsti lendasid kohale raisakotkad , kelle pojad pesades ootasid toitu . Mõnikord karavan laulis , tihti peatuti , et juua teed , siis jutustati imepäraseid muinasjutte – mäed , öö ja kõrb õhutasid fantaasiat . Paralleele tuues võib öelda , et Siiditee oli antiikmaailma ÜRO , siid toonane elektroonika . Kahju vaid , et inimesi , kes pika tee otsast otsani kaamelitel läbi ratsutasid , oli siiski suhteliselt vähe , teekonna Hiinast Indiasse , Araabiasse või Euroopasse ja vastupidi läbis harilikult kaup . Ühed kaupmehed tõid kauba teatud punkti oaasilinnas või mägikülas , seal ootasid ees juba teised , kes kauba üles ostsid ning tükk maad edasi toimetasid , et see siis jälle ootajatele maha müüa . Siiski on teada , et Marco Polo polnud sugugi esimene eurooplane Hiinas ning võib-olla oli tal koguni Hiinasse minnes piisavalt eelinformatsiooni nii Hiina kui ka kogu Aasia kohta . Kindlasti oleks maailm olnud hoopis teist nägu , kui kaubaga koos oleksid liikunud ka inimesed , kui julgeid otsijaid ja õnnekütte oleks olnud rohkem . Kindlasti poleks olnud Euroopa ja Hiina vastandamist ei anekdootide , müütide ega reaalse poliitika tasemel . Nagu praegu , nõnda hoiti ka tollal kõike , mis puutus oma sissetulekutesse , rangelt saladuses . Praegu ei või ametnikud öelda , kui palju nad saavad palka , tollal hoiti seitsme luku ja riivi taga kauba eest makstud hinda . Nii ei olegi täpselt teada , mitusada korda oli tõusnud siidi maksumus , kui see ükskord Hiinast Euroopasse jõudis . Püüdis ju iga müüja ostjat tüssata , väljakujunenud kindlaid takse ei olnudki . Olid vaid kaupmeeste tarkus , kavalus ja kogemused , mis kõik olid sündinud soovist jõukaks saada . Kui väga sügavalt järele mõelda , siis peab ütlema , et Ida ja Läänt lahutavad tegelikult ainult eelarvamused , mis alles praegu hakkavad pikapeale hajuma . Kui poleks olnud lõhet Euroopa ja Aasia vahel , oleksime me kõik elanud jõukamalt , paremini ja turvalisemalt . Aga parem hilja kui mitte kunagi . Kunagi on hiinlane meile sama lähedane kui soomlane , me võime koos temaga laulda " Eesti piir käib vastu Hiina müüri ... " , saades loomulikult aru , et tegemist on naljaga . Juba täna võib näha Suurel Siiditeel palju matkajaid , kes külastavad toonaseid linnu ja külasid , millest mõned on kõrbeliiva ja mäevaringute alla mattunud , teistes elavad aga praegugi inimesed , olgugi et nad räägivad teisi keeli ning usuvad teistesse jumalatesse . Mina nägin Taiwani hiinlaste seltskonda , kellel oli plaanis jõuda Istanbuli , sealt lennukiga tagasi kodumaale . Tõsi , nad ei ratsutanud kaamelitel , vaid sõitsid Toyota džiipidel , aga sellelaadne safariturism on praegu väga moes . Küll nad klõpsutasid ! Aga siiski pildistasid nad loodusest rohkem inimesi , peamiselt iseennast . Poseerisid restoranilaua taga , ulatasid oma aparaadi reisikaaslasele ning lasksid ennast pildistada . Mina oleksin rohkem loodust võtnud . Siiditee Hiina-osas võib reisida üsna mugavalt , magada luksushotellides ning sõita õhkjahutusega bussides mööda kiirteid . Siiski ei tungle Siiditeel praegu selline turistide murd nagu Hiina müüril , mille peal rahvas liigub , küünarnukk küünarnukis kinni , ent Siiditeed tullakse vaatama ka vähemalt nädalaks-paariks , mitte mõneks tunniks nagu Hiina müüri . Aga alustame õiges järjekorras . Eestlasel on hea võimalus võrrelda Siiditee kaubavahetust ning selle mõju ajaloole ja kultuurile meie Hansa Liiduga , olgugi et üks kulges ainult piki maismaad , teine rohkem mööda vett , piki merd ja jõgesid . Kas meil oleks tagantjärele midagi Hansa Liidule ette heita ? Kui oleks , siis ainult seda , miks see nii lühikest aega tegutses ning miks sinna nii vähe Eesti linnu kuulus . Ainult kolm sajandit ja neli linna – Tallinn , Tartu , Pärnu ja Viljandi . Lend Guangzhoust Ürümchisse , Xinjiangi-Uiguuri rajooni pealinna , Kagu-Hiinast Loode-Hiinasse , seega diagonaalis üle Hiina , kestis pisut rohkem kui <arv> tundi . Kui palju on maailmas selliseid riike , mille kohal Boeing <arv> saab sirgjoones lennata nõnda kaua , lahkumata kordagi tolle riigi õhuruumist ? Ega neid üle kolme olegi – lisaks Hiinale veel Venemaa ja Kanada . USA lõunaosast Alaskani tuleks sama pikk tee , ent siis peaks lennuk lendama tükk aega Kanada kohal . Seitsme tunni sees on siiski ka <arv>-minutiline vahemaandumine Shaanxi provintsi pealinnas Xi'anis , just selles linnas , kust Siiditee alguse sai . Ka nüüd müüdi seal lennujaama ootesaali lettidelt siidi , siiski mitte rõivaid , sest riideturu on vallutanud tehiskiust materjalid . Pakuti hoopis siidmaale ja imeilusasti tikitud suuri siidsirme , siidi kunagine tarbefunktsioon on asendunud dekoratiivsega . Meiesugused transiitreisijad aga ostsid letid tühjaks jakisarvedest ja jakipulbrist , viimane pidavat olema parem kui Viagra . Hiina Rahvavabariik on suur , väga suur , ja ka väga rikas ja mitmekesine riik . Kui palju on siin loomi ja taimi , sealjuures rohkesti niisuguseid , keda esineb ainult Hiinas . Suurest pandakarust on saanud maailma loodushoiu vapiloom , ja seda õigusega . Venemaal ja Kanadas on tasandikud , stepid , taiga ja tundra , Hiinas lisanduvad neile kõigile veel kõrbed ja mäed . Venemaa ja Kanada asuvad kliima poolest arktilises ja parasvöötmes , Hiina parasvöötmes , subtroopikas ja troopikas . Kõiki kolme suurriiki kaunistavad hiiglaslikud jõed , aga kõige pikemad neist on ikkagi Hiinas . Guangzhou asub näiteks troopikas , seal on tulipalav ja mereline ilmastik , Xinjiang aga Sise-Aasias , kus on ääretult kontinentaalne kliima – suvel päeval samuti tulipalav , suvel öösel mõnusalt jahe , mõnikord isegi külm , aga talvel valitseb käre pakane . Guangzhous vohab rohelus , Xinjingis on aga mäed ja kõrbed . Ürümchi on üks Euraasia mandri keskpunkte . Teist olen ma näinud Kõzõli linnas Tõvas . Euroopa keskpunkte on õige mitu , aule olla Euraasia keskpunktiks pretendeerivad minu teada ainult kaks linna . Asi on selles , et liigendatud äärejoonega pinna keskpunkti on väga raske ja keeruline täpselt välja arvutada , mandri puhul aga tekib lisaks sellele kohe küsimus , kas saari ka lugeda või mitte . Ürümchis on registreeritud ka suurim ööpäevane temperatuurikõikumine maailmas – päeval +<arv> kraadi , öösel –<arv> kraadi . Kellad Ürümchis näitavad aga sama aega mis igal pool Hiinas . Ajavööndite poolest võiks Lääne-Hiina olla kell neli tundi taga , võrreldes Ida-Hiinaga , aga Hiinas on üks aeg , mis tähendab seda , et Ürümchis on õhtul hilja veel täiesti valge ning hommikul hämar . Veel üks tõik , millega tuleb harjuda . Meie mõistes tähendab termin Lääs jõukust ning kõrget elatus- ja tehnoloogiataset , Ida aga seda , et arenemisruumi jätkub veel küllaga . Hiinas on vastupidi – just Ida-Hiinas , Vaikse ookeani rannikul ning selle lähedal , asuvad kõrgesti arenenud suurlinnad , täis pilvelõhkujaid ja linnasiseseid kiirteid , Lääne-Hiina on aga just hakanud arenema . Vaikse ookeani ääres näeb moodsaid ja kauneid Euroopa ja Jaapani autosid , enamik neist küll Hiina tütarfirmades toodetud , Lääne-Hiinas aga domineerivad senini rasked , kohmakad ja valjult mürisevad N. Liidu autod , eriti veoautod või nende Hiinas tehtud analoogid Meie koos abikaasa Külliga jõudsime kohale pimedas . Just enne maandumist nägime Tian Shani ( varem kirjutasime venepäraselt Tjan-Šani ) mäeaheliku lumiseid tippe , mida loojuv päike punakaks värvis . Taevas roosatas ning mäed punetasid , üksikud pilvetupsud olid värvunud hõbedaseks . Kas võib olla veel kaunimat vaatepilti ? Mulle on alati rõõmu valmistanud jõuda kuhugi tundmatusse puntki pimedas – kõik jääb esialgu veel saladuskatte alla , jääb põnevaks mõistatuseks , mis tuleb alles lahendada . Kas võrdlus rõivastesse peidetud kauni neiuga on liiga meelas ? Mulle meeldib päikesetõusu ajal kardin hotelliakna eest tõmmata ning visata pilk uuele , seni veel võõrale linnale . Ja kõige parem oleks siis , kui hotellituba asuks kuskil kõrgel , väga kõrgel korrusel . Pean siiski täpsustama . Xinjiangi olin ma varem näinud , õhtupunas valgeharjaline mäeahelik lennukiaknast polnud esimene nägemine . Kunagi nooruses hipitsesin ma Kesk-Aasias , sõitsin hääletades juhuslike autodega Oši linnast Kirgiisiast Tadžikistani , Pamiiri mägedesse Murgabi külla . Murgabis ei olnud ainukestki rohututti , isegi mitte ainukestki looma , alasti lapsed mängisid savionnide vahel punasel kõrgmäestikuplatool . Võõrastemaja oli kõige suurem rajatis , aga räämas ja lagunenud , sissevarisenud katusega . Küsisin sissekirjutaja käest , kuidas niisuguses kohas saab üldse elada , tema , ise venelane , kes põlgas kohalikke , lõi käega ja ütles , et ah , nad varastavad kogu aeg üksteise tagant . Mida seal varastada oli ? Tühjusest ei ole midagi võtta . Alles järgmisel päeval sain teada , inimesed käivad paar tuhat meetrit allpool mägikarjamaadel oma jakkide juures , jakid annavad kehakatted , kütte , piima ja liha . Platoole ülalpool taimede kasvupiiri oli aga otstarbekas rajada küla , nõnda ei võtnud see ruumi jakkide karjamaalt . Kalju peidus palvetava mehe käest kuulsin veel , et võõrastemaja oli kunagi olnud mošee , millelt minarett oli usklike üle mõnitamise nimel maha lõhutud . See polnud mul elus esimest korda endist islami pühakoda kurjasti kasutada . Eestile küllaltki lähedases Tveri ( tollal Kalinini ) linnas oli Volga jõe ääres kõrts Vostotšnõi , mis oli samuti kunagi olnud mošee . Ja seal oldi oma ateismis nõnda ülbed , et isegi minaretid olid maha kiskumata ning joomakohale oli pandud irvitav nimi . Kas ristijad teadsid , et koraan keelab alkoholi ? Ent Pamiiris lookles mägitee <arv> meetri kõrgusel , lumepiirist ülevalpool , ning paremat kätt oli näha Xinjiang . Lumi nii seal kui ka toonases N. Liidus oli mürkroheline , lilla ja punane , mõnikord ka valge nagu lumi ikka . Lume olid kirevaks värvinud mäestikuliivad ja kivipuru , mida tuuled ümberkaudsetest kõrbetest pilvede kõrguselt kandsid . Riigipiir oli äärmiselt valvatav , sest Hiina Rahvavabariigi ja N. Liidu vahel valitsesid parajasti pinged . Ööbisin Karakuli järve ääres nn. varjupaigas ( prijut ) , koobashurtsikutes , nägin , kuidas idast paistev kuu heitis kuldset valgust mustale järvele . Ka nüüd paistis kuu ning kindlasti valgustab ta praegugi Karakuli piirijärve , ainult et enam pole tegemist N. Liidu ja Hiina Rahvavabariigi piiriga , vaid Tadžikistani ja Hiina Rahvavabariigi piiriga . Ürümchi lennujaam on suur ja moodne , siit saab lennata Taškenti , Almatõsse , Indiasse ja isegi Türki , Istanbuli linna . Ürümchi lennuliinid kulgevad enam-vähem täpselt Suure Siiditee kohal . Oma sügavas olemuses on maailm alati just niisugune , nagu see kunagi loodi . Paari tuhande aasta jooksul muutub ainult tehnika , mitte põhisisu . Ka meilid liiguvad sama teed mööda edasi-tagasi , ka rakettlennukid hakkavad lendama piki Siiditeega märgistatud marsruute ning kindlasti ka telekineetiline energiavoog nihutab asju ja inimesi paigalt samas suunas , kui niisugune imetransportöör kunagi leiutatakse . Lennujaama meeneletist ostsin brošüüri " Xinjiang in brief " ( " Lühidalt Xinjiangist " ) ja lugesin , et Ürümchi lennuväli on suuruselt Hiinas viies ning see on reservlennuväljaks Euroopast Pekingisse lendavatele hiidlennukitele . Kui näiteks Pariisist või Viinist tuleva lennukiga midagi juhtuks , siis teeks see Ürümchis hädamaandumise . Loodame , et see jääb ainult teoreetiliseks võimaluseks , mida praktikas kunagi vaja ei lähe . Xinjiangi pindala on <arv> miljon <arv> tuhat ruutkilomeetrit , seega on see suurem kui terve Lääne-Euroopa kokku . Xinjiang on pindalalt Hiina suurim provints , mis võtab enda alla <arv> protsenti tervest , pindala poolest maailma kolmandaks oleva Hiina territooriumist . Ühendust linnade vahel peetakse siin tihti lennukiga , nõnda et Ürümchi lennuväli teenindab palju provintsisiseseid liine , rohkem kui ükski teine lennuväli Hiinas . Ja mis tuttavad kohad ! Turismikaardilt leian vaatamisväärsusena sellesama Karakuli järve , millest mul on nii kenad mälestused ! Tuleb välja , et <arv>. aastal nimetati Xinjiangi provints ümber Xinjiangi-Uiguuri Autonoomseks Piirkonnaks , selleks et N. Liidu eeskujul näidata põlisrahvaste õitsengut , ja pealinna hiinapärane nimi Dihua ( ka Tihua ) muudeti Ürümchiks , mis uiguuri keeles tähendab punane karjamaa ning mida hiinlastel on väga raske hääldada , sest hiina keeles ei ole r-häälikut . Hiinlased , keda linnas on <arv>,<arv> protsenti , kutsuvadki linna Ulumqi'ks või koguni Wulumuqi'ks , niisugust nime näeb tihti ka ladinatähelisena reklaamidel . Lennuväli asub <arv> kilomeetri kaugusel kesklinnast , sinna sõitsime pool tundi . Äärelinnade väikeste majade ees laiadel kõnniteedel kõrgete paplite all istus rahvas laudade taga , söödi ja joodi . Inimesed elavad koos , kõik näevad , mida naabripere sööb , pole seal mingit eraldiolekut nagu kõrgetes kortermajades . Kesklinnas säras äride vitriinidel neoonreklaam , valgustatud kaubamajades tungles rahvas . Pimeduses ei märganud , et Ürümchi erineks teistest Hiina linnadest . Kõigis neis on hea hulk rahvast , jalgrattureid sama palju kui jalakäijaid , rikšamehi vähem , mopeede ja mootorrattaid veel kasinamalt , ainult autosid on nagu kirjusid koeri . Eestlane on harjunud suurema vahemaaga enda ja võõra vahel , hiinlased on olude sunnil teistsuguse psühholoogiaga , nendel võib distants olla pisem . Aga isegi kõige tihedama sagimise korral ei riiva hiinlane kunagi kõrvalkõndivat inimest . Mul tõusevad ihukarvad püsti , kui ma meenutan oma õpinguaegseid rüsinaid Moskva metroos , aga Shanghai metroos valitses hiinapärane korrektsus , keegi ei äianud küünarnukiga ribide vahele , nagu tegi vagunist väljatungleja Moskvas . Ja niisugune asi avaldab mõju . Ka kõige avarama ruumiihalusega eurooplane talub Hiinas inimeste tihedust enda ligiduses , lubab teise inimese endale väga lähedale , sest tal ei ole hirmu , et keegi teda puudutada võiks . Kord sõitsin Pekingis jalgrattaga . Kõik teised ratturid sõtkusid müürina minu kõrval , ees ja taga , aga kokku me ei puutunud . Tundsin mingit seletamatut kollektivismiõndsust , ent pabistasin veidi , kas ma ikka suudan hoida sentimeetripikkust vahekaugust . Inimesed ajasid jalgrataste seljas juttu , lobisesid mobiiltelefonidega . Ja korraga hakkas sadama vihma . Nagu üks mees tõmbasid kõrvalsõitjad ratast peatamata selga keebi , neid oli oranže , tulikollaseid ja helepunaseid . Ainult mina üksinda jäin särgi ja lühikeste pükste väele . Asusime kolmetärni hotelli nimega Silk Road , mis tähendab Siiditeed . Hiinas on vastuvõtuleti taga alati parasjagu rahvast , sissekirjutuse vormistamisega läks tükk aega . Seal , kus Euroopas saab hakkama üks inimene , teenib Hiinas mitu , ja niimoodi on igal pool , mitte ainult hotellides . Hoolimata sellest , et Hiina areng on viimastel aastatel olnud üle kümne protsendi aastas , ei kuuluta direktiivid rahvusliku koguprodukti ülikiiret kasvu Hiina prioriteediks number üks . Kõige tähtsam on Hiina kõrgeima võimuorgani Ülehiinalise Rahvaesindajate Kogu otsuse järgi hoopis igale inimesele töökoha tagamine . Siit tuleneb õige mitu järeldust . Kõigepealt – ühistunde ülekaal individualismi ees , millel on sügavad juured ajaloos ning mida üliegoistlikus Ameerikas mõistetakse ehk ainult usuringkondades . Kahtlemata oleks eliidile kasulikum tööpuudus , ent Hiina riik on otsustanud hoolitseda nende eest , kes võidutrügimisel isikliku heaolu nimel teistele alla jääksid . Täieliku vabaturu fanaatik ütleks siinkohal , et see , kes aheldab eliidi tegutsemistungi , paneb puudust kannatama kogu rahva , kuna looduse poolt paremaks loodud inimeste pürgimus omakasule ja rikkusele loob uusi töökohti ka neile , kes ise ei suuda oma firmat püsti panna , kellel pole ei loomingulisi ega juhiandeid ning kes on võimelised töötama ainult kellegi alluvuses . Hiinas on riiklikult reguleeritav turumajandus ning seal on otsustatud teisiti , seal arvestatakse ka nende huve , kes eluvõitluses kaotajaks jääksid . Vabaturu fanaatik ennustab , et kunagi lõpeb niisugune poliitika täieliku krahhiga , praegu seebimullina paisuv majandus lõhkeb haleda plaksuga , sest madalapalgaline rahvamass asutuse sees takistab edasiminekut . Lähiajalugu pakub näiteid poolt ja vastu , kokku varisesid vabaturule orienteeritud Mehhiko ja Brasiilia majandus , aga sama juhtus ka karmikäeliselt riigi kontrolli all oleva Lõuna-Korea majandusega . Kahtlemata tuleb leida õige tasakaal isereguleeruva vabaturu ning inimmõistusele allutatud riigimajanduse vahel , seda tasakaalupunkti ka kõik soovijad otsivad , ent selle leidmine on usuküsimus . Täpsemini – usuküsimus on veendumus tee õigsuses ning propagandaküsimus on selle õigsuse kuulutamine . Paljud jutlustavad , et nemad on õige koha leidnud , aga vastuvaidlejatel jätkub alati ümberlükkamatuid argumente , mida edasiminejad ei pane oma veendumuses tähele . Minu meelest pakub pikema ajalooperioodi vaatlus kinnitust riigikesksele ideoloogiale – pärast Teist maailmasõda taassünnitati Euroopa majandus riigi valvsa pilgu all , nagu seda Skandinaavia maades on kogu aeg tehtud . Aga ma tean , et ikkagi suudaks keegi selle väite ümber lükata . Riigimajanduse häbistasid Venemaa ja venemõjulised kommunistid oma hävitustööga ning usku selle headesse külgedesse on päris raske taastada . Oodates hotellitoa vormistamist kuulsime uhkes vestibüülis vene keelt . Minu esimene reaktsioon sellises olukorras on alati olnud seljapööramine või vähemalt pilgu mahaviskamine , ma olen alati tahtnud teha nägu , et mina ei näe ega kuule midagi . Siis aga ütlesin endale , et okupatsioon on ammu lõppenud , viimane aeg on suhtuda kõigisse naabritesse võrdse lugupidamisega . Aga samal momendil toodi meile hotellitoa võti ning anti tagasi passid . Tõusime liftiga <arv>. korrusele , samas liftis sõitsid ka vene keelt rääkivad punkarisoenguga tätoveeritud noormehed , kes ilmselt olid tulnud Hiina kolkasse Lääne tänavakultuuri esindama . Tervitasin neid : " No , rebjata , kak dela ? " Nad oli rõõmsalt üllatunud , kuuldes kristallpuhast vene keelt . Nad olid pidanud meid Ameerika individuaalturistideks , keda Siiditee kandis on rohkesti näha . Kas nad siis tõesti ei teinud eesti ja inglise keelel vahet ? Selgus , et nad moodustasid VIA ( vokaal-instrumentaalansambli ) The New Beatles ; rahvuselt olid nad kõik venelased , aga pärit Almatõst , Kasahstani suurimast linnast ja endisest pealinnast . Noormehed lubasid endale irvitamist Kasahstani iseseisvuse ning selle diktaatorist presidendi Nazarbajevi üle . Ütlesin , et meie oleme Eestist , andes sellega mõista , et nad võiksid oma pahameelt ja pettumust Kasahstani iseseisvuse puhul väljendades olla ettevaatlikumad . Nemad aga mõistsid minu lauset kui saatusekaaslase pihtimust ning hakkasid mõnitama Riiat , Eesti pealinna , kus nad olevat mõni aeg tagasi esinemas käinud ning kus ainukesed mõistlikud inimesed olevat kohalikud venelased . Kas ma pean tõesti lisama aktsenti või koguni grammatikavigu oma lihtsatele venekeelsetele lausetele , et sarnast möödamõistmist enam ei tekiks ? Meie väljusime liftist , VIA-poisid liikusid kõrgemale , restorani Berjozka suunas . Just nimelt Berjozka ( vene keeles , eesti keeli Kaseke , väga populaarne vene kõrtsinimi ) , sinna kutsus ka venekeelne reklaam liftiseinal . " Tulge pärast läbi , " hüüdis meile järele blondeeritud peaga trummilööja , aga võib-olla ainult trummitassija . Pakikandjad tõid meie kaks seljakotti ja ühe kohvri tuppa . Ka nemad olid kahekesi , ehkki oleks piisanud ühest inimesest ; nad olid uhkes keisriaegses sõdurimundris nagu enamik hotelliteenijaid Hiinas . Nad olid oma käruga sõitnud teises liftis meie oma kõrval , nõnda nagu head kombed nõuavad . Ja vanem neist ei võtnud jootraha , loobus veel mõlema nimel ! Esimest korda elus nägin ma pakikandjat , kes keeldus meeleheast . Aga mida see tähendas ? Ehk märkas ta mu peos muditud <arv>-jüaanist ( <arv> krooni ) ja pidas seda solvavalt väheseks ? Aga teistes hotellides jätkus seda küll ja küll : sain sügavate tänukummarduste osaliseks , kui ma niisuguse tagasihoidliku summa mulle osutatud teenuse eest andsin . Kas mu tegevus oli liiga rassistlik , kui ma püüdsin loobuja näojoonte ja silmade eripära uurides selgusele jõuda , kas ta on uiguur või hiinlane ? Pekingi eestlane Indrek Park , kes on abielus korealannaga , kes õpib Pekingi ülikoolis tibetoloogiat ning õpetab samas inglise keelt , ütles mulle Pekingis , et tema teeb näo järgi vahet jaapanlastel , korealastel ja hiinlastel . Kõik välismaalased on alati olnud üllatunud , kui nad on kuulnud , et eestlane tunneb Tallinna tänaval ära vastukõndiva venelase , ehkki me oleme ühte ja sedasama balti rassi ning ehkki venelase suust pole tulnud ainukestki sõna . Loomulikult ei tea ma , kumba rahvusesse kuulus too pakikandja ning võib-olla oli ta hoopis kasahh , kirgiis , usbekk , mongol , tiibetlane , venelane või keegi muu , sest Xinjiangis elab kümme põhirahvust ning peale selle veel hulk väiksemaid rahvusrühmi . Oletame , et ta oli uhke , oletame , et talle piisas oma palgast , oletame , et ta ikkagi sai palka , ehkki on olemas hotelle , kus toapoisid , uksehoidjad , šveitserid , pakikandjad ja teised klientidega vahetult kokkupuutuvad teenistujad peavad oma töökoha eest hotelli peremehele maksma , sest nende teenitud jootrahad on koletu suured . Aga too noormees oleks pidanud olema solidaarne ning mõtlema teiste hotellide pakikandjatele , sest niisugune äraütlemine kingib mullegi võimaluse jootraha andmisest loobuda , ning näiteks järgmises hotellis ma ei pakkunudki pakkide tassijale raha . Võib-olla oli tal keelatud jootraha võtta , et tõsta hotelli renomeed ja ta kartis kolleegi enda kõrval , kes oleks võinud ju ülemusi informeerida ? Võib-olla just sellepärast nad olidki kahekesi , et teineteist kontrollida ? Kui me Külliga olime tuppa kahekesi jäänud , jõime rohelist teed . Kõigis Hiina hotellitubades on kuum teevesi termoses ootamas , selle kõrval teepadjakesed kasutamiseks valmis . Harilikult sisaldavad padjakesed rohelist teed , vahel ka jasmiiniteed . Kõrgemat järku hotellides on ainult säravamad termosed ja kaunimad padjakesed , tee kvaliteet on igal pool kõrge . Tee on sõna , mis on meieni jõudnud inglise ja saksa keele vahendusel hiina keelest . Ka venekeelne tšai on pärit hiina keelest , ainult et inglased pidasid kaubavahetust mööda merd Lõuna-Hiinaga , venelased mööda maad Põhja-Hiinaga . Euroopa laenas endale lõunahiinakeelse , Venemaa põhjahiinakeelse häälduse . Mina olin Hiinas teist korda , pärast esimest külastust jätsin ma täielikult maha kohvijoomise ja läksin üle rohelisele teele . Kui ma olin pool aastat rohelist teed joonud , küsis üks inimene minult , millise salviga ma oma nägu ööseks määrin , sest mu ilme muutuvat kogu aeg nooremaks . Kahtlustasin teda algul nöökimises , siis sain aga aru , et tal on tõsi taga . Temagi lubas hakata rohelist teed jooma , nõnda et ma olen tegutsenud isegi nagu reklaamiagent . Roheline tee kosutas seegi kord . Olime tol päeval ärganud hästi vara hoopis teises Hiina otsas , lennanud seitse tundi , aga pärast ühte tassi oli roidumus kontidest nagu peoga pühitud . Tõusin tugitoolist püsti , tõmbasin akna eest ära suure , maast laeni ulatuva kardina . Vaatasin mustavasse auku , mille põhjas sätendasid nii liikuvad kui ka liikumatud tulekeed ; need olid autode katkematu voor ja tänavalaternate kett autode kohal . Kollasele elektrivärvile lisandusid plinkivad ja tantsivad punased ja rohelised toonid – see oli neoonreklaam , mis kutsus ostma , ostma ja ostma . Olime küllaltki kõrgel , aga siiski küündis enamik kesklinna hooneid meist kõrgemale . Nende akendes polnud tulesid . Kas need on bürood , kust ametnikud on õhtul lahkunud ? Hiljem linnas ringi uidates mõistsin , et needki olid hotellid , ainult et nende akende ees püsisid paksud kardinad . Nüüd olin ma siis selles linnas , millest ma olin juba lapsepõlves lugenud rootslase Sven Hedini kaheköitelisest raamatust " Minu elu maadeavastajana . " Teos ilmus <arv>. aastal Tartu-Tallinna kirjastuse Loodus sarjas " Mehed , maad ja mered " , oli Nõukogude ajal keelatud kirjanduse nimestikus ja paelus mind jäägitult . Seal on kõike – kõrbeseiklusi , poliitikaintriige , tõelist kangelaslikkust ning surevate seltsimeeste mahajätmist liivatormi . Mäletan , et esitasin endale juba toona küsimuse , kas kellelgi on õigus jätta oma kaaslased kõrbesse surema palavusse , janusse ja kurnatusse ? Või on tal kohustus hukkuda koos teistega , mis sest , et tal endal jätkuks jõudu pääsemiseks , ent ainult siis , kui ta teised maha jätab ning üksinda ära läheb ? Tõtt-öelda ei tea ma selle eksistentsiaalse küsimuse õiget vastust tänase päevani , tean , et vastata saab ainult religiooni ja traditsioonide pinnalt . Kes on tõstnud kilbile egoismi ja inimese vastutuse ainult iseenda eest , see lubab niisugust käitumist . Kes aga pooldab kollektivismi , taunib pagemist iseenda päästmise nimel . Hiina ühiskonnas ei tuleks kõne allagi niisugune otsus , Euroopas ja Ameerikas aga leiaks see paljudes ringkondades mõistmist . Sven Hedinile heidab varju asjaolu , et temast jäid Taklimakani kõrbesse piinlema uiguurid ja kirgiisid , keda ta oli palganud teejuhtideks ja kaameliajajateks ning keda ta valgest eurooplasest tahtejõu ja eneseteostuseiha poolest nõrgemaks pidas . Maadeuurijale teeb aga au , et ta tagantjärele kirjutatud mälestustes seda episoodi maha ei salga . Ürümchi nimi kirjutatakse seal Urumtši , nõnda tehti üsna hiljuti ka eesti keeles . Sven Hedin ei ütle midagi head selle toonase kolkalinna kohta ; ta jõudis Ürümchisse uut ekspeditsiooni formeerima pärast vana hukkumist . " Lähme siis sinna Berjozkasse , " ütles Külli ning varsti me olimegi <arv>. korruse restoranis . Enamik silte olid venekeelsed , küll kutsuti rahvast piljardiruumi , küll soome sauna . Kui enne perestroikat võis venekeelseid silte väljaspool N. Liitu näha ainult sellistes suurtes sadamalinnades nagu Barcelona , Las Palmas ja Halifax Kanadas , kus remonditi Vene kalalaevu ja kus ilutsesid odavad poekesed toredate nimedega Gagarin , Moskva ja Spartak , siis nüüd on kõik kohad venekeelset reklaami täis . Küprosel on vene keel tõusnud tähtsuselt neljandaks kreeka , inglise ja saksa keele järel , tõrjudes soome keele endast tahapoole . Iisraelis on vene keel araabia keelelt kolmandat kohta endale võtmas . Selleski hotellis oli vene keel tähtsuselt kolmandal kohal , hieroglüüfidega kirjutatava hiina ning araabia tähestikku kasutava uiguuri keele järel , seega esimene võõrkeel . Ja ansambel mängis " Õhtud Moskva lähistel " ! Vene laulud on Hiinas üldse väga populaarsed , eriti südamlikud ja kurvad meloodiad . Võib-olla ei ole ma liiga pealiskaudne üldistaja , kui ütlen , et melanhoolia poolest on need kaks suurt rahvust küllaltki sarnased . Hiina restorani uksel on alati ootevalmis paar kohaleviijat , nii juhtisid meidki vaba lauani kaks kaunist näitsikut . Orkestripoisid tervitasid meid kui vanu sõpru , tutvustasid meid vene ärimeestele ning me istusime ümber nende lauda . Võtsime ainult melonimahla , üllatades sellega ettekandjaid , keda samuti jagus hea hulk , ning pahandades võõrustajaid . Võimalike uute eksimuste vältimiseks ütlesime kohe , et me oleme eestlased Eesti Vabariigist ja et meie pealinn on Tallinn . Noormehed olid sellega väga rahul , nad olid Odessast , rahvuselt venelased , olid siia saabunud esindusrongiga Siiditee , mis kurseerib iga päev Almatõ ja Ürümchi vahel . Sõit kestab kaks ööd ja ühe päeva , ehkki vahemaa polegi teab mis pikk , umbes sama palju kui Tallinnast Moskvasse , millise tee läbimiseks kulub ainult üks öö . Seal tuleb aga ületada Tian Shani ahelik , kohati kulgevad rööpad nelja kilomeetri kõrgusel . Piirikuru nimi on endiselt Družba ( Sõprus ) , see pidi iseloomustama N. Liidu ja Hiina häid suhteid . Ka praegu on Moskva ja Pekingi vahel sõitva rongi nimi Družba , see läbib Siberit ja Mongooliat ning jõuab ühest linnast teise seitsme päevaga . Odessalased teadsid rääkida , et varsti pikendatakse Siiditee-nimelise rongi marsruuti lääne otsast Almatõst kuni Moskvani ning idaotsast Ürümchist Pekingini . Ei ole ka kahtlust , kellele seda vaja läheb . Just niisugustele väikeärimeestele , nagu olid meie lauakaaslased , ongi see rong mõeldud . Nemad olid juba teist korda Ürümchis , olid ostnud mitu kotitäit odavaid rõivaid , mida kavatsesid Ukrainas vaheltkasuga maha müüa . Kauba transport lennukis on üsna kallis lõbu , rongis võib aga kotte vedada piiramatul hulgal . " Ah , annad vagunisaatjale <arv> dollarit , siis on kõik okei , " täpsustas üks noormees . " Teinekord tuleb ka tollitöötajaid määrida , " lisas usalduslikult teine . Meie Kadaka turg töötab samal printsiibil , ka seal pakutava kauba valmistajamaa on üldjuhul Hiina . Ja kui paljudele Tallinna külastajatele on see turg kõige tähtsam vaatamisväärsus ! Aga mis siin lõõpida . Nende noormeeste tegevus annab tööd mitmekümnele hiinlasele ning mida sagedamini nad Hiinas käivad , seda kasulikum on see Hiinale , Ukrainale ning neile endile . Ka nende teekond on ajalooline – see kulgeb enam-vähem täpselt piki Siiditee põhjaharu . Kaupki on sarnane omal ajal Siiditeel veetuga – rõivas ja rõivamaterjal . Kaupmeeste kohaleilmumise põhjuski ei erine millegipoolest sellest , miks siin juba <arv> aastat tagasi karavanid liikusid – Hiina pool otsas on hinnad madalad . Vahest jõuavad mõned nende Hiinast välja veetud kaubad Odessa kaudu ka Kadaka turule ? Ja vahest müüvad soomlased , kes on Kadaka turu põhikunded , sealt ostetud kaubad Soomes , Rootsis või koguni Norras edasi ? Ka iidsel Siiditeel ei liikunud alguspunktist lõpp-punkti inimesed , vaid kaubad , mis teekonna jooksul kümneid kordi omanikku vahetasid . Peale riidekraami veavad odessalased Hiinast välja veel vaipu , aga need pole kallid käsitsi kootud hiina vaibad , mida peetakse rahvuslikuks rikkuseks ning mis maksavad kullahinda . Noormehed ostavad kokku Pakistanist Ürümchisse toodud masinal kootud vaipu , mida sealsel turul saab krosside eest . Xinjiangis peetakse neist lugu põhjusel , et harilikult kaunistab kirevatoonilist vaipa mingi islami motiiv , olgu siis mošee koos minarettidega , kuusirp või lihtsalt araabia ornament . Sama motiiv teeb vaibad ihaldatavaks Kesk-Aasia riikides , Aserbaidžaanis , Ukrainas Krimmis ja Venemaal Tatarstanis , seal makstakse niisuguse põrandariide eest hingehinda . Seega on Siiditee meiegi päevil kasutusel . Vaipadega on asi koguni nii , et algul tulevad nad mööda Siiditee lõunaharu pidi itta , Hiinasse , et seal siis põhjaharu pidi tagasi läände minna , olgu siis Kesk-Aasiasse , Odessasse või mujale . Muidugi tunduvad tänapäeva odavad hilbud ja masinal kootud vaibad üsna magedad omaaegse kuningliku siidi kõrval , aga miks me peaksime õilistama minevikku ? Miks me arvame , et toona oli tegemist väärikate isandatega , täna aga ajavad äri ainult sulid ? Ka toona oleksid kaupmehed sõitnud kaamelite asemel rongiga , ka toona oleksid mõned kokkuostjad rabanud kõige odavamat masinakaupa , sest nendele oleks saanud edasi müües üsna kõvasti hinda otsa panna . Ka toona oli kindlasti olemas kolm noormeest , kes olid kaelani võlgades ning kes seetõttu otsustasid hakata Siiditeel kaupmeesteks , et ennast kuidagi päästa . Kaupmeheks hakkamine tähendas toona tahes või tahtmata kellegi teise väljasöömist ning vähemalt esialgu salaja tegutsemist . Ükski end sissetöötanud ärimees ei tahtnud näha enda kõrval uustulnukat , kelle edu oleks vähendanud tema kasumit . Seepärast varitses Siiditeele pürgijat tihti surm . Kaupmehi tapsid nii röövlid kui ka teiste kaupmeeste sõdureist saatjad , kõrbete ja mägede üksildastes paikades võis mõrtsukatööd teha enam-vähem karistamishirmuta . Allah loomulikult nägi kõike , kuid tema ei teinud millegipärast väljagi . Või ei olnud tema reageering arusaadav , vähemalt mitte kohe . Nõnda pidi kaupmees palkama endale ihukaitsjad , see oli aga taskukohane ainult nendele , kes olid seda tööd teinud väga kaua . Kaupmeheamet pärandati isalt pojale ning see kestis ühes suguvõsas terveid põlvkondi . Praegu on teisiti . Praegu Hiina riik lausa ootab ärivallas tegutsejaid . Kutsutud on kõik – palun tulge ! Viige meilt välja , mida iganes tahate – odavaid riideid ja vaipu , kalleid riideid ja vaipu , naftat ja kujukesi , elektroonikat ja käsitööd . Mida rohkem neid ärimehi tuleb , seda parem Hiinale . Iga tulija kindlustab mõnele inimesele Hiinas töö . Huvitav , et hilbuärikate kotid on aga täpselt samasugused igas maailma otsas , nii Pariisis , Kairos , Moskvas kui ka Tallinnas . Ikka on need valge-sini-punasevöödilised ning tehtud tugevast sünteetilisest materjalist . Ei tea , kas tegemist on mingi gildi lipuvärvidega ? Noormehed tellisid orkestrilt lisapalaks Võssotski laulu " Denj pobedõ " ning tasusid selle eest dollaritega , mida nad ise hellitlevalt " rohelisteks " kutsusid . Tänane maailm on pentsik – Odessa venelased maksid Almatõ venelastele Hiinas marušovinistliku laulu eest dollaritega . " Kui suur on teie kasum ? " tundsin ma huvi rohkem jutujätkuks , et paus liiga pikaks ei veniks . Nõnda lihtsameelsed nad ka polnud , et oleksid hakanud seda ütlema . Üks noormeestest lasi Kalašnikovi vodkapudeli pihta nipsu ning teatas , et selleks ikka jätkub . Vaatasin huviga seda pudelit . Tõepoolest , see oli kuulsa automaadileiutaja nimeline viin . Esimesel etiketil ilutses mehe kindralimundris pilt , tagumisel elulugu . Selgub , et ta on kahekordne N. Liidu kangelane . Vaene mees ! Varem tapeti miljoneid inimesi temanimelisest püssist , nüüd tapetakse lisaks püssile veel temanimelise viinaga . Kui N. Liit ja Hiina Ussuuri jõel <arv>. aastal ägedaid lahinguid lõid , siis täristasid mõlemad pooled just Kalašnikovi automaatidega . Aga parem ikka juua kui tulistada . Noormehed löövadki pitse kokku , meie loobumine solvab neid , paneb ägedalt peale käima : " Kui te meid austate , siis peate jooma meie viina ! " Kust on Hiinal võtta paremaid ärimehi , kui neid ei ole esialgu olemas ? Ega nad ikka taevast sülle kuku . Las kasvavad needsamad , las sirguvad , võib-olla saavad neist kunagi suurärimehed , kes lasevad oma kauba konteinerisse panna ning ei pea seda päratutes kottides käe otsas tassima ? Loodame , et nad enne rikastumist ennast põhja ei joo . Hiinas soodustatakse riikliku kaubavahetuse kõrval veel piirikaubandust , mis on suuresti jäetud erainitsiatiivi hooleks . Xinjiangi-Uiguuri Autonoomsele Piirkonnale anti <arv>. aastal samasugune avatud ala staatus , nagu seda oli juba varem tehtud praegu väga kiiresti arenevate Vaikse ookeani äärsete provintsidega . Xinjiangi pääsevad välismaalased lihtsustatud korras väljakirjutatavate viisadega , naabermaa kodanikud võivad terveks päevaks üle piiri turule ostma ja müüma tulla ainult passi ette näidates . Ja naabermaid on Xinjiangil päris ohtralt – Mongoolia , Venemaa , Kasahstan , Kõrgõzstan , Tadžikistan , Pakistan ja India . Ürümchis ja teistes Xinjiangi linnades on moodustatud nn. tehnika ja majanduse arendamise tsoonid , mis sarnanevad Shanghai , Hongkongi ja Macao ümbruses paiknevate erimajandustsoonidega , mille eesmärgiks on meelitada Hiinasse väliskapitali . Koostatud on liberaalsed eeskirjad , mis tagavad investoritele tolli- , maksu- , maa rentimise , valuutavahetuse ja muud soodustused . Väliskapitalil baseeruvad ettevõtted on Hiinas praegu eelistatud olukorras : need on täiesti iseseisvad , võivad ise määrata oma eelarvet , toodanguliike ja -hulka ning palku ja hindu , hindade puhul on küll erandiks need esmatarbekaubad , millel on riiklik hind . Hiina pakub kaupmeestele võimaluse rikastuda , et ka ise rikkamaks saada . Võib-olla ehitavad needki noormehed Hiinasse kunagi oma pilvelõhkuja , nagu neid on tekkinud Vaikse ookeani kaldale justkui seeni pärast vihma ? Ja paljude ehitajaiks on olnud välismaalased – jaapanlased , ameeriklased , lõunakorealased ning peale selle veel hiinlased Hongkongist , Macaost ja Taiwanist . Muidugi peaksid odessalased niisuguse eesmärgi nimel tundma suuremat lugupidamist oma Hiina äripartnerite vastu . Ka mõne võõrkeele valdamine ei teeks paha . Kulutused hiina keele õppimisele saaksid tasa tehtud hästi ruttu , sama lugu on inglise keelega . Tahtsime maksta oma mahlade eest , aga loomulikult ei lubatud meil seda teha . Tõusime , surusime kätt ning avaldasime lootust varsti uuesti kohtuda . Kes teab , võib-olla kohtumegi ? Liftiga alla sõites mõistsin ma , mis mulle kõige rohkem vastukarva oli . Meile suruti peale kohustuslik nn. valge inimese hoiak , mis pidi nagu meid , eurooplasi , ühendama ning mis vastandati hiinlastele ja uiguuridele . Hiinlased olid odessalaste jaoks kilid ja uiguurid tjurkad , mõlemat sõimunime hääldasid nad tuntava mõnu ja põlgusega . See on kas kuskilt karplinnatänavalt või omaaegsest Nõukogude armeest omaks võetud suhtumine . Mind ajab niisugune primitiivne rassism – andke , lugejad , andeks – lihtsalt iiveldama . Kahjuks leidub aga niisugust võõrastevihkamist küllaga isegi Eestimaal . Kui ma aasta tagasi oma esimeselt Hiina-sõidult koju tulin , andsin ühele raadiojaamale intervjuu . " Kas te juhtusite ka nägema , kuidas hiinlased pottide ja padadega kolistades varblasi hirmutavad , nõnda et vaesed linnud hirmu tõttu puhata ei saa , lendamisest väsivad ning siis potsti ! surnult maha kukuvad . Ja siis saavad hiinlased magusa kõhutäie , " kihistas raadiomees alustuseks naerda ning ootas minult lausa kohustuslikku kaasanaermist – täpselt samuti nagu kolm hilbuärikat olid kindlad , et mina nendega koos nn. valge inimesena uiguure ja hiinlasi pilkama hakkan . " Kas te üldse peale varblaste midagi muud ka Hiina kohta teate ? Kas teil on aimu , et hiina kultuur on <arv> aastat vana ? " ütlesin vastu ning järgnev kolmveerandtund kujunes ägedaks vaidluseks – intervjueerija surus peale oma tahet , tegi juttu aina varblastest ja varblastest , sest midagi muud ta tõepoolest ei teadnudki . Õnneks oli tegemist otsesaatega , nõnda et küsitleja ei saanud pärast kääre kõlksutades mu juttu endale meelepäraseks tsenseerida . " Varblasi hirmutati seal nn. kultuurirevolutsiooni kõige nõmedamal ajal. Peale varblaste on Hiinas veel umbes kümme tuhat sööki . Hiina on <arv> aastat olnud maailma kultuuri , riikluse ja teaduse liider , alles viimased <arv> aastat on tekkinud mahajäämus , mida nüüd püütakse hästi kiiresti tasa teha , " püüdsin seletada , aga sellest polnud mingit abi . Kui mikrofon oli kinni vajutatud , ütles raadiomees : " Kui rumal ! Ise veel kultuurne inimene . Oleksin ma teadnud , et te sellist juttu hakkate ajama , siis poleks ma teid saatesse kutsunudki . " Mul oli aga selle raadiokähmluse üle pisut hea meelgi – ehk hakkas mõni kuulaja pisut teisiti mõtlema ? Aga ma tean , kuidas ja kuna kujunes intervjueerija arvamus Hiinast . Ma ise pole samuti niisugusest hoiakust kuigi kaugel olnud . Nõukogude ajal meeldis rahvale , kui üks kommunistlik gigant materdas teist , sest tegemist oli nagu kommunismi- ja totalitarismikriitikaga . Ka mina mäletan poole lehekülje pikkuseid reportaaže varblasetapmisest , mida ajalehed tollal suure rõõmuga avaldasid ning mida me sõpradega usinasti lugesime , pärast veel korduvalt ümber jutustasime . Meile kavalalt ette söödetud suhtumine kinnistus meis , propaganda tegi oma töö . Inimene hakkab uskuma just seda , mida talle räägitakse , iga kihutustöölise ülesanne on oma asja nõnda hästi teha , et inimene jutustaks kirjatükki või saadet teistele edasi . Siiski ei jäänud me tollal uskuma seda valet , mida ajalehed Prantsusmaa või Ameerika kohta kirjutasid . Miks me seda riiklikku laimu teistele õhinal edasi ei rääkinud ? Esiteks muidugi sellepärast , et ei Prantsusmaa ega USA ei olnud kommunistlikud , ent teiseks ka sellepärast , et igaühes meis peitub pisut rahvuslikku eelarvamust . Kui mu naine oli oma parimale sõbrannale Marikale rõõmsalt teatanud oma suurima uudise , et ta sõidab Hiinasse , tõmbus Marika tõsiseks . " Külli , sa värvi oma juuksed mustaks ning tee pilusilmad pähe , muidu sa Hiinast elusana tagasi ei tule , " andis sõbranna hea soovituse . " Kes mu lapsed siis üles kasvatab , kui mind enam ei ole ? " küsis Külli kodus veidi hirmunult . Haarasin toru ning helistasin Marikale , küsisin , mis pagana jama ta suust välja ajab ! " Mis jama ! Hiinas tullakse valgetele inimestele kohe kallale . Nad on kadedad , et meie elame hästi , aga nemad peavad oma tõuke ja usse pugima , sest muud neil suhu pista ei ole , " nähvas Marika vastu . " Kust sa selle jutu võtad ? ! " imestasin mina . " Seda teavad kõik , sellest kirjutab isegi piibel , et hiinlased tahavad maailma vallutada , " teadis Marika , kes paistis olevat raadiomehest veidi targem , ehkki piiblis midagi sellist ei kirjutata . Üsna levinud on arvamus , et Johannese Ilmutusraamatu Goog ( Gog ) tähendab Hiina keisrit ja Maagoog ( Magog ) Hiina riiki . Või lugege ise : " Ja kui need tuhat aastat täis saavad , siis lastakse Saatan lahti oma vangist . Ja ta läheb eksitama rahvaid , kes elavad ilmamaa neljas nurgas , Googi ja Maagoogi , neid sõtta koguma . Nende arv on nagu mereäärne liiv . Ja nad tulid üles ilmamaa lagendikule ning piirasid ümber pühade leeri ja armastatud linna . Siis langes tuli taevast maha ja sõi nad ära ! " ( Ilm . <arv> : <arv>–<arv> ) Mõned usinad piibliseletajad tõlgendavad seda tekstiosa kui Hiina kavatsust vallutada maailma , just sõnad nende arv on nagu mereäärne liiv on juhatanud nad sellele seisukohale . See on aga arusaamatus , mis on vist tekkinud vajadusest leida endale vaenlane , ja mida kaugem , seda parem , sest siis pole temast suurt tüli . Epiteeti mereäärne liiv kasutati paljude rahvaste kohta , sest seni kuni pole tehtud rahvaloendusi , tunduvad kõik rahvad väga suured . Vanade allikate järgi asub Ilmutusraamatu Maagoog Palestiinast põhja pool , aga Hiina on hoopis kaugel-kaugel idas , ning teiseks on Maagoogi puhul tegemist barbaarse rahvaga , ent toona olid hiinlased maailma kultuursemaid rahvaid . " Hiinlased on kadedad , et meil on ilusad silmad peas , aga nemad peavad ringi luusima oma pilusilmadega , " ütles Marika telefoni . " Pilusilmad need kõige ilusamad silmad ongi , " õrritasin ma . " Seda puhu Hiina naistele , mitte meile . Mina tahan teile head , mina tahan kõikidele inimestele head , sellepärast ma Küllile ütlesingi , et tehku pilusilmad pähe ja värvigu juuksed mustaks , siis tuleb ta sealt elusana tagasi . Kas vähe on neid lapsi , kes on ilma emata jäänud ? " õigustas end Marika . " Aga hiinlastele , kas sa hiinlastele ka head tahad , kui sa niisugust lolli juttu ajad ? " ütlesin mina . " Miks ma pean hiinlastele head tahtma ? Mina tahan head oma sõbrannadele ! Hiinlased ei ole minu sõbrannad , " nähvas Marika . Seejärel ütlesin Marikale , et tegelikult on ta hirmus rassist . " Mina rassist ! Jessas , kuidas sa mind solvad ! Ma pole mingi rassist , ma olen hea inimene , " nuuksatas Marika toru teises otsas , klimp vist juba kurgus . Hea inimene on Marika tõesti , kõik peavad teda heaks inimeseks . Ja sellestki võib aru saada , kuidas on niisugune suhtumine kujunenud . Minagi olen oma nooruses lugenud viletsaid krimkasid , mille kujutlusvõimeta autorid on kurjuse paigutanud Shanghaisse , nagu Johannes paigutas Maagoogi . Kuhugi pidi ju ometi kurjuse panema , sest ilma kurjuseta pole õiget lugu . Ja need mõlemad olid head kohad – ühelt poolt enam-vähem kõik teadsid , et need on olemas , teiselt poolt polnud peaaegu keegi neis käinud ega aimanud , mis seal tegelikult toimub . Eriti Shanghaist sai maalida verdtarretavaid õuduspilte , mille tõesust oli Euroopas ja Ameerikas kontrollida raske . Just Shanghaist pidi algama Hiina gangsterlike triaadide koletuslik maailmavallutus , mis toimub põranda alt sisseimbumise teel . Kõigepealt võetakse London , seejärel teised tähtsamad kohad . Ka minu lapsekujutlusvõime pani hirm tööle , ma maalisin oma vaimusilma ette saba ja sarvedega kurje hiinlasi , ehkki ma polnud veel piiblit lugenud . Ka täna võib telekast näha multifilme , kus kurjuse kandjal on pilusilmad , mõnikord koos saba ja sarvedega . Selge – vihjatakse jälle Hiinale , mängitakse teadmatusest sündinud vanale hirmule . Rassismist ja rahvuslikest eelarvamustest ei saa aga lahti mitte kuidagi teisiti kui ainult vastastikku suheldes ja informatsiooni vahetades . Las kolm Odessa algajat ärimeest käivad Hiinas sagedamini , küll nad pikapeale oma suhtumist muudavad . Aga miks on nende umbkeelsete noormeeste ärikohaks just Ürümchi ? Xinjiangis on varem elanud üsna palju venelasi , neid on sinna Hiina Rahvavabariigi kodanikena nüüdki alles jäänud . <arv>. aasta rahvaloenduse järgi oli neid <arv> ehk <arv>,<arv> protsenti <arv>-miljonilisest elanikkonnast . Ürümchi linnas tegutseb mitu õigeusu kirikut . Kohalikud venelased on sillapeaks : hiina keele valdajatena ostavad nemad rõivakauba Hiina hulgimüügibaasidest kokku ja müüvad selle Vene ülesostjatele , kel niiviisi jääb ära vaev võõras keel suhu saada , aga kes selle mugavuse pärast kaotavad kenakese protsendi , sest ei saa kaupa hankida otseallikast . Hotelliuksel tegid portjeed meile sügava kummarduse . Hotelli ees valvet pidavad taksojuhid ei hõiganud " Taxi , taxi ! " nagu kõikjal maailmas , vaid " Pojehali ! " . Öö oli palav , järelikult puhus tuul põhjast . Ürümchit piiravad kolmest küljest , idast , läänest ja lõunast , Tian Shani mäestiku mitmed ahelikud , põhjast aga Junggari ( Džungaaria ) nõgu , mida omakorda ümbritsevad Alatau ja Altai mäestik . Nõos on Gurbantunguti-nimeline kõrb , kust tuuled toovad linna palavuse . Ürümchi on Hiina mõistes keskmise või isegi alla keskmise suurusega linn , selles elab <arv>,<arv> miljonit inimest . Euroopa mõõtude puhul on see väga suur linn . Baltikumi piirkonnas oleks temast suurem ainult Sankt-Peterburg . Pimedusele vaatamata käis tänavatel vilgas tegevus . Mõni asi üllatab ikka ja jälle . Ma olen moslemite elu jälginud üsna suurel maa-alal alates Marokost kuni Kõrgõzstanini , sinna vahele jäävad Egiptus , Krimm , Palestiina , Türgi , Tatarstan , Aserbaidžaan , Turkmeenia , Kasahstan , Usbekistan ja Tadžikistan . Ja kõigi nende maade elu seob mingi seletamatu sarnasus . Marrakesh ja Samarkand asuvad teineteisest <arv> tuhande kilomeetri kaugusel , aga näevad päris ühte moodi välja . Marrakeshi marokolased ja Samarkandi usbekid pole ainult üht nägu , ka nende ellusuhtumine on samalaadne . Ja sealjuures olid usbekid nõukoguliku pealesurutud ateismi survel ammu kaotanud oma usu ning enamiku rahvuslikest ja religioossetest tavadest . Ükski naine ei kandnud seal parandžaad , see oli keelatud , kuna pidi olema ikestatuse märk . Tübeteika peas hoidmisele vaadati läbi sõrmede , ent inimene , kes tahtis elus edasi jõuda , seda ei teinud , sest tübeteikakandjat ei võetud parteisse . Mehed jõid ja suitsetasid , aga pidasid vähemalt ametlikult ainult ühte naist , seega tegid kõike seda , mida koraani elureeglite osa šariaat ( šaria ) peab ränkade karistuste vääriliseks . Välispoliitika edukuse nimel oli nõukogude kord alles jätnud küll ühe-kaks mošeed , mida siis hoolega näidati külalistele islamimaailmast , aga pühakodades teenivad mullad olid ammu unustanud korraliku araabia keele . Prohvetiusus on aga puhtal keelel eriline tähtsus , kõik segaselt ja aktsendiga pomisetud palved ei leia kunagi Allahi poolt mõistmist . Marrakeshis oli väliselt kõik vastupidi . Enamik naisi varjas oma palet parandžaaga või vähemalt kattis saatanaga kõige kontaktilembesemat kehaosa – juukseid – pearätik . Mullade radiofitseeritud hõiked lugematutest minarettidest kaikusid viis korda päevas linna kohal , kõik mošeed olid tihedalt täis palvetajaid , keda jätkus kitsastele ja kõveratele vanalinna tänavatele ning palmide alla varju moodsa uuslinna avaratesse parkidesse . Muudkui keerasid oma islamimotiiviga palvevaiba rullist lahti , heitsid selle maha ning hakkasid hoolega palvetööle , mis kõrvaltvaatajale tundub rohkem võimlemisena kui usuhardusena . Marokolane käib vähemalt korra elus palverännakul Mekas . Enamikul usbekkidest polnud tollal aimugi sellenimelise linna olemasolust , ent ometi olid ja on lisaks vanalinnade ja turgude väljanägemisele Marrakesh ja Samarkand mingi raskesti tabatava ja seletatava võlu poolest väga sarnased . Usu kaotanud usbekke ja süvausklikke marokolasi sidus ellusuhtumine ja eluviis , nad käitusid kõik ühtemoodi , samamoodi nagu mehed ja naised kõikjal islamimaailmas . Kui väga laias joones võtta , siis tundus , et ellusuhtumiseks oli fatalism , mis kõik Allahi hooleks jätab , ning eluviisiks käegalöömine , kui mitte öelda laiskus , mis on traditsioonide kestvuse mõjul edasi kandunud ka usu kaotanud põlvkondadesse . Naiste peitmisele vastukaaluks meeldib meestele üle kõige suhelda , nende väärtushierarhias on esikohal ametid , mis on seotud läbikäimisega , ja kõige parem kui kaubandusega . Ma elasin Moskvas kaks aastat kõrvuti usbeki kirjaniku Isfandjoriga , kellele meie kinokool oli neljandaks ( ! ) kõrgkooliks , ent kes oma tähtsaimaks ametiks pidas arbuusimüüja kohta Samarkandi turul . Ja selle koha olid talle ostnud sugulased raha eest , mis mitmekordselt ületas auto turu hinna . Islamimaailmas on alati rohkem müüjaid ja ostma meelitajaid kui tootjaid . Me käisime Türgis kahes rahvusliku vaiba kudumise keskuses ; mõlemas tegeles kudumisega <arv>-<arv> naist , kauba pähemäärimisega oli aga suurtes vaibasaalides ametis paarkümmend väga energilist meest , kes kohe mõnuga võtsid ette uue turistiderühma . Tuleb välja , et need <arv>-<arv> naist pidasid oma tüütu orjatööga palavuses ülal kogu seda suurt keskust , samal ajal kui mehed mõnulesid , juhtides külalisi õhkjahutusega saalides , pakkudes neile külmi karastusjooke ning püüdes vaipade eest petta välja väga kõrget hinda . Mulle jäi mulje , et mehed loevad enda teenistuseks raha , mis on saadud üle vaiba omahinna , mis arvatavasti oli väga madal . Millest see kõik tuleb ? Kliimast ja sellest mõjustatud arhitektuurist ? Ma olen selle üle pikalt mõelnud , aga ma ei ole enda jaoks rahuldavat vastust leidnud . Teinekord on siiski tunne , et eri religioonid ei olegi muud kui kliimavööndite vaimne eeter , nende olulisim tuum . Budism sisaldab elu ja mõttemaailma olemust mägedes , islam kõrbetes , kristlus parasvöötmes . Meie teekond kulges läbi kõrbete ja üle mägede . Xinjiang ehk Uiguurimaa oli ja on siiani kõige idapoolsem moslemitega asustatud ala , kus ma olen viibinud . Moslemiteks ei ole seal ainult uiguurid , vaid ka seal elavad kasahhid , huid , kirgiisid , tadžikid , usbekid ja tatarlased . Huid on islami ( sunniidi ) usku hiinlased , keda endises N. Liidus ( kus neid oli umbes <arv> <arv> ) nimetati tunganiteks ehk dungaanideks . Nende kohta öeldi , et nad on keele poolest hiinlastele väga lähedane rahvus , võimud ei soovinud ametlikus statistikas näidata , et ka N. Liidus elas hiinlasi , sest kardeti komplikatsioone riikidevahelistes suhetes . Ettevaatusest ristiti rahvus ümber ning olukord oligi lahendatud . Huid räägivad mandariini- ehk standardhiina keelele märksa lähedasemat murret kui lõunahiinlased . Hiina on muide ainuke impeerium terve ajaloo vältel maailmas , kus pole olnud kohustuslikku riigiusku , ainult konfutsianismist ja kommunismist on tahetud seda kujundada , kuid kehvade tulemustega . Hiinas on kogu aeg kummardatud ja austatud eri jumalaid , jääb igaühe enda veendumuste otsustada , kas see on riigi nõrkus või tugevus . Zeusi ja Jupiteri kultust levitavad antiiksed suurriigid , islami eest sõdiv Kalifaat , katoliiklust kuulutav Hispaania , protestantismi lipukirjaks võtnud Suurbritannia ning õigeusku ja kommunismi propageerinud Venemaa ( N. Liit ) olid küll suured ja võimsad , vahest Hiinast suuremad ja võimsamadki , ent tänaseks on need kadunud või on neist alles jäänud haledad riismed . Hotellitrepil ei näinud me valuutavahetajaid ja prostituutide pakkujaid , kuigi pimedus on nende tegutsemise meelisaeg , ja see annab ennekõike tunnistust nii tugevast distsipliinist Hiina linnades kui ka moslemite austusest naise vastu . <arv> . aasta oktoobris sõitsin ma autoga mööda Venemaad , Pihkvast Moskva , Nižni Novgorodi , Kaasani ja Iževski kaudu Jekaterinburgi . Kõikjal maanteede ääres lehvitasid teenistusvalmis noored , ilusad ja õnnetud prostituudid , keda oli tõepoolest mustmiljon , üksnes muhameedlik Tatarimaa oli neist puhas . " Siin loobitaks nad kividega surnuks , kui nad peaksid siia ilmuma , " ütles autojuht . Mis see siis on ? Kas tõeline kõlblus või inimõiguste piiramine ? Islamimaailmas ei ole tõesti prostitutsiooni , seda asendab koraaniga sätestatud mitmenaisepidamine ning eriti nn. ajutine abielu . Kujutage ette , et rändur jõuab pärast pikka teelolekut ühte külla või linna . Mees pöördub kohaliku mulla poole , räägib talle oma sisepiinadest ja soovidest . Mulla otsib mehele naise kohalike noorte leskede hulgast , sõlmib kõigi reeglite kohase ajutise abielu . See võib kesta viiest minutist kuni ühe päevani vähem kui üks aasta . NB ! Ajutine abikaasa otsitakse leskede ja ei kellegi muu hulgast , sest neidki vaevavad oma kannatused . Onanism on aga moslemitel veel suurem patt kui kristlastel . Muidugi maksab mees teenuse eest mullale , ent kui ajutisest abielust juhtub sündima laps , ei ole mehel materiaalseid kohustusi . Küll aga võib naine lapsele panna oma ajutise mehe nime . Islamimaailmas on kõik kontrolli all , koraan ei luba isetegutsemist . Mulle on Hiinas lõbunaist pakutud ainult Shanghai peaavenüül , pealegi sellist , kes pidi inglise keelt oskama ! See juhtus sügavas öös , kui juba olid kokkuhoiu nimel kustutatud säravad neoonreklaamid ja heledad tänavalaternad , allmaailm tundis end julgemana , pealegi olin ma üksinda , ilma abikaasata . Tänasin ja loobusin . Valuutat on pakutud vahetada ainult Chengdus , <arv>-miljonilises kosmoseuuringute linnas Tiibeti jalamil . Kaua aega mõlgutasin , miks ei ole rohkem riskijaid ? Mis sest , et see on keelatud ! Pealegi on Hiina mehed ja naised väga altid hasartmängudele , ikka ja jälle näeb kõikjal inimesi , kes mängivad kaarte või mõnd muud rahamängu . Neid on lennukis ja pargipinkidel , kõnniteeäärtel ja hotellide vestibüülides . Nüüd meilegi levinud Keno loto on pärit Hiinast , keisrid ekspluateerisid oma rahva õnnemängukirge ning sellest saadud tulude eest ehitasid Hiina müüri . Vastuse sain eelmisel aastal , kui üksteise järel devalveerusid või devalveeriti kõik Kaug-Ida valuutad ning oma kursi dollari suhtes säilitas ainult Hiina jüaan . Asi on selles , et ametlik kurss on enam-vähem õige , nõnda et tänaval vahetaja peab jahtima informeerimatuid inimesi . Ja jahtiski . Otse mošee ees taheti raha vahetada . Mošees lõppes just hilisõhtune teenistus , usklikud valgusid tänavale . Keelebarjääri ei murdnud muidu , kui ulatasin vahetajale pastaka ning tema kirjutas kursi oma peopesale . Ta pakkus kuus jüaani dollari eest ! Otsi lolli , šeik ! Vahetaja kergitas oma taksi seitsmele ning edasisest tõstmisest keeldus . Mujal Hiinas oli kursiks olnud <arv>,<arv> ! Järgmisel hommikul saingi hotelli vestibüülis vahetada Hiina keskpanga tariifi järgi . Vahel olen ma lugenud pealiskaudsetest reisimärkmetest , et koraan lubab moslemil petta teiseusulisi , see olevat nagu suur teene Allahi ees , mis inimese pärast surma kähku paradiisi viib . Ma pean tunnistama , et siis , kui ma olen avastanud , et keegi muhameedlasest kaupmees on mind kõvasti püganud , olen ka ise mõlgutanud samasuguseid rassistlikke mõtteid . Ärgu pandagu pahaks , aga kogu Türgi turismitööstuse vundamendiks on varastamine , huvireisijatelt ja puhkajatelt raha väljapetmine . Ometi nõuab koraan ausust ja lugupidamist kõikide , ka kristlaste ja budistide vastu , ainult ametlikult välja kuulutatud ghasavati ehk püha sõja ajal on olukord teistsugune . Nõnda eksivad moslemitest tüssajad eelkõige oma usu- ja eetikanormide vastu ning olgu Allah nende vastu armuline ! Mošee ümbruses oli kõvasti sagimist . Põhja-Euroopa kaamosehämaruse kujundatud indiviid varjab oma reaktsioone , normiks on saanud tundetus . Sissepoole elu muudab inimese skisoidseks ja neurootiliseks ; otsemeelne , kavatsuseta rõõmuhelk toob südame keelele . Hiinlased on eurooplastest palju avalamad ja tundeküllasemad . Meie kuulsime turulettidel põlevate reklaamküünalde vahelt ingliskeelsete hõigete kõrval ka hüüdeid horošo ! , horošo ! , selle peale mõnusat naeru . Nõnda tervitatakse tulijat Põhja-Hiinas . Vanemate inimeste puhul on see mälestus sellest ajast , mil Hiina koolides oli esimeseks võõrkeeleks vene keel . Praegu on esikohal raudselt inglise keel , inimeste innukus see keel selgeks õppida torkab kohe silma . Põhja-Hiinas on aga koole , kus esimeseks võõrkeeleks on endiselt vene keel ning see on üsna arukas poliitika . Vene kaupmehed ei vaevu ealeski hiina keelt omandama , nõnda peab neile vastu tulema . Hiinlase kasu on nii vaimne kui ka materiaalne – lisaks ärile saab tuludesse kanda ka keeleoskuse . Gaasilaternatega valgustatud laudadelt pakuti tulijaile šašlõkki , kebabi ja hamburgerit , võrreldes hiina turuga on moslemite turg alati kärarikkam ja elavam . Ka hiina kaupmehelt ostes võib hinnast maha tingida , aga mitte kunagi rohkem kui kolmandiku . Moslemi puhul aga võtke tema pakutud hinnast hakatuseks maha viis-kuus korda ning vaadake , mis näo ta teeb . Kui ta keeldub edasi kauplemast , siis jalutage eemale – pange tähele , ta jookseb teile järele , kutsub tagasi . Järgneb astmeline hinnatõus teie poolt ning samasugune hinnalangus tema poolt . Lõpptulemuse üle otsustamiseks vaadake müüja nägu – kui see on rõõmus , kui mees tänab teid kõvasti ja kiiresti kummardades , siis olete te petta saanud ; kui mees on tusane , siis olete oma kauba ostnud enam-vähem õige hinnaga . Esimene pilk Ürümchi ühele moslemiturule veenab : tegemist on väga liberaalse suhtumisega traditsioonidesse . Tihti on müüjaks naised , parandžaad ei kanna neist keegi . Meestel on peas siiski mustvalged tübeteikad , mõnel naisel punane , kireva kulla ja karra tikandiga . Pole kahtlust , et siin avaldub vahepealse ateismiperioodi mõju . Pealesunnitud ususalgamisel on oht vähimagi võimaluse puhul muutuda religioosseks fanatismiks , nõnda on see juhtumas ja juhtunud endise N. Liidu Kesk-Aasia nn. liiduvabariikides , kus diktaatoreist presidendid peavad kõik sõda islami fundamentalistidega , ainult et mõned teevad seda suurema , teised kasinama eduga . Hiinas paistab olevat olukord kontrolli all . Praegu tegutseb Xinjiangis kogunisti <arv> <arv> mošeed ning mingit kalduvust ägedaks sallimatuseks mulle küll silma ei torganud . Ju ei ole põhjust . Mošee all oli suur pood , otsekui turu jätk . Ka seal jätkus elevust ja lärmi . Prohvet Muhamed ei peksnud kaubitsejaid templist välja , nagu seda tegi Jeesus . Võib-olla sellest tulenebki araablaste eriline kiindumus turgudesse ? Või täpsemini : Allah arvestas araablaste kiindumusega ning dikteeris parajasti langetõvehoos Muhamedile pühakirja teksti , mis pidas silmas kõrberahva eripära ? Ei tea , ei tea . Tegime tiiru ümber mošee , milles juba kustutati tulesid . Mošee oli kokku ehitatud kõrge elumajaga . Niisugune asi on üsna tavaline katoliiklikus maailmas , ka Pariisi Jumalaema kiriku , koguni Seine'i-poolsesse külge on ehitatud elumaja . Roomas tuleb niisuguseid basiilikaid ja katedraale ette peaaegu igal sammul . Ent kindlasti ei leia te mitte ühtki protestantistlikku kirikut , mille sein puutuks kokku mõne ilmaliku hoonega . Minugi meelest vajab pühakoda avarust , et esiletõusmisega rõhutada usu autoriteeti . Presidendipaleegi peaks olema omaette . Me suhtuksime Tartu ülikooli hoopis väiksema austusega , kui selle peahoone oleks nurkapidi koos mingi muu ehitisega . Väärikus nõuab ruumi , ka lugupeetud inimesega hoitakse distantsi , keegi ei tiku talle nina alla . Siiski rajab raha endale igal pool teed . Otse Londoni südalinnas , Trafalgari väljakul võite te minna kuulsasse St. Martin-in-the-Fields'i anglikaani kirikusse , mille all keldris on kohvik ja müügisaal . Klerikaalidest kaupmeeste eneseõigustusi võib ainult oletada , kuid kindlasti on need olemas . Inimene on eneseõigustusi tootev masin . Ümber turu ootasid stardivalmis rikšad , nii velo- kui ka motorikšad , et inimesed ja nende ostetud kaup koju viia . Niisugust rikšat , kus kuli jookseb ees aiste vahel , olen mina näinud ainult muuseumis . Kõik rikšad on numbritega , inimesed on oma teenindustegevuse registreerinud . Ilma ametliku loata ära tegema tulegi , kohe jääd vahele . Rikšajuhid kardavad Hiina suurtes linnades eksida , nad sõidavad ainult oma linnaosa piires , kes tahab kaugemale minna , peab takso võtma . Taksosid on saadaval igal sammul ja nende kasutamine on kole odav . Tariif küll kõigub eri linnades , aga üldjuhul tuleb sõidu eest maksta juhul , kui autoks on Shanghais toodetud Volkswagen , <arv> jüaani ( <arv> krooni ) kilomeetri eest . Kui istute mõnda odavamasse masinasse , võetakse kilomeetri eest <arv>,<arv> või <arv>,<arv> jüaani . Hind on tuuleklaasil lugeda . Mina ei ole veel näinud , et Hiina taksojuht teeks sobi , sest vahelejäämine tähendaks talle litsentsist ning teenistusest eluaegset ilmajäämist . Tagasiantava raha leiab ta kiiresti ja täpselt , ka taksomeeter on alati korras , ta ei ole seda kruttinud kiiremale jooksule . Taksojuht ise istub eraldi kabiiniosas , väga tihti on ta endale pleksiklaasist kombineerinud kuidagiviisi vahesirmi , mille pilust tuleb raha ulatada . Olen mõelnud , et nii õhuke sein ei päästaks kedagi röövlite eest . Auto ise võib suurest sõitmisest olla logu . Kohe , kui peale istute , lööb näiduks <arv> jüaani , aga siis ei vaheldu rahanumbrid enne , kui selle raha eest sõidetud . Teinekord taksojuht peatub , et kolleegide käest teejuhatust küsida . Linnad on tohutu suured , teekonnad pikad ning tänu kiirele ehitamisele muutub ümbrus pidevalt . Nanjingis sain pika kauplemisega velorikšamehe nõusse ja viimaks soostus ta meid vedama küllaltki kaugele . Vaeseke eksis mitu korda , mina pidin talle linnakaardilt teed näitama ! Ma ei oska öeldagi , kuidas ta tagasi koju jõudis , vahest otsib siiamaani koduteed ? Kaup , mida hiina turgudel pakutakse , sõltub kellaajast , üks turg vahetab päeva jooksul mitu korda nägu ja tegu , vastavalt nõudmisele , mis igal kellaajal on erinev . Hommikul müüakse hommikukaupu , need on peamiselt hommikusöögiks vaja minevad puu- ja juurviljad , lõunaturul kaubeldakse juba rasvasema toiduga , õhtuturg on aga see õige laat , kus lettidele tuuakse peale toidukraami ka rõivad ja olmeesemed . Õhtuturg muutub kuidagi iseenesest ööturuks , mis tähendab eelkõige ohjeldamatut söömapidu petrooleumilampide või gaasitule valgel . Kana tapmine käis nõnda . Ostja valis endale puurist rabelevate ja kaagutavate lindude vahelt sobiva välja , müüja avas puuriluugi , kiskus kana välja , võttis kaelast kinni , lõikas kõigepealt maha pool nokka , siis terve pea ning pistis keha kuumavee potti . Seal ligunes see minutit-paar , siis tõmbas müüja kana välja ning kitkus paari hetkega sulgedest paljaks . Väga palju oli juuksureid , nagu Hiinas ikka . Oli neid , kelle varustuseks oli ainult taburet ning noad-käärid . Kunde istus taburetil , juuksur pügas teda hoolega . Jõukamad teenindasid inimesi rikšadelt , veel kõrgemale jõudnutel oli oma heledat valgust , peegleid ja uhkeid tööriistu täis salong , mille ukselt tuli pahvak meeldivat aroomi turu läppunud lehkadesse . Hiinlane armastab lasta endale soenguid ja maniküüri teha , üksikud naised on aga astunud sootuks söaka sammu ning end blondeerinud . Kas mustast juuksevärvist loobumise puhul on tegemist oma identiteedist lahtiütlemisega , sooviga olla ameeriklanna ? Kus on turg ja pühakoda , seal on platsis ka kerjused . Turul tuleb inimesel nii või teisiti rahakott lahti teha , aga enne seda on ta mošees meele hardaks palvetanud – see kõik annab lootust heldusele . Hiinas on almusepalujaid vähem kui mujal arengumaailmas , võib-olla kardetakse halba mõju riigi prestiižile . Rikkad maad niisugust häbi ei põe , seal jätkub sante nõnda et hoia ja keela . Kerjamise veelahkmeks on kliimavöötmed , mitte rahvuslik koguprodukt ühe elaniku kohta . Lõunapäike otsekui sigitaks armuandide mangujaid , põhjamaine jahedus sunnib inimesi tööga raha ja sooja saama . Mul on jäänud tunne , et invaliidide ja laste käeväristamisele vaadatakse Hiinas läbi sõrmede , nende puhul ei käi see au pihta . Ürümchi moslemiturul olid invaliidid . Jalutu ja kätetu mees roomas maas , ta ette oli pandud kaussi süüa , alustassil olid mündid , mis on Hiinas kole väikese väärtusega . Võib-olla oli ta paberraha juba ära võtnud ? Aga kuidas ta sai seda teha ? Või oli temalgi inimene , kes ta turule tõi ja kellega ta ka teenistuse ära jagas ? Üks naine näitas põlenud kätt . Teiste santide ihuvead olid õnneks pisemad , aga nad demonstreerisid neid pealetükkivamalt . Jube ! Moslemimaailmas on kerjamisega lood pisut isemoodi kui mujal . Koraan reglementeerib inimese elu tunduvalt täpsemini kui teised pühakirjad , koraan kirjutab ette ka üsna tühiste eluseikade puhul , kuidas usklikul tuleb talitada ning kuidas ta peab teatud asjadesse suhtuma . Enamiku inimeste elu teeb see lihtsamaks ja mugavamaks , sest nõnda pole vaja ise mõelda ja otsuseid langetada . Loomingulistel natuuridel ja muidu mässumeele kandjatel on muidugi raskem , aga neid stabiilne ja traditsionaalne ühiskond ei vajagi – mis nad hakkavad oma uute ideedega segadust tekitama ? Nad heidetakse üle parda . Koraanis on ka kirjas , millise protsendi peab inimene , kui ta on täitnud kõik kohustused religiooni , ühiskonna ja perekonna ees , oma sissetulekute ülejäägist loovutama kerjustele . Tegemist ei ole ainult südametunnistusele koputamisega , vaid ka seadustatud sotsiaalabiga , jõukamate inimeste maksustamisega õnnetute päästmise nimel , kusjuures maks ei ole varjatud , ei käi ka läbi riigikassa , see liigub maksumaksjalt ilma kahtlaste vahendajate tegevuseta otse hädasolijale . Aga kerjuse ja almuseandja suhte pöörab koraani käitumisjuhend pea peale . Kristlikus ja budistlikus kultuuris palub kerjus inimeselt tollele inimesele kuuluvat raha . Islamikultuuris nõuab kerjus inimeselt temale , kerjusele , kuuluvat raha , mis aga veel on tolle inimese taskus . Meie dollarid olid aga jüaanideks vahetamata ja dollareid kerjustele anda me ei raatsinud . Hakkasime tagasi hotelli jalutama . Valgusreklaam oli kakskeelne , mõnikord koguni kolmkeelne – kõige peal olid hiina hieroglüüfid , seejärel tuli uiguuri keel oma araabia tähestikuga , harva lisandus veel ladinatäheline inglise keel . Reklaamiti kõike seda , mis meilgi – pepsikoolat , mis tundus Hiinas olevat oma igipõlisest konkurendist kokakoolast menukam , Kodaki ja Fuji filme , McDonald'si hamburgereid . Maailm on globaliseerunud . Telekad Hiinagi hotellitubades näitavad sama mis Euroopas – vormelautode kihutamist ja missivõistlusi , lennukatastroofe ja valimisi , Disney multikaid ja riigipöördeid . Ja mis kõige huvitavam – hiinlane reageerib sellele kõigele samamoodi nagu eestlane . Võtab omaks ja nõuab kohe juurde . Ja mõned koguni nõuavad , et Hiina peaks poliitikasündmustesse suhtuma samamoodi , nagu seda teeb USA , kuna nii olevat õige . Aga siis oleks ju maailm absoluutselt ühetaoline . Tahaks loota , et õigus ei ole neil pessimistidel , kes häirekella lüües ennustavad , et varsti kaovad eripärad piirkondade ja rahvuste vahel sootuks . Kihnu–Setu reservaadid jäägu alles , neid elatagu suured rahvusvahelised kompaniid . Gazprom Siberis juba peab ülal handi-mansi kultuuri , korraldab laulu-tantsupidusid ning porode võiduajamisi . Paljud irvitavad selle üle ning näevad selle taga looduse reostamise ja kasuahnuse varjamist . Aga kahjuks on just niisugune meie tulevik . Kunagi tulevad riikide asemele hiidkorporatsioonid , kes võtavad enda kanda ka riigi funktsioonid . Võib-olla on see halvem kui praegu , ent siis vähemalt ei kammitse meid riigiegoism , siis pole riigipiiride kultust . Ärkasime päikesevalgust täis hotellitoas , sest olime õhtul unustanud kardina akna ette tõmmata . Hele valgus ei paistnud otse tuppa , vaid peegeldus naaberpilvelõhkujate klaasfassaadidelt . Vaatasin alla , tundsin end mäetipul . Liftide ees märkasime korrusetöötajate hommikust rivistust . Kõigil naistel olid seljas kenad rohelised kitlid , üksteise järel astusid nad rivist sammu ette , kuulasid tähelepanelikult ülemuselt saadavaid korraldusi ning raporteerisid oma tähelepanekutest . Tegime veel enne hommikusööki tiiru linnas . Hiina linnad ärkavad väga vara , juba kella kuue-seitsme ajal on kõik pargid ja kaldapealsed täis tuhandeid võimlejad ja tantsijaid . Mõlemat asja tehakse nii Euroopa-Ameerika moodi kui ka oma traditsioonidest lähtuvalt . Nõnda võite te näha , kuidas kõrvuti harrastatakse rock'n'roll'i ja mingit klassikalist mõõgatantsu , aeroobikat ja karateed . Ürümchi aga tukkus . Veel kell pool üheksa olid poed kinni , isegi turg alles virgus ; esimesed müüjad hakkasid lettide all silmaluuke lahti saama , ainult paar üksikut vedasid kaupade pealt juba öiseid katteid ära . Hiinas on väga tavaline , et elu- ja töökoht on üks ja seesama , paljudel inimestel ei olegi meie mõistes vaba aega – nagu meie omaaegses taluski . Inimesed teevad oma tööd kogu aeg , mil on püstijalu , peavad poodi , töökoda või söögikohta samas , kus elavad . Aga mis on sellise hilise tõusmise põhjuseks Ürümchis ? Kas see , et päikesekell näitas alles pool viis ? Või moslemite üle maailma levinud tava minna magama hilja ning ärgata samuti hilja ? Mošee-alune suur kaupluski oli kinni , trellid olid akende ja uste ette tõstetud . Pühakotta vaevalt et keegi vargile läheb , aga kui seal on äri ? Mošee endagi ukse ees teisel korrusel oli kobakas taba obadusi kinni hoidmas , varahommikune teenistus oli pidamata . Huvitav , kas mullad ajavad oma asju ülehiinalise Pekingi aja järgi või vaatavad päikest ning otsustavad selle järgi , millal usklikke palvusele kutsuda ? Tundus , et nad käivad päikese järgi . Turuplats oli üsna kasimatu , sama võis öelda ka läheduses asuvate tänavate kohta . Minu tähelepanekute järgi moslemid nagu ei tunnegi mingit vahepealset staadiumi , neil on nõnda , et kõik kas särab puhtusest või upuvad nad rokka ja mustusesse . Turust paar kvartalit eemal aga käis vilgas tegevus – buldooser lükkas ümber vanu maju , et teha ruumi pilvelõhkujatele . Niisugust asja võib näha Hiinas igal sammul . Inimesed vedasid mööda maad lohistades lammutusprahist lauajuppe , voodiotsi , ahjukive , pliidiraudu ja kõike muud , mida võiks kunagi vaja minna . Üks pere ööbis tänaval , seda juhtub Hiinas ikka . Aga seekord tundus tegemist olevat veidi erakorralisema olukorraga , paistis , et nende inimeste ümbert on öösel maja maha kistud . Poeg magas kõnniteel madratsil , ema ja isa kitsas voodis . Nende varandust laialitassijad ei puutunud , sest omanikud olid kohal , olgugi et sügavas unes . Magajate kõrval seisis velorikša , ilmselt isa tööriist , ehkki Hiinas võib näha ka naisi sõtkumas rikšapedaale . Veel oli kaks jalgratast , riidepamp , potid ja pannid ning üsna igapäevane kontorilaud suure kausskaaluga , arvatavasti tegeles ema puu- ja juurviljade müümisega . Olime oma giididelt juba kuulnud , kuidas on Hiinas lood uute korterite saamisega . Muide , Hiina giidid võtavad külalislahkelt endale Lääne varjunimed , mis kuidagi kõlaliselt sarnanevad nende hiina nimedega . Meil olid Mary , Jeanne , John ja Max . Nad teevad seda selleks , et läänlased oma keelt sõlme ei peaks väänama , ja ka selleks , et mitte kuulda oma nimesid , hääldatuna jubedal kujul . Korterid ei maksa ainult ühte hinda , nagu olid meil Nõukogude ajal lood nn. kooperatiividega . Ehitajakski pole ainult riik , leidub erafinantseerijaid , nende tegevust soodustatakse . Igal pool Hiinas püstitavad Hongkongi investeerijad klaaspilvelõhkujaid väga kallite apartementidega . Ehitavad ka linna- ja provintsivalitsused . Eluruumide hinnad sõltuvad asukohast , samuti põrandapinnast , enamik kortereist on kahetoalised , pluss köök , vannituba , esik ja tualett . Peres on tavaliselt kolm inimest , nõnda et peaks jätkuma . Kui kellegi eluase lammutatakse , siis saab pere uuest korterist tasuta nõnda palju ruutmeetreid , kui palju tal oli enne , seda muidugi juhul , kui tal vana eluaseme kohta on paberid , kui ta elas seal sissekirjutatult . Hiina <arv> miljardist ja <arv> miljonist inimesest elab ligi <arv> protsenti maal , Hiinas seisab linnastumine veel ees . Juba praegu on Hiina linnad tohutu suured , mis aga juhtuks veel siis , kui urbanisatsioon läheks täie hooga valla ? Usun , et Shanghaist saaks mõne kuuga <arv>-miljoniline megalopolis , Pekingiga juhtuks sama . Kõik tänavad ja pargid oleksid kodutuid ja kerjuseid täis . Juba praegu on Hiina Vaikse ookeani rannik kõige tihedamalt asustatud ala maailmas , sinna ei mahu enam kedagi juurde , ilma et see piirkonna elutaset alla ei kisuks . Sissekirjutused peavad vältima linnade kontrollimatut ja plahvatuslikku kasvu . Ometi leidub Hiina linnades üsna palju nn. illegaale . Võib arvata , et kõnniteel ööbinud pere kuulus nende hulka . Nende vastu ollakse karm , nemad uut korterit ei saa ning ega neil muud midagi üle jäägi kui külla tagasi minna . Peale hommikusööki sõitsime Ürümchis ringi . Nägime Kasahstani Vabariigi peakonsulaati , sealt võib osta <arv> dollari eest Kasahstani transiitviisa . Ürümchi on maailmas ookeanidest kõige kaugemale jääv linn . Linna keskväljakule jookseb kokku enamik peatänavaid . Sel väljakul valitseb tõesti rahvaste paabel – ma ei saanudki aru , keda oli rohkem , kas venelasi , pakistanlasi , kasahhe või usbekke , igatahes on kõik inimesed seal oma pakilisi asju ajamas . Kes tahab kingi viksida , kes midagi müüa , kes kutsub oma restorani sööma , kes tahab niisama juttu puhuda . Ka muiduvahtimine on tõsine töö , mis ei tohi jääda tegemata . Ja sihukesi seanahavedajaid on erinevalt Ida-Hiinast kõik kohad täis . Just paljude inimeste jõudeolek , näiline rahu , lausa ükskõiksus endast väljapoole jääva maailma vastu torkabki silma , see on suur erinevus rannikulinnade virga elurütmi kõrval . Moslemi mehed laisklevad Londoniski , miks nad peaksid Ürümchis teistmoodi elama , kui naised kodudes teevad hoolega tööd ? Ürümchi on peamiselt tööstuskeskus , mille kiire arengu põhjustas paarkümmend aastat tagasi Junggaria ( Džungaaria ) basseini kivisüsi . Praegu on linnas palju naftautmis- ning musta ja värvilise metallurgia tehaseid , kus töötavad mehed , ning ketrus- ja kudumisvabrikuid , kus on ametis naised . Kui Ürümchi jäi selja taha , haaras mind tunne , et ma olen seda linna varem näinud . Võimatu ! Ma viibisin seal ju esimest korda . Pikapeale tuli selgus . Ürümchi sarnaneb väljanägemise poolest Taškendiga , ning seda mitte ainult ääre- ja vanalinnas ( mis on loomulik ) , vaid ka tsentrumis . Erinevuseks on siiski see , et Ürümchis on kõrgemad hooned ning väiksemad väljakud . Ka on Ürümchi elustandard kindlasti kõrgem , kui oli N. Liidu Kesk-Aasia linnades kümmekond aastat tagasi . Ma ei tea , kui hästi või halvasti elasid inimesed toona Xinjiangis , ent teisel pool Tian Shani on olukord selle ajaga kohe kindlasti palju viletsamaks muutunud . Tarimi kõrb algas kohe linnapiiri tagant . Tarimi kõrb on Taklimakani kõrbe põhjapoolne osa , neid lahutab Tarimi jõgi , mis on suurema osa aastast kuiv . Kihutasime oma Toyota mikrobussiga mööda Korgase ( Kasahstani piir ) – Ürümchi – Xi'ani ( kunagine Siiditee alguspunkt ) – Shanghai kiirteed , Shanghaisse oli maad <arv> kilomeetrit . Autos oli neli inimest . Hakkaja autojuht , giid Jeanne ning Külli ja mina . Liikusime piki ajaloolise Siiditee põhjaharu , ent ida suunas , seega sõitsime vastu kunagisele siidikaravanide kulgemisele . Pikka aega saatsid meid Tian Shani lumised tipud , kuniks nad kadusid silmapiiri taha . Meie autos oli puhur , lasksime endale näkku jahedat tuult . Aga kui me siin-seal peatusime ja autost väljusime , et niisama puhata ja kõrbe imetleda , siis oli küll tunne , nagu astuksid kuivsauna leiliruumi . Paari kilomeetri pärast nägime sadu tuulegeneraatoreid , mis kõik olid paigutatud korralikult ridadesse . Enamiku tiivikud pöörlesid , ainult mõni üksik oli rikkis , mõned tiivikulabad vedelesid liivas , tühi post püsti . Kõrb on sobiv koht tuulepüüdmiseks , palju sobivam kui meri , kus ei ole kuhugi poste püsti panna . Ürümchi tuuleelektrijaam on Aasia suurim ja võimsaim . Hiinas nagu ei sobigi pisemat ehitada . Seejärel nägime nafta puurtorne ja naftapumpasid , pikkades korstnates lõõmasid gaasiülejääkide tulelondid , nagu nad lõõmavad kõikjal , kus maaõli ammutatakse . Erilise elamuse pakub nende vaatlemine ööpimeduses ja päise päeva ajal vastu päikest . Siis tundub , et nad on päikesest heledamad . Meie teekond oli kokkuvõttes <arv> kilomeetrit pikk ning naftavälju kõrbes silmasime õige tihti . Sügaval kõrbes muutusid teeviidad juba ainult araabiatähelisteks , mis sobisid ilusti kokku araabia numbritega . Viimastest saime me ilusti aru , esimestest kahjuks mitte . Hiina on oma moderniseerimist alustanud infrastruktuuri ja eelkõige just maanteede hoogsa rajamisega . Hiinas on praegu <arv> miljon <arv> tuhat kilomeetrit kiirteid , neile lisandub aastas umbes <arv> tuhat kilomeetrit . Igal pool on tee-ehitusele järgnenud kiire majanduslik tõus , ma tean ainult ühte näidet maailmas , kus teed on juba paarkümmend aastat tipp-topp tasemel korras , ent majandus lonkab endiselt kahte jalga . See on Leedu . Hiina majandus kasvab juba kümmekond aastat , Leedu-sündroomi pole seal märgata . Ja tõepoolest võib Hiinas kõikjal näha tee-ehitajaid . Ühe või kahe buldooseri ümber on ametis kümneid oranžides turvavestides labidamehi ja kivikangutajaid , kiivrid peas ja oranžid , päikesevalguses ja autode öötuledes luminestseeruvad turvavestid seljas . Mina olen niisugune literaat , kes teeb kogu aeg märkmeid , muidu haihtuvad head mõtted olematusse . Minu jaoks on maantee sel juhul kõrgekvaliteediline , kui ma saan sõidu ajal kirjutada . Kui aga auto rapub mis hirmus , tekivad märkmikusse ainult varesejalad , millest ma ise ka hiljem aru ei saa . Hiina märkmed on tehtud korralike tähtedega , välja arvatud need , mis ma olen kirjutanud kloostritesse ja kõrbesse mattunud linnadesse sissesõidul või ehitatavatel teelõikudel . Neil lühikestel juppidel on teepinna künklikkus kandunud ka taskuraamatusse . Küll aga tundub , et asja uudsuse tõttu pole inimesed Hiinas veel harjunud režiimiga , mida nõuab kõrgekvaliteediline kiirtee ja mis on isegi rahvusvaheliselt sätestatud . Teatavasti ei tohi neil magistraalidel seespool piirdetara viibida inimesi , ka autode peatamine on keelatud . Hiinas nägin kõrbeteedel alatasa luua- ja kühvlimehi , kes puhastasid asfalti liivavaaludest ja oaaside vahel paplilehtedest . Ka hääletajaid oli ohtrasti , mitte küll nõnda palju nagu Tartu–Tallinna maanteel . Ikka pakuti maanteede ääres müüa meloneid ja arbuuse . Paar korda silmasin üle piirdeaia ronijat , kes tahtis lühendada oma teed elupaigast põlluni . Tunneli kaudu maantee alt minek oleks tähendanud paarisajameetrist ringi . Hiinas remonditakse teid väga sageli , eriti kõrbes . Tulvaveed vihmade aegu mägede sulavatest lumemütsidest on küll harvad , aga seda ägedamad . Meie pidime tegema koguni neli päris pikka ümbersõitu . Nägime , kuidas magistraaltee muldkeha oli justkui pühitud kõrbesse , mägioja oli murdnud endale läbi maantee uue sängi . Poisikestel oli seal lõbu , nad kargasid ja suplesid liivavärvi kollases vees , mida nad polnud ammu teinud . Üleujutuse kõrval , vaevalt mõne vaksa jagu veest eemal , auras maapind kuivusest . Iga paarikümne kilomeetri järel tuli värava all peatuda ning teemaksu tasuda . Saksamaal tehakse seda riigipiiril riiki sisse sõites , nõnda et bussireisijale jääb lõivunõue koguni märkamata . Hiinas on aga sama süsteem mis Prantsusmaal , ja põhjuski on täpselt sama – teed kuuluvad erinevatele omanikele , küll riigile , küll munitsipaalvõimule , küll firmadele ja kompaniidele . Parem on kohe teel sisse kasseerida kui hiljem oodata , mil ühiskassasse kogunenud summa laiali jaotatakse . Teemaksuvõtjad on aga professionaalid , nad annavad enne sõrmede vahelt kviitungi , alles seejärel võtavad raha – nõnda ei tule kätt kaks korda edasi-tagasi tõsta . Aeg-ajalt helises juhi mobiiltelefon . Ka keset kõrbe saab traadita kõnesid pidada . Pärast jutuajamist rüüpas autojuht kosutuseks ženšennijuure leotist . Seda teevad Hiinas paljud , see on tõepoolest rahvuslik doping . Ka Hiinat populariseerivatel suurtel fotodel võib näha hiinlasi , kelle käes on lihtsalt lahtikorgitav pudel elujuureveega . Ürümchi–Shanghai kiirtee kõrbes tõi mulle meelde Ida-Hiina magistraalid , kus tunnetasin tolle piirkonna tõelist rikkust – silma hakkasid aina pisikesed hooldatud riisipõllud , nende vahel iga paarisaja meetri järel kolmekorruselised , valgetest telliskividest suurte rõdudega villad , milliseid meil liigitatakse luksuselamute hulka ning kus meil elavad ainult pankurid . Põlluplatse katab Ida-Hiinas kederluudeni ulatuv vesi , nõnda et nii traktoril kui ka härjal on mulistamist . Lisaks kolmele-neljale riisilõikusele aastas , saadakse ka kalu , keda kasvatatakse peenarde vahel . Koodist ja kõplast paremaid tööriistu pole veel leiutatud , olgugi et need on mitu tuhat aastat vanad . Mõni asi jõuab absoluutse täiuseni ning jääb seejärel kauaks püsima oma stabiilsel kujul . Taevas lendab madalalt helikopter , aga üleujutatud põllul rassivad töömurdjad , muistsed riistad käes . Riisipõllulapid on erinevas küpsemise eas , võib näha , kuidas naabrimehed teevad erinevaid töid . Päris kalatiike oli nii suuri kui ka väikesi , tihti olid suured kõrvuti , moodustasid terveid basseine , mida pidi tiigikalurid sõitsid piroogidega . Laia äärega õlgkaabud kalurite peas ei olnud purjed , neid pidi käega kinni hoidma , et tuul neid minema ei lennutaks . Yangtse jõe delta mail nägin paaris kohas <arv>-<arv>-korruselisi majamürakaid , mis pidid vist välja vahetama <arv>-<arv>-korruselised pereelamud , et viljakat pinnast läheks vähem kaotsi . Kas pole ohtu , et linnamajades võõrdub rahvas maaharimisest , ihkab päris linnadesse , kus on niigi inimesi ülearu ? Põllumees peab oma eluruumist väljudes jala ikkagi maapinnale panema , see teeb ta vaimult tugevaks . Paljud farmerid ei tegele Hiinas enam klassikalise põllundusega , nemad on leidnud tulutoovama töö . Ühes kohas , kuhu me sisse põikasime , kasvatati väikesi ilupuid , mille ostjaks on peamiselt jaapanlased ja taivanlased , väga palju oli lillefarme , mis töötasid samuti ekspordi tarvis . Peremees elas meie mõistes luksusvillas , lisaks isiklikule maale rentis ta suuri pindu teisel pool kiirteed . Esitasin küsimuse , kuidas suhtuvad naabrid tema kiiresse rikastumisse ? Tõlk jättis selle edasi ütlemata lootuses , et küllap ma unustan . Kordasin küsimust . Vastus tuli ehthiinalikult diplomaatiline : naabritel on hea meel , sest nad loodavad peatselt jõuda samale tasemele . Alates sellest hetkest , mil Hiina suur reformaator Deng Xiaoping võimule tulles ütles oma kuulsa ühesõnalise õpetuse " Rikastuge ! " , toimub Hiina ühiskonnas sotsiaalne kihistumisprotsess ning seda nii linnades kui ka maal , nii rannikul kui ka kõrbes . Mis saab traditsioonilisest kollektivistlikust elulaadist , seda ei oska ma ennustada . Ma arvan , et see ei muutu päriselt angloameerikalikuks egoismikultuseks ning üksiku inimese eneseteostusihaks . Mõttes kõrvutan ma tuleviku-Hiinat tänapäeva Jaapaniga , mille kohta ma olen lugenud kirjeldusi , millest järeldan , et moodne tehniline kultuur ning kollektivistlik hoiak on ühildatavad . Aga elame , näeme . Meie automatka esimese peatuskohani , Turpani linnani , jäi veel mitu tundi kihutamist . Xinjiang on imepärane . Siin asub maailma kõrguselt teine mägi Qogir ( venepäraselt Tšogori ) , mille tipp küünib <arv> meetri kõrgusele , samuti on siin maailma sügavuselt teine maismaaorg Aydingkoli järve ääres Turpani linna lähedal . See on täpselt <arv> meetrit allpool merepinda , sellest sügavam on ainult Surnumere kallas Iisraelis , mis on <arv> meetrit allpool merepinda . Sõitsime sellest orust läbi tukkudes , magasime järelikult tähtsa koha maha . Autojuhi kinnitusel ei erine see väljanägemise poolest kuidagi Tarimi kõrbe teistest osadest . Mäestikud võtavad enda alla <arv> protsenti Xinjiangi territooriumist , kõrgemad neist on Tian Shan , Kunlun , Karakorum , ülejäänud osa katab kõrb . Kõik mägede tipud on lumised , mis tähendab seda , et Xinjiangis on palju jõgesid , mis omakorda tähendab seda , et kõrbetes on palju oaase , oaasides on aga linnad ja külad . Tormakad mägijõed muudavad aastasadade vältel teinekord oma sänge , ja seetõttu mattub veepuudusel mõni oaas koos oma elupaikadega kõrbesse . Rahvas kolib mujale , elu tärkab teisal . Kõrbepinnase alla aga jääb informatsioon , mille jälile asuvad teadlased . Arheoloogia on Hiinas väga populaarne teadusharu , ei möödu päevagi , ilma et sellest ei kirjutaks ajalehed . Ka meile arusaadav ingliskeelne China Daily tegi seda üsna tihti , ikka võis Hiinas televiisorist vaadata , kuidas arheoloogid kaevavad palavas kõrbes . Inimene otsib argumente oma olemasoluks minevikust . Ja Hiinas jätkub , mida otsida – viie tuhande aasta jooksul on maa alla jäänud hämmastavaid asju , mille leiud saavad maailmauudisteks , jõuavad sõnumitena telekanalitesse ja ajalehtede esikülgedele . Kõik maailma suuremad muuseumid Pariisis , Londonis , New Yorgis , Moskvas ja Peterburis on täis taieseid , mis on leitud Hiinast maa alt või koobastest . Ja neid aardeid on maa seest väljakaevamiseks tänagi , oletatavasti tunduvalt rohkem kui mujal maailmas kokku . Uhkus pika ja kuulsusrikka mineviku üle on haritud hiinlase sisetunde peamiseks jooneks . Teiseks on uhkus oma riigi kiire arengu üle , see sisaldab lootuse jõukaks saada . Kes siis seda ei soovi ? Nende kahe tunde vahel ei ole mingit vastuolu , need sobivad kenasti kokku , sest hiinlane usub , et kauges minevikus olid nad jõukad . Nõnda peab areng mineviku ja tuleviku kokku viima . Suur Siiditee muutis Xinjiangi rahvusterohkeks juba kauges minevikus , tänapäeval elab provintsis <arv> rahvuse esindajaid . Aga olgem täpsed , sest statistika nõuab täpsust ! <arv>. aasta rahvaloenduse andmeil elas seal kokku <arv> <arv> <arv> inimest , neist uiguure <arv> <arv> <arv> ( <arv>,<arv> % ) . Järgnesid hanid ( nõnda nimetavad hiinlased end ise , eesti keeles on mõnikord kasutatud ka nimetust suurhiinlased ) , keda oli <arv> <arv> <arv> ( <arv>,<arv> % ) , seejärel kasahhid <arv> <arv> <arv> ( <arv>,<arv> % ) ja huid ( moslemiusku hiinlased , keda traditsioonide kohaselt käsitletakse eri rahvusena ) <arv> <arv> ( <arv>,<arv> % ) , siis kirgiisid <arv> <arv> ( <arv>,<arv> % ) , mongolid <arv> <arv> ( <arv>,<arv> % ) , tadžikid <arv> <arv> ( <arv>,<arv> % ) , sibotjanid <arv> <arv> ( <arv>,<arv> % ) , mandžud <arv> <arv> ( <arv>,<arv> % ) , usbekid <arv> <arv> ( <arv>,<arv> % ) , venelased <arv> <arv> ( <arv>,<arv> % ) , daurid <arv> <arv> ( <arv>,<arv> % ) ja tatarlased <arv> <arv> ( <arv>,<arv> % ) . Need <arv> rahvust on peamised , neile lisandub veel <arv> rahvust , näiteks salad ( salaarid ) , tiibetlased , miaod , yi'd ( ijaanid ) , korealased , buid ( bijuudid ) ja teised , keda on kokku <arv> <arv> inimest . Illustreerigu need põnevad arvud ka tõika , et Hiina on paljurahvuseline riik , kus elab kokku <arv> eri rahvust . Teatavasti on Hiinas kehtestatud üsna vali ühelapsepoliitika . Välismaised inimõigusteorganisatsioonid on selle teema kohta avaldanud eri suhtumist alates mõistmisest kuni kaasatundmise ja hukkamõistuni , on koguni rusikat viibutatud ja hüütud : mitte kellelgi pole õigust otsustada naise ja perekonna eest , mitut last nad tahavad , mitte kellelgi pole õigust lämmatada emainstinkti ! Ometi hirmutatakse meid pidevalt ülerahvastatusega , mis peatselt meie planeedile üleüldise nälja toob . Miks siis hurjutada neid , kes on probleemil sarvist kinni haaranud ja liiguvad radikaalse lahenduse poole ? Veel kümmekond aastat tagasi oli hiinlasi üks neljandik kogu maailma elanikkonnast , tänaseks on neid ainult üks viiendik , aga ikkagi üle <arv> miljardi ja <arv> miljoni , ning see arv kasvab hoolimata ühelapsepoliitikast . Asi on veelgi hullem , kuna <arv> protsenti sellest hulgast elab Ida-Hiina viljakates orgudes ja deltamaadel , küll hiidlinnades , mis on külg küljes kinni , küll väheldastel riisipõldudel . Mõned läänemaised rahvastiku-uurijad kõnelevad isegi <arv> miljardist ja <arv> miljonist . Niisuguse arvu prognoosijad oletavad , et perekonnad varjavad oma teisi ja kolmandaid lapsi , ka ei julgevat provintsiametnikud teatada Pekingisse tõeseid arve , vaid raporteerivad edust ühelapsepoliitika ellurakendamisel , ja nõnda ongi <arv> miljonit läinud kaduma . Hiina oma statistikaraamatuist võib näha rahvastikupüramiide , kust ilmneb rahva vananemisprotsess , mille ühelapsepoliitika praktikas paratamatult kaasa toob . <arv>. aastal oli vanureid <arv> protsenti , <arv>. aastal moodustavad nad rahvastikust <arv> protsenti . Tulevikus peaks püramiidi ülemine ots olema laiem alumisest , seega on pensionäre rohkem kui lapsi , neid on nõnda ohtralt , et riigil on raskusi nende ülalpidamisega . Ja Hiina liidritele ei ole see uudiseks . Eriliseks probleemiks on üksikud vanurid , ja neid tekib üha rohkem , ehkki hiina perekond on traditsiooniliselt väga kokkuhoidev . Omapead jäänud vanuritele tegevuse ja seltskonna pakkumiseks on peaaegu igas linnaosas moodustatud tugikeskused , kus võib terve päeva televiisorit vaadata , võimelda , kududa ja tikkida ning lauamänge mängida , ja seda päris tasuta , seega riigi kulul . Milles on siis asi ? Riigil on esialgu odavam vanureid hooldada kui lastele korralikku tasuta haridust anda . Paarkümmend aastat tagasi , kui Hiina vabanes " suure hüppe " ja teistest majandusteadusvälistest illusioonidest , oli Hiinal valida kahe halva vahel – kas viletsus või vananemine ? Pragmaatilisus oli saanud Deng Xiaopingi juhitud Hiina lipukirjaks ning otsustati viimase kasuks . Vananemine saab olla ajutine , kuid viletsus on igavene , viletsusest ennast välja ei rebi . Ühelapsepoliitika on kavandatudki ajutise abinõuna riigi jõukuse ja normaalse iibeprotsessi saavutamiseni . Ühelapsepoliitika küsimuses valitseb Hiinas konsensus – sellega on nõus ka need ringkonnad , kellel muidu on üsna palju praegustele suundumustele ette heita . Miks ? Hiinas on ikka veel üsna tavaline , et linnas elab ühiskorteri ühes toas ühe pere mitu põlvkonda , kes jagavad mitme teise perega kööki , esikut , vannituba ja tualetti . Need inimesed tulevad õhtuti majade ette värsket õhku hingama , doominot või kaarte mängima . Tuba on magamiseks , õu elamiseks . Nende inimeste unistuseks on osta endale kahetoaline omaette korter korterpilvelõhkujas . Siiski on õhtuti meie hruštšovkadele sarnaste majade ette pinkidele kogunevatest inimestest märksa õnnetumaid . Kõndige Hiina linnade ühekorruseliste majade rajoonides , milliseid on veel ohtralt alles , sageli koguni pilvelõhkujate ümber . Oma julgeoleku pärast ei maksa karta , mingit ohtu ei teki . Hiina on absoluutselt turvaline maa , inimesed tervitavad võõrast rõõmsalt , hõikavad hallo , hallo ! , tihti on see ainuke võõrkeelne sõna , mida nad teavad . Neis kvartalites näete , kuidas hurtsik püsib hurtsikus kinni , meetrilaiused kõverad tänavad haisevad , nurga taga on tunda hiiglaslikku tsemendist ühiskäimlat . Lahtise solgiaugu ümber sumisevad sitikad ning mängivad poolalasti lapsed . Enamik uksi on lahti , nõnda et naabrite elu on peo peal , toimib tugev sotsiaalne kontroll . Mõnigi inimene ei lähe terve oma elu jooksul kunagi kaugemale kui paarisaja meetri kaugusele oma sellisest eluasemest , tal ei ole selleks lihtsalt tarvidust . Ja seal jalutades mõtlesin , kuidas mind oli üllatanud asjaolu , et Helsingi–Pekingi lennuk on täis hiinlasi ; mina olin mõelnud , et see liin on käima pandud Soome turistide tarvis , keda on terve maailm täis . Ei , soomlasi oli ilmatu kolakas MD-<arv>-s , mis võtab peale <arv> reisijat , pisike vähemus , enamus sõitjaid olid hiinlased . Niisugune on elu – ühed inimesed pendeldavad Euraasia mandri äärte vahel , teised ei saa vaestekvartalist mitte kunagi välja . Aga mida nende õnnetute paigalpüsijate jaoks teha ? Ja äkki ma mõistsin – ega ikka muud teed jõukuse toomiseks riiki ei olegi , kui ainult kohustuslik ühelapsepoliitika rakendamine . Juba <arv>. aastal saadi Hiinas selgeks , et seal on inimesi rohkem , kui maa jõuaks korralikult toita , ja lapsi rohkem , kui nende jaoks koole . Toonane liider Mao Zedong siiski toonitas , et Hiina jõud tuleb tema rahvast ning jätkas suurte perede kasvu ergutamist . Esimees Mao mõtles armee peale – kellel on kõige rohkem noormehi , sellel on kõige suurem armee , kellel on kõige suurem armee , see on kõige tugevam . <arv>. aastate algul kurss muutus ; Hiina hakkas moderniseerima oma armeed kuni rahvuslike tuumajõudude loomiseni ning viima ellu uut rahvastikupoliitikat , mis Hiina tava järgi väljendus lihtsas ja löövas loosungis : " Üks laps on parim , kaks viimane piir ! " Naistel keelati abielluda enne <arv>- ja meestel enne <arv>-aastaseks saamist , sünnituste vahel nõuti pikka vaheaega . <arv>. aastal kuulutati välja ülirange ühelapsepoliitika . Pere ainus laps saab tasuta hariduse ning talle tehakse soodustusi korteri muretsemisel , kõik see tuleks aga tagantjärele kinni maksta teise lapse sünni puhul . Juba esimeseks raseduseks peab naine taotlema luba oma töökoha vastavalt komisjonilt , ilma selleta nõutakse sundaborti . Ühelapsepoliitika on leebem maal , Lääne-Hiina mägedes ning vähemusrahvuste puhul . Lääne inimese arvates allub hiina perekond vastu tahtmist võimude karmidele korraldustele . Hiina inimene seab aga ühiskonna ja kollektiivi huvid alati kõrgemale isiklikest , mida eriti egoismi jutlustaval jänkil on päris võimatu mõista . Siiski vastanduvad ühelapsepoliitika puhul indiviidi ja kollektiivi huvid ainult esimesel tasandil , ehk ainult siis , kui esimeseks lapseks on tütar , millega patriarhaalne isa ei taha leppida . Hanid ( nn. suurhiinlased ) ihkavad poega . Ent linnaelu kaotab patriarhaalsuseideoloogia , linnades muutuvad tütred ja pojad võrdseks . Teisel ja sügavamal tasandil märkamegi , et kollektiivi huve esindav võim hoolitseb ka indiviidi eest . Emainstinkt koosneb kahest osast . Esiteks on naisel muidugi bioloogiline ja psühholoogiline vajadus emaks saada , naine on nõnda loodud , et ta peaks perioodiliselt ja õige mitu korda lapse ilmale tooma . Ent teiseks on vaja ka lapse eest hoolitseda , selles töös abistavad naist mees ja ühiskond . Vaesus toodab vaesust ja harimatus harimatust ning seni , kuni riik ja perekond suudavad hoolitseda ainult ühe lapse eest , ärgu olgu neid rohkem . Ärgu sündigu niisuguseid lapsi , kes eluilmaski hurtsikute kvartalist välja ei pääse ! Ärgu jäägu ainsalgi lapsel koolis käimata , sest see oleks õnnetus talle endale ja tervele ühiskonnale ! Või ütleme otse : kui kellegi ema- ja isaarmastus ei keela lapsi teha selleks , et nad ümber solgiaugu , paljad nagu püksinööbid , ringi jookseksid , siis riik tõesti keelab nii terve ühiskonna kui ka ühe indiviidi ( tolle lapse ) huve kaitstes lapsi juurde sigitada . Sündimuse järsul piiramisel on aga Hiinas üllatavaid psühholoogilisi tagajärgi , mida ei osatud vist ette näha . Isegi tänaval jalutades on märgata , kuidas Hiinas lapsi jumaldatakse , kuidas lapsest on saanud püha olevus , keda nähes kõik hiinlannad ahhetavad heldimusest ja rõõmust , tahavad teda kohe kallistada . Lapseiste jalgratta pakiraamil on harilikult kaunilt ehitud , mõnikord on sellele tehtud koguni baldahhiin , mida kaunistavad roosad roosid . Keegi ei pane imeks ega pahaks , kui veel noor ja lastetu hiina paar palub hetkeks enda kätte võõrast maimukest , et pildistada ennast ja toda last mõne vaatamisväärsuse taustal . Last ootav naine on tõepoolest õnnistatud olekus , naudib teiste naiste tunnustavaid ja ehk kadedaidki pilke . Ega ometi ei kasva ülihellitatute põlvkonda , kellel saab olema raskusi eluvõitluses ? Lasteaiakasvataja amet on neidude ja naiste hulgas erilise au sees , lööb nende näod kohe uhkusest särama , kui nad tänaval lasterühmi saadavad . Televiisorist võib Hiina liidreid tihti näha külastamas lasteasutusi , kus nad mõnd pisikest maimukest süles hoiavad . Kahtlemata suurendab see nende populaarsust . Ühelapsepoliitikas on aga erandeid ning vähemusrahvuste perekondadele on lubatud rohkem lapsi . Neid on üsna palju ka uiguuride peredes , ikka sibavad nad tulipunast tübeteikat ja sinist maani seelikut kandva ema sabas . Jääme huviga ootama uue rahvaloenduse täpseid tulemusi . Kas uiguuride ja teiste vähemusrahvuste osakaal suureneb ? <arv> . aastal oli uiguure provintsi rahvastikust <arv> protsenti , <arv>. aastail koguni kuni <arv> protsenti . Hiinlaste hulka on eriti suurendanud naftatööstus ning vase- ja rauakaevandamised , samuti maaki ja maaõli töötlevate tehaste kasv , seda eriti tööstuslinnas Ürümchis . Meelde tuleb venelaste valgumine Eestisse ... Mööda endist Suurt Siiditeed voorib tsisternautodes ja voolab torudes nafta , mis on toonud piirkonda uue elu . Naftakompaniid on koguni nõnda rikkad , et nendele kuuluvatel teedel võib sõita päris jumalamuidu , keegi ei nõua seal teemaksu . Peale uiguuride on väiksem omavalitsusvorm veel teistelgi rahvustel , neile on Xinjiangis moodustatud näiteks Ili-Kasahhi , Bortala-Mongoli , Changji-Hui , Bayangol-Mongoli ja Kizilsu-Kirgiisi autonoomne piirkond ning Hoboksar-Mongoli , Mori-Kasahhi , Barkol-Kasahhi , Karaxar-Hui ja Taxkorgan-Tadžiki autonoomne vald . Hiina paberrahadel on tekst viies keeles – kõigepealt muidugi hiina , seejärel mongoli , tiibeti , uiguuri ja zhuangi keeles . Suur Siiditee on muutnud rahvastiku kirjuks . Araabia tähestikku kasutavad uiguurid , mongoli tähestikku mongolid ja mandžud ( kes elavad küll peamiselt Sise-Mongoolias ning Heilongjiangi provintsis ) , tiibeti tähestikku tiibetlased . Tuleb meelde , et ka N. Liidu rahadel olid mitmekeelsed kirjad . Rahvastikukirevusest põnevam on minu meelest aga tõsiasi , et inimesed Xinjiangis on viimase paari tuhande aasta jooksul võrdlemisi tihti vahetanud oma usku . Kõigepealt oldi maausku ning usuti oma nõidadesse , keda teadlased ka šamaanideks kutsuvad . Seejärel ilmus Siiditeed kaudu budism ja nõnda saadi budistideks , siis levis manihheism , mis ühendas endas kristluse , budismi ja mitmete babüloonia usundite dogmasid ja liturgiaid . Seejärel tuli võitmatu muhameedlus , mis ei olnudki väga võitmatu . Üksvahe pakkusid islamile konkurentsi ketserluseks tembeldatud ristiusu sektid . Marco Polo jutustab oma reisikirjas , et ta nägi <arv>. aastal Kashgaris ( Kashis ) nestoriaanide ja monofüsiitide kogudusi ja kirikuid . Konstantinoopoli patriarhi Nestoriose ( surnud <arv> ) pooldajad käsitlesid Jeesus Kristust inimesena , kes ei olnudki jumal sünnipäraselt , vaid kes sai Messiaseks alles Püha Vaimu läbi oma tegevuse tõttu . Niisugune valik jättis liiga palju ruumi vabale tahtele ning inimese otsustamisõigusele oma saatuse üle ning see õpetus tunnistati <arv>. aastal Ephesose kirikukogul sügavalt ekslikuks , nestoriaane hakati taga kiusama , nemad aga pagesid mööda Suurt Siiditeed itta , ikka itta ja itta , jõudsid juba <arv>. sajandil Iraani , <arv>. sajandil Indiasse ning <arv>. sajandil Sise-Aasiasse . Monofüsiidid aga nägid Jeesus Kristuses ainult jumalat ( mitte aga jumal-inimest , nagu on kokku lepitud kehtivas dogmaatikas ) , ja kohe tekkis küsimus , miks siis on maailmas ja inimese käitumises nõnda palju halba , kas ka see on jumala tahe . Ka nemad tunnistati ketsereiks , seda küll <arv> aastat hiljem , <arv>. aasta Halkedoonia kirikukogul , ning selleks et oma elu päästa põgenesid nemadki sama teed samas suunas , eesotsas oma juhi piiskop Jakob Baradaiga . Huvitav oleks teada , kuidas nad paos omavahel läbi said ? Eesti ajaloolased , antropoloogid ja etnograafid on püüdnud mõista , mida tähendas meie rahvale ristimine , ristiusule üleminek , mille algusaja üle vaieldakse tänase päevani . Arvatakse , et uue , võõra ja veidra usu omaksvõtt kestis vähemalt <arv>-<arv> sajandit , kulus ju ikka tükk aega , enne kui maainimene hakkas tõepähe võtma neitsist sündimist ja hauast ülestõusmist , millest pealegi räägiti talle algul ladina keeles . Samuti oli imelik , et preester keelas pidada mitut naist , kusjuures tal endal polnud ametlikult ühtegi , mitteametlikult nii mis kole . Preestrite asemel altarile tulnud pastoril jälle endal oli naine päris ametlikult , ta ei pidanud neid nunnakloostris külastama , ning seepärast lõi ta kloostrid hoopis kinni , et teised ka ei saaks . Veel <arv>. sajandil on avastatud paganausu kommete täitmist , allikate , hiidude , arbujate ja sortside imejõusse uskumist . Isegi meie päevil on nõiad hoolega tegutsemas . Aga mis siis , kui usku tuli vahetada iga paari sajandi takka nagu Sise-Aasias ? Milliseid protsesse kutsuvad niisugused kiired ja kohustuslikud kannapöörded esile rahva meelelaadis ? Pealegi on budism ja islam äärmiselt vastandlikud . Moslemid usuvad , et Allah otsustab kähku , kuhu ta lahkuja saadab , kas paradiisi või põrgusse . Tee paradiisi , mis islamifantaasia järgi pole midagi muud kui kõrgema järgu bordell , võtab küll tükk aega , aga Allahi otsus on langetatud , nõnda et selle surnu tuleviku pärast pole maistel enam muret . Budistide hing käib aga mööda igavest sansaararatast , isegi Gautama Siddhartha pidi ( just Siiditeel , Kucha koobaskloostris levinud versiooni kohaselt ) tervelt <arv> korda ümber sündima , enne kui Buddhaks sai , see tähendab aga pidevat hoolt , et lahkujast ei saaks vahepealsetes eludes alamaid loomi nagu siga ja jänes . Keda või mida üldse uskuda , kui uus religioon kuulutab vana patuks , mis toob surma ? Kas see puhastab teed vaimsele loidusele , tõrksusele kõige kauni suhtes , või teeb inimesed agnostikuteks ja ateistideks ? Kas ka usuvahetamisega võib harjuda ? Xinjiangi piirkond siiski islamiseerus suuresti , aga mitte täielikult , prohvetiusust ei saanud võitu ka sõjakas ateism , mida Hiinas propageeriti <arv>. ja <arv>. aastail . Kindlasti eksisteerisid eri religioonid ka kõrvuti , nagu tänapäevalgi , mil <arv> rahvust ( uiguurid , kasahhid , huid , kirgiisid , tadžikid , usbekid , tatarlased , salad jt. ) on moslemid , mongolid , tiibetlased ja mandžud on lamaistid-budistid , venelased õigeusklikud , hiinlased taoistid ja konfutsianistid , ent tubli misjonitöö tulemusel leidub piirkonnas vähesel määral ka katoliiklasi , protestante ning kõigist õnne toovatest õpetustest puutumata jäänud šamaanide jõusse uskujaid . Kõige võimsam on siiski islam , teisel kohal on kindlasti budism , ülejäänud religioonid on vähema tähtsusega . Marukommunistliku kultuurirevolutsiooniga tallasid hunveipingid <arv>. aastal jalge alla kõik rahvuslikud ja religioossed tavad , islaminaistel keelati juukseid katta , neil kästi meeste kõrval tööd teha . Paljud kasahhid ja kirgiisid jätkavad aga nomaadielu , rändavad veel praegugi mööda kõrbeid ja ööbivad jurtades , vaid uiguurid on enamasti paiksed . Tänases Hiinas peetakse rahvuste ja religioonide rohkust tervikliku ja jagamatu riigi rikkuseks , austatakse isegi kaunis eksootilisi kombeid , ehkki sallivusel on kahtlemata piirid . Näiteks aktsepteeritakse miao rahvuse seas abielutava azhu , mille järgi naine jääb elama isakoju , mees külastab teda vaid öösiti . Aga mida teha sooviga legaliseerida ametlikult polügaamia , mis sügaval kõrbes ja kaugetes mägikülades niikuinii edasi hingitsevat ? Sama teema üle arutletakse praegu hoogsalt Suurbritannias , kus on lubatud näiteks homode abielud ning kus homoseksualismi üle kõige vihkavad moslemid ei taha enam silmakirjatseda , nagu oleks neil üksainuke naine , kui tegelikult on neid rohkem . Kannab ju too ainuke õiguspärase abielunaise auväärset tiitlit , ülejäänuid võib ümbruskond halvustavalt armukesteks pidada , ka ei laiene neile ja nende lastele alimentide ja pärandi õigust . Kaugele võib tolerantsi kummipaela venitada ? Võõraid eluviise tunnustades ei tohi enda omi talla alla sõtkuda . Mis juhtub näiteks siis , kui ühel kenal päeval esitab mõni kärarikas rühmitus nõudmise seadustada loomade ja inimeste eluliidud , mis nii või teisiti on olemas ? Juba enne pimedust tõusis taevasse kuusirp . Kõrb ja kuu kuuluvad kaunilt kokku , üks annab teisele juurde ilmet . Kui me hotelli ees autost väljusime , sattusime täielikku leitsakusse , otsekui sauna leiliruumi . Kuulsime minaretitornist mulla raadiohäält , mis kutsus palvusele . Vaatasin , kuidas reageerivad meie saatjad . Uiguurist autojuht kummardas sügavalt pimedusest kostva hääle suunas , giid Jeanne ei teinud väljagi . Jeanne on han ( hiinlane ) , tema on budist . Kõigis kloostrites , kus me käisime , palvetas ta puhtsüdamlikult ning pani korjekarpi raha . Ka Turpani nimes on r-häälik . Hiinlased hääldavad ning teinekord ka kirjutavad linna nime ladinatäheliselt Tulufan . Linnas elab umbes <arv> <arv> inimest , nõnda et see on kõrbelinna kohta määratu suur ( Hiinas on kõik suur , ka kõrbelinnad ) , üle <arv> protsendi elanikest on uiguurid . Hotelli nimeks oli Viinamarjaorg . See on tabavalt pandud , iseloomustab täpselt piirkonda , ainult et ehk oleks õigem olnud ristida majutuskoht Melonioruks või koguni Arbuusioruks , sest sealsed melonid ja arbuusid tundusid mulle magusamad ja mahlasemad kui tuvimunasuurused viinamarjad . Reguleerisin hotellitoa konditsioneeri kaugpuldi abil jahedaks , tegin nõnda , et sees oleks ainult <arv> kraadi . Vilu tuul oli tõeliselt mõnus . Elasime teisel korrusel , rõduni ulatus litšipuu , sirutasime käe ja võtsime vilju . Need on punase koorega , seest valged , keskel on tammetõrulaadne süda , mis on mõru ning mida üldiselt ei sööda , ehkki see pole mürgine . Litši kustutab hästi janu , lausa sulab suus . Söö , nagu jooksid mehu . Hotelli vestibüüli kõrval oli Business Center , nagu neid leidub kõikjal . Ostsin endale interneti kasutamise õiguse ning asusin arvuti taha . Interjööriks oli samasugune puujuurtest mööbel , mida olin varem näinud keisrilossides Pekingi Keelatud linnas ja Suvepalees . Fantaasiarikast , pisut tontlikku , tumepunaseks lakitud juurmööblit peetaksegi keiserlikuks , ja arvutiruumi see ju sobis . Kunagi valitsevad meid arvutid , samuti nagu vanasti tegid seda keisrid . Pidin olema kannatlik , ühenduse saamiseks oma serveriga Tallinnas kulus üsna tükk aega , iga järgmist sammu pidin harjumatult kaua ootama . Ei või nad oma sputnikuid rohkem taevasse lasta ! Olen ikka kärsitu küll . Siid jõudis siit Euroopasse kahe-kolme aastaga , minul oli kümne minuti pärast ekraanil kodune hot.ee esilehekülg , mis tähendab seda , et olin jõudnud Euroopasse ja tagasi , liikudes samas suunas , mida mööda kulges Siiditee . Ainult et kaameleid ei olnud elektrooniliseks pakendiks muudetud ning nad ei levinud mööda ilmaruumi , nemad pidid pikki kõrbeid tatsuma . Kontrollisin pangaseisu ja vastasin kirjakasti tulnud meilidele . Kas kekutada pisut ning märkida nagu muuseas adressaadile , et ma ei ole Tallinnas vaid mujal ? Kui ma seda ise ei maini , et saa ta kuidagi teada , et vastates ei olnudki ma oma koduarvuti taga . Paari vastuse puhul ei suutnud edevust maha suruda ning kirjutasin alla : " Tervitades Olev , Turpan , Siiditee , Hiina . " Muidugi võib meili lugeja arvata , et tegemist on nürivõitu naljaga , sest tema ei saa seda kuidagi teada , kust vastus on teele läkitatud . Internet muudab kaugused nulliks , peidab inimese asukoha . Internet teeb muudki imet , võib hieroglüüfide asemele tähed tuua . Hieroglüüfidel ei olnud senini midagi viga , kuniks leiutati kirjutusmasin , ning häda läks õige suureks siis , kui kirjutusmasinast tehti arvuti . Varem olid hieroglüüfid tõenäoliselt otstarbekamad tähtedest . Lugema õppivad lapsed said need kähku selgeks . Tähed on aga üksteisega liiga sarnased , need lähevad alatasa sassi . Katsuge <arv>-aastaselt teha m-i ja n-i vahet ! Veel hullemad on täiesti ühte moodi b ja d . Mehhaaniline tippimine nõuab aga klaviatuuri , mis hieroglüüfide puhul peaks olema ilmatu kolakas , nõnda et ei mahuks lauale , pealegi oleks sealt tülikas õiget klahvi leida . Nõnda kasutatakse Hiinaski tähestikulist klaviatuuri , millele tuleb toksida vajaliku sõna ladinatäheline häälduskuju , arvutiekraanile ilmub aga juba hieroglüüf . Nõnda on arvutiga töötades tähed ja hieroglüüfid paralleelkasutuses , täpselt samuti õpetatakse nüüd Hiina lasteaedades lapsi lugema – hieroglüüfide häälduspilt on aabitsates antud ladinatäheliselt , laps omandab mõlemad koos . Kas see võib viia hieroglüüfide kõrvalejäämiseni ? Hiinas on radikaalsed reformijad varemgi välja pakkunud ideed loobuda hieroglüüfidest ja minna üle tähestikule , ent seda ei ole peetud otstarbekaks . Niisugune tegu tähendaks oma juurte läbilõikamist , enese väärtuse nullistamist , ennast ilma oma ajaloota jätmist . Hiina ei oleks siis <arv>-aastane , vaid Hiina ajalugu algaks hetkest , mil hieroglüüfidest loobuti , kõik varasem oleks kauge ja võõras , mis kuuluks ühele teisele rahvale . Parimal juhul oleks side sama tugev nagu tänapäeva itaallastel vanade roomlastega või veelgi lõdvem , sest nii itaallastel kui ka roomlastel on üks , roomlaste leiutatud ladina kirjaviis . Itaallastele meeldib küll uhkustada antiikmuististega , ent ega nad roomlasi tõsiselt ei võta . Heldeke , missugused rumalad , ei tundnud isegi motorollerit , muudkui õgisid ja sõdisid ! Praegu Hiinas vajaduse sunnil tekkiv hieroglüüfide ja tähtede topeltkasutus oleks aga suureks eeskujuks kogu globaliseeruvale maailmale . Ka Euroopas võiks võtta tarvitusele hieroglüüfkirja , seda muidugi paralleelselt olemasolevate suhtlemisvõimalustega , milleks on peamiselt võõrkeelte selgeks õppimine . Vaat , see oleks tõeline demokraatlik akt , mis kaitseks väikekultuure hääbumise eest . Kujutage ette , et te vehite ägedalt käsi ning tammute paigal kuskil Madridi tänavanurgal , teie vastas on kaunis umbkeelne Belgia neiu , kes parlevuutab oma prantsuse keelt , millest te silpigi aru ei saa . Te urgitsete välja oma märkmiku ning kirjutate sinna hieroglüüfides : " Kuidas minna Prado muuseumi ? " Teie loete oma teksti endamisi eesti keeles , belglanna loeb teie teksti , ükskõik , kas valjusti või vaikselt , prantsuse keeles , ent mõistab teid täpselt , võtab oma pihuarvuti ning tipib sinna , et ta ei tea . Nüüd sugeneb teie ja tema vahel hieroglüüfkeskustelu , mis võib lõppeda väga meeldivalt . Peamine : rahvuskeeled ei kaoks kuhugi , ent teineteisemõistmine oleks täielik . Usun , et sellise hieroglüüfistiku loomine ei ole väga keeruline ja vaevanõudev töö . Selge , et suurriigid oleksid niisuguse kommunikatsiooniviisi vastu , kuna see tähendaks inglise ja prantsuse keele positsioonide nõrgenemist . Seda peaksid propageerima just väikeriigid , näiteks Eesti . Niikuinii elab eurooplane hieroglüüfide maailmas – liiklusmärgid , kõikvõimalikud lühendid , logod , graafilised kujutised viitadel , embleemid , ikoonid arvutiekraanil jne. on tegelikult hieroglüüfid . Me oleme nendega harjunud , me saame neist automaatselt aru , ja nende osakaal teabe levitamisel järjest kasvab . Miks siis ei võiks ammu alustatud teed lõpuni käia ? Mina küll usun , et peagi on Euroopas tähtede ja hieroglüüfide täielik topeltkasutus . Aga tuleme tagasi Hiinasse ! Ümber Turpani on kõrbesse mattunud linnad , sest Tian Shani lumemütsist hoovavad eluandjad jõed on aegade jooksul muutnud oma sängi . Linn on olnud sunnitud alluma looduse tahtele ning kolima teisale , sinna , kuhu läks jõgi . Kõik need linnad on olnud Siiditee keskusteks . Praegu ei voola läbi Turpani ühtki jõge , ent nüüdseks on inimene õppinud ammutama vett üsna kaugelt eemalt ning sügavalt maa alt . Vanasti oli linna kolimine odavam vee toomisest , nüüd on vastupidi . Kõrbes seistes on ehk kõige põrpivam vaadata , kuidas kuiv jõesäng kaob liivas . On , on voolujooneline vagu , mis tuleb mägede poolt ning suundub lõputute avaruste poole , vagu muutub üha kitsamaks ja madalamaks , viimaks haihtub päris teravatipuliselt olematusse , pinnas on tasane , aina liiv , liiv , lainetav liiv , pisimgi jälg on tolmuks pudenenud . Tähendab , kaugemale pole vetevoog ulatunud ka suurte vihmade aegu , vähemalt mitte lähiaegadel . Turpanis külastasime muuseumi . Ja mis te arvate , milliseid eksponaate olid kõik suured ja kõrged saalid täis ? Sauruseskelette . Neid oli kohe nagu kirjusid koeri ja need olid määratu suured , kõik arheoloogide poolt siitsamast liiva alt välja kaevatud . Kui kõrge küür , kui uhked lookas sabad ! Kui koputaks talle vastu meelekohta ning päriks , mis põhjusel te siis ikkagi nii äkki maamunalt kadusite ? Oli neid , kes kunagi lendasid , oli liha- ja taimesööjaid . Kolju ja hammastik suus ajasid praegugi veel hirmujudinad peale . Kui niisugune oleks ikka naksanud , oleks pool inimest tal lõugade vahel sipelnud . Ent sellist ohtu polnud . Sauruste ajal polnud inimestest veel õrna haisugi , meiesuguste primaatide ilmumiseni jäi üle <arv> miljoni aasta , mis on tohutu pikk aeg ka Hiina jaoks . Vitriinis klaasi all olid sauruste munad , mõnel olid koores praod ja mõrad , muist aga olid päris terved . Kui leiduks haudujaid , laseks mõnel maimukesel ellu ärgata ! Olen päris veendunud , et varsti tehakse see trikk ära , geenitehnoloogia abil jõuavad varsti meie loomaaedadesse kõik ürgsed asukad . Kindlasti tekib siis ka küsimus , milleks oli tarvis neid velmata , ja sellele ei olegi ausat vastust . Küll aga hakkab inimene siis põhjendama oma loomulikku uudishimu ja mängukirge teaduse ja ühiskonna vajadusega , mõni restoraniomanik ütleb , et uuritakse võimalusi efektiivsemaks lihatootmiseks . Skelettide taustapiltideks oli maalitud suur veekogu , mille kaldal vohas ürgtaimestik , kus puude ja põõsaste vahel kalpsasid ja lendlesid saurused . Idüll missugune ! Ent kohe sai selgeks , kust pärinevad nafta- ja kivisöelademed kõrbe all . Kunagi lainetas seal meri , ja praegu köetakse selle kaldal toona kalpsanud ja lennelnud loomi ning nende toitu . Kas inimene suudaks nõnda kasulikult surra ? Järgmistes saalides olid mammutid , elevandid , ninasarvikud , jõehobud , need olid nõnda noored , et osal neist oli nahk peal , neist olid tehtud topiseid . Ühe kaelkirjaku kõrval oli iidamast-aadamast telefon , ja niisugune asi lööb ajastutaju segi . Kas tõesti läks seda vaja kõrge kaelaga loomal ? Antiikne aparaat siiski ei olnud eksponaat , vaid tänaseni kasutusel , nagu ka muuseumisse sobibki . Kõige nooremad olid muidugi kunagi elanud inimesed , neid oli klassikuuluvusest sõltuvalt nii mumifitseeritud kui ka mumifitseerimata kujul . Kuiva kõrbeliiva mattunud surnukeha püsib moondumatuna terve igaviku . Üks lihtne naine oli surnud sünnitamisel , ka sellelaadse informatsiooni on kuiv kuumus meile säilitanud . Teine naine oli oma mehe kõrvale maetud , ehkki ta suri <arv> aastat mehest hiljem , <arv>. aastal , nagu radioaktiivse süsiniku meetodi abil on kindlaks tehtud . Kahtlemata on tegemist perekonnatruudusega . Veel oli täiesti tervena talletunud mees , kes oli surnud <arv>-aastasena ajavahemikus aastatel <arv> kuni <arv> ning kes oli <arv> sentimeetri pikkune . Täpselt minu parameetrid . Huvitav , mida need inimesed mõtlesid ja tundsid ? Arvan , et ma ei eksi , kui ütlen , et kunagi saame me sellegi teada . Mingil kujul on informatsioon selle kohta alles , ainult et me ei oska seda lahti muukida . Kunagi hakkavad kivid kõnelema . Igatahes olid nende inimeste veininõud hästi mahukad , samuti lihaküpsetamispannid . Kellad olid neil pronksist ning paadid piroogi moodi , lameda põhjaga . Ülikud olid mumifitseeritud , aga võin sotsiaalse õiglusmeele lohutuseks öelda , ega nad olnud paremini säilinud . Pärast mumifitseerimist rõivastati valitseja siidniitide abil kokkutraageldatud nefriidiplaatidest kostüümi . Nefriidil ehk jaadil usuti olevat võime inimene pärast surma uues maailmas ellu äratada just õigel momendil , ei varem ega hiljem . See oli ka põhjus , miks jaadi peeti kullast kallimaks ning seda nii muistses Ameerikas kui ka Hiinas . Valitseja on alles , ta on vitriini all oma imerõivastes näha , ent tema nime määramisega on ajaloolastel raskusi . Rullraamatuis ja kiviplaatidel on ta kord Zhao Mo , kord Shija , kord Hanshu . Talle on ohtralt kaasa pandud lauanõusid , muusikariistu ja muud , et tal pärast surma ei hakkaks igav . Isegi pronkspeegel puuderdamiseks ja tuka timmimiseks , sest sassis juustega inimesest ei peeta lugu ei enne ega pärast surma . Veel on hulganisti ehteid , ja muidugi eelkõige relvi koos hobuseriistadega . Siinilmas oli elu peamiselt sõdimine , miks ta peaks mujal teistmoodi olema ? Igatahes ei jooksnud mööda külge maha vibud , ammud ja sadulad . Aga kuidas sealpool ilma naiste ja teenriteta toime tulla ? Ka neid oli vaja ühes võtta , ja mitte üks-kaks , vaid kohe rohkesti . Enne seda viidi kaasapandud majarahvas ühest eluvormist teise , mõnikord on viija nuga riivanud luud ning tera kriimustus on südant kaitsva rinnakorvi roidel selgelt tänagi näha . Huvitav , kas need inimesed ise olid nõus oma saatusega ? Või just soovisid minna jumaldatud keisriga kaasa , näitasid sellega üles oma truudust ? Või oli koos keisri kehaga maetud saada koguni soosing , õigemini soosingu jätkumine ? Ja kuidas nad suhtuvad sellesse , et nüüd on nende luustikud ilusti-kenasti muuseumivitriini klaasi alla pandud ? Igatahes on kadunud klassivahed , kõik mumifitseerimata inimesed on mulla all saanud sarnaseks . Muuseum on rajatud leiukohtade lähedusse , nõnda et asjad pole suurt liikunudki , on vaid väärtustunud muidu liiva all vedelevast kolast eksponaatideks . Nagu vanaaegne puidust trükipress , mis tõestab , et Uiguurimaal tunti seda kunsti tuhat aastat enne Euroopat . Võib-olla kasutas austusväärne Gutenberg veidike mööda Siiditeed idast läände liikunud know-how'd , nagu nüüd on kombeks ameerikapäraselt öelda ? Võib-olla kujutasid vanad hiinlased elu teisel pool elu oma joonistustel ? Hiina kunstist õhkub imepärast puhtust , õilsust ja üllust , mida väljendatakse peamiselt loodusmotiividega , imepäraselt reaalsusest puhtaks abstraheeritud lillede , puude , mägede ja lindudega . Kunstnikul on olnud filigraanne manuaalne oskus , tema kätt on juhtinud ülev hing . Inimestki kujutatakse eelistatavalt puhke- või mediteerimishetkel , olgu siis maastiku ilu nautimas või teed joomas , keegi ei rassi tööd ega sõdi , pigem mängivad keelpilli ja luuletavad . Üle kõige meeldis mulle palvepaviljon kõrgel kaljul , all , sügavas kanjonis mühises metsik jõgi , rippsild ühendamas jõe mõlemaid kaldaid . Kunst viis kõrgemasse maailma , mis oli vaba kurjusest ning millest inimene unistas . Meil püütakse alati kedagi pahviks lüüa , tihti elatakse kunstis välja pigem oma tigedust . Meil on kuulsaid kunstnikke , kes ei oska kriipsujukutki joonistada , ja neid , kes oma julki purkides näitusesaali viivad . Püüd olla originaalne , üllatav ja uudne teeb närviliseks , klassikaline vorm ja sisu toovad aga nii kunstnikusse kui ka vaatajasse meelerahu . Meie luuletajad väljendavad oma tundeid ainult sõnades , hiina luulele lisas mõttetäpsust , toone ja varjundeid ilukiri , millega kirjutati mõisteid kandvaid hieroglüüfe . Kalligraafia täidab enam-vähem sama ülesannet , mis meie kultuuris luuletuse ettelugeja – see annab aktsendi ja lahenduse . Ometi on siin suur erinevus . Meil esitab autor harva oma luulet , Hiinas oli aga tušijoonistaja ja luuletaja alati üks ja sama isik , nõnda et möödamõistmist ei saanud juhtuda . Luuletus ja tušijoonistus on tegelikult üks tervik , taies toetuks nagu kahele jalale . Järgmises saalis olid kivi- ja marmortahvlitele raiutud vanad tekstid , neist võis lasta endale teha litokoopiaid ning siis need kaasa osta . Hiinas on äriajamine igati soositud ning seda tehakse kõikjal . Pisemad maksid <arv> jüaani ( <arv> krooni ) , suuremad paar tuhat . Praegu oskavad neid vanu araabia tähti ja hieroglüüfe lugeda vaid eriteadlased , teiste inimeste jaoks on need pildid . Nii vanauiguuri- kui ka vanahiinakeelsed tekstid on saanud pildiks , koguni nõnda , et meie võime võrrelda , kummad on ilusamad . Küllile meeldisid rohkem vanad uiguuri tähed , sest need paistsid välja nagu üks sirge , ent sõlmedega jutt ülevalt alla , mulle rohkem vanad hieroglüüfid . Juhtunud on umbes sama , mis meil gooti kirjaga , milles veel <arv> aastat tagasi trükiti ajalehti ja raamatuid , aga mida nüüd mõistavad vähesed , järgmine põlvkond unustab sootuks . Näiteks mu vanem tütar ütleb , et gooti tähed on märksa ilusamad , kahju , et neid enam ei kasutata . Vaase ja tasse võib olla hästi pisikesi , nii sõrmkübarasuurusi kui ka lausa kosmilisi , inimesest mitu korda kõrgemaid , nõnda et nii suurel hulgal ei jaksanud teed juua isegi valitseja koos oma õukonnaga . Sama lugu on sirmide ja lehvikutega , selge , et need olid tehtud ainult ilu pärast . Hiina nikerdusi olen ma alati imetlenud , nende materjaliks olid puu , jaad ja luud , need nõudsid kunstnikult aastakümnetepikkust täielikku pühendumist ainsale tööle , tihti lõpetas vanaisa alustatud ettevõtmise pojapoeg . Eriti juhtus nõnda ühest tükist tehtud elevandiluust pallidega , mille dekoreeritud kihid sees keerlesid . Kujutage ette , et üks mees alustas sellist palli , dekoreeris kõigepealt välispinna , seejärel lõikas läbi kaunite aukude selle alla kõvera ja pisikese noateraga õhukihi , ent jättis kinnitusteks alles toed , et välispind ei hakkaks palli töötlemise ajal pöörlema . Siis hakati välispinna alla dekoreerima järgmist kihikut , siis lõigati selle alla õhukiht ja nii edasi ja nii edasi , kuniks jõuti päris südameni välja . Lihvimiseks kasutati veel jõhvi ja traate . Ent pall , olgugi et koosnes juba kaunistatud luukihikutest ja nendevahelistest õhukihtidest , oli veel monoliitne . Alles pojapoeg lõikas ümmargusi kihikuid paigalhoidvad kinnitused lahti , nõnda et need hakkasid palli sees ilusti pöörlema , alles tema nägi läbi mitmeid sündmusi kujutavate aukude , kuidas on õnnestunud nikerdatud kujutised mitmekümnel pöörleval kihikul . Nii tema isa kui ka vanaisa olid enamuse ajast töötanud pimesi , sest võisid näha ainult kõige pealmist pinda . Kui pojapoeg jäi pika tööga rahule , siis viis ta selle palli mõisnikule ning sai selle eest ilusa ja pisikese tüki maad riisipõlluks . Sama põnev on paberlõikus . Meilgi oli vanasti laatadel näha siluetilõikajaid , kes kääride abil portreteerisid soovijast külgvaate . Hiinas on lõigatud pikad-pikad pannood , mis kujutavad ajaloosündmusi , muinasjutte ja pärimusi . Tähelepanu , pahad inimesed , järgmine lõik on spetsiaalselt teile määratud ! Muuseumis oli pannoo põrgutantsu kujutisega , lugu sellest , mis saab teiesugustest pärast surma . Kõigepealt torkab sarviline teie kõhtu augu , pistab sinna köie , mille abil paneb teid rippuma kuumavee katlasse , mida teised sarvilised loksutavad . Seejärel lõigatakse teie kõht maha ning torgatakse suhu vastik ora , siis surutakse teid jällegi katlasse , see katel on kaaneta ja sel on tuli all . Nüüd kistakse välja teie silmad , siis hambad , viimaks tirivad sarvilised teid katlast välja ning riputavad nöörile , et kõik näeksid , milline koletis te olete , sest te olete väljanägemise poolest saanud samasuguseks nagu olid teie mõtted ja teod enne surma . Hiina on ajast aega olnud etiketiriik , hiinlased on kombestikule ja rõivastele pühendanud suuremat tähelepanu , kui seda tehti Euroopas . Ühes muuseumisaalis eksponeeritigi imepäraseid rõivaid , mille tegumood ja mustrid aga sisaldasid täpset informatsiooni sellest , kes oli nende kandja ning missugune oli tema positsioon ühiskonna hierarhias . Meie ametnikud on oma ühetaolistes ülikondades anonüümsed , neid kohates püüame meie ikka mõistatada , kui suur on nende tegelik võim ja vastutus , vanas Hiinas oli aga sellelaadne teave avalik , seda võis inimese rõivaste järgi täpselt lugeda . Meil on see säilinud ainult sõjaväes ja politseis , kus me võime pagunite ja lõkmete kaudu kindlaks määrata , kellega meil on tegemist . Siidil ja portselanil võib näha isegi Jeesus Kristuse kujutisi ; Hiina hakkas juba väga varakult tootma ekspordiks , pidas silmas sihtmaa vajadusi . Muide , enamik hiina vanu tööriistu on sarnased Euroopa omadega ning kahtlemata on see Siiditee mõju . Ajaloolaste ja antropoloogide eri koolkonnad jäävad aegade lõpuni vaidlema , kas höövlid , saed , vasarad , kirved , peitlid ja teised käsitööriistad liikusid idast läände või läänest itta . Kokkulangevuste kõrval on ka täiesti ainulaadset , ainult Hiinale omast . Pronkslatern härja turjal ( valminud <arv>. –<arv> . aasta vahel pärast Kristuse sündi ) jahmatab tänagi oma erakordsusega ja on meie päevil muutunud kogu arheoloogilise kaevamistöö sümboliks , olgugi et on suhteliselt odavast materjalist , kuld- ja jaadeksponaatide kõrval . Taiese autori nime ei tea keegi , igatahes on tolle meistri luud juba ammu olematuks kõdunenud , aga tema looming elab ja särab ning leiab kõrget tunnustust üha uute põlvkondade poolt . Tänagi kauni eksponaadi kõrval on üsna tavalised villased püksid , mis mõjuvad nõnda argisena pühaduse kõrval , seda enam , et sääred on ülearu lühikesed , kui need just golfikad ei olnud . Ent kindlasti andsid need püksid rohkesti informatsiooni toonasest elust ja inimestest . Pärlitoonides brokaatkleit on märksa pidulikum . Koonusekujulisel savikirstul on luugiauk , mille kaas käib hingedega lahti , august piilub välja luukere nina ! Hiinas on ikka jumaldatud aastaaegade vaheldumist , veel tänagi toimuvad kõikjal kevad- ja sügisfestivalid , põlevate draakonpaatide ja haiguste peletamise suurejoonelised peod . Muuseumis olid eksponeeritud neist pildid . Vitriinides nägime trumme , tantsumõõku , puhkpille , lippe , vimpleid , kostüüme ja ohtralt maske , mis kuuluvad peamiselt budistlike ürituste juurde ning mis lummavad oma tohutute mõõtmete poolest ja fantaasiarikkuselt . Hiina provintsimuuseumidki on otsast otsani täis vapustavat kunsti kaugemast ja lähemast minevikust , aga võib täiesti kindel olla , et veel rohkem on seda kunsti alles maa all . Muuseumi trepil oli kraadiklaas , see näitas <arv> pügalat varjus . Hiljem lugesin China Dailyst , et Pekingis oli olnud <arv> kraadi . Veel hiljem rääkis pekinglane Indrek Park , et hoonete vahel oli päikesest palavaks köetud maapinnatemperatuur olnud kogun <arv> kraadi . Mis liig , see liig . Ent Turpanis kurvitasid turult tulevad naised palja päi mopeedidel , avarad ja kirevamustrilised moslemikleidid lehvimas sõidutuules . Lõõsk oli kõik katuse alla viinud , isegi korvpalliplatsi kattis viinamarjaväätidest vari , mille all poisid palavusest välja tegemata viskeid sooritasid . Ja arvake , mis oli kirjutatud nende särkidele ? Loomulikult oli see kiri ladinatäheline Chicago Bulls , sest kuidagi teisiti ei tulda toime isegi Chicagost täpselt teisel pool maakera , kus muidu tarvitatakse araabia tähestikku . Kindlasti vaesestab see meie maailmapilti , kui korvpalli ja Chicagot hakkavad siduma automaatassotsiatsioonid . Ent neid poisse innustasid kauged metsikud pullid väga , kahtlemata on nad valmis maksma kõrget hinda sellise särgi eest , mida muuseas õmmeldakse samas oaasilinnas . Pleekinud kattega piljardilauad platsi kõrval olid aga rohelise taimkatuse alt väljas , sest vihma ei saja peaaegu mitte kunagi , nõnda pole märjaks saamise ohtu . Korvpalliplatsilt jooksid poisid betoonsängis laia niisutuskanalisse , kus kiirelt voolas kollane ja mudane kõrbevesi . Seal käis tõeline lastemöll , peadpidi koos karglesid vees nii plikad kui ka nagamannid , järelikult on islami mõju kasin . Hiina lapsed kisavad ja kilkavad täpselt meie laste moodi . Kas on tegemist ülemaailmse ühtse signaalsüsteemiga , mille helivariandi on täiskasvanud ammu unustanud , kuigi valu puhul unustavad nad unustamisegi ning karjatavad ja ohhetavad igal pool päris ühte moodi ? Ja sarnast viipekeelt kasutavad nad niikuinii , asugu nad Chicagos või Turpanis . Loomulikult väljendasid laste rõkatused rõõmu , sellest oli lihtne aru saada . Hommikul pidid nad kõik ilusti kooli minema , sest hiina lapsed käivad koolis märksa kauem kui eesti lapsed , keegi neist saa vabaks enne jaanipäeva , vanemad alles pooles juulis . Talvevaheaeg on aga väga pikk . Ma ei langeta otsuseid küsimustes , mida ma ei tea ega tunne , las pedagoogid vaidlevad , kas pikad semestrid on õiged või valed . Pärast tagasihoidlikku , umbes <arv>-käigulist lõunasööki sõitsime kõrbesse mattunud koobaslinna , mis asetses suhteliselt madalas künkas . Kõrbetuuled olid kunagise mäe ümaraks ja laugjaks puhunud . Linna nimeks oli kunagi Jiaohe , see on praegu võetud UNESCO kaitse alla ning seda kaevavad välja ning konserveerivad Jaapani ja Hiina spetsialistid . Kunagi asus seal Siiditee esimesi peatusi , kus Xi'anist pärit kaup vahetas omanikku . Linna kirjeldab Marco Polo kui õitsvat budistlikku keskust . Linna hävingust on legend , mis pärineb aastast <arv> pärast Kristust ning mille jutustab ümber ka Sven Hedin . Siin olnud <arv> meetri kõrgune valgust kiirgav sandlipuust Buddha-kuju , mida siin enam ei ole . Kord tulnud tark mees selle kuju ette palvetama . Linnaelanikud võtsid ta kinni , kaevasid kaelani liiva sisse ning lasid tal kõrbepalavuses piinelda . Üks vaga mees viis talle juua ja süüa ning kaevas ta pimeduses liiva seest välja . Enne minema ruttamist sõnas tark mees oma päästjale : " Seitsme päeva pärast langeb taevast liivavihm , mis matab kogu linna , ja ainult sina pääsed . " Vaga mees hoiatas inimesi linnas , kuid need vaid irvitasid tema üle . Seitsmendal päeval peitis vaga mees end suurde koopasse . Algas liivatorm , mis mattis linna ja lämmatas kõik selle elanikud . Vaga mees aga kaevas end liiva alt välja ning läks elama Pima linna . Vaevalt oli ta sinna jõudnud , kui <arv> meetri kõrgune sandlipuust püha kuju lendas tulesädemeid pildudes talle järele , valides hukkunud linna asemel endale uue elupaiga . Põrgupalavus kõrvetas pealage , aga inimkõrgustest koobastest hoovas mõnusat jahedust . Milline neist võis olla vaga mehe varjupaigaks ? Või asub too koobas veel liiva alt välja kaevamata osas ? Kõrbesse mattunud linn erutab meeli , paneb tööle kujutlusvõime . Kunagist suurt ja tähtsat asulat kattis roosakashall saviliiv , koopast koopani tuli kõndida mööda viitadega ja märgistatud radu , mis kulgesid piki möödanikutänavaid . Tähtsamate koobaste juures olid sildid , kus oli kirjas selle kunagine funktsioon – observatoorium , budapagood , võõrastemaja , maniklooster , vahitorn , nägime kaevuauke ja veejuhet . Muide , fragment sellesama kloostri seinamaalist " Mani oma apostlitega " on meie vana ENE <arv>. köite <arv>. leheküljel . Vaadake siis , milliseid niite pidi võivad Eesti ja Hiina olla ühendatud . Manihheism oli teatavasti Mani rajatud sünkretistlik usk , mis ühendas kristluse , budismi , gnostitsismi ja babüloonia usundite elemente ning just oma kosmopolitismi tõttu sobis sinna , karavaniteede ristmikule . Mani ise elas umbes aastatel <arv>–<arv> pärast Kristust , temast jutustavad üsna palju nn. teisesed allikad , nagu näiteks mitmed vanad süüriakeelsed kristlikud kroonikad , aga ka pärsia- ja araabiakeelsed islamitekstid , pikalt lahkab Mani olemust Püha Augustinus , ent Turpanist on leitud ainukesed originaalallikad , ka ikoonid , millel Manit kujutatakse täiskuujumalana , ümber tema pea on joonistatud kuu . Mani nime tõlgitakse mitut moodi – maniakiks , hullumeelseks , aga ka kalliskiviks . Mani hukati elusalt nülgimise teel , tema nahk topiti täis õlgi ning riputati kõigile vaatamiseks Kuningaväravale ühes Iraani linnas . Mani-vastastes tekstides , mida on loendamatu hulk , peetakse teda tõeliseks Saatanaks , Pimedusevürstiks , Kurjuse maiseks kehastuseks , teda on samastatud isegi Uue Testamendi Ilmutusraamatu Metsalisega . Mani jüngreid kiusati kõikjal taga ning see oli peapõhjus , miks see usk võitis võrdlemisi kiiresti poolehoidu – täpselt samuti nagu kõikide teiste uskude ja ideoloogiate puhulgi . Iraanist levis manihheism juba <arv>. , seega oma sünnisajandil lääne poole Lähis-Itta , varsti jõudis Euroopasse . <arv>. sajandiks jõudis see religioon mööda Siiditeed Hiinasse , oli siinses Ida-Turkestani kaganaadis riigiusundiks . Turpani muuseumis nähtud isemumifitseerunud ja mumifitseeritud surnukehad kuulusid ilmselt Mani kummardajaile , igal juhul elasid need inimesed ajal , mil manihheism oli seal kandis riigiusuks . Küllap on kunagi võimalik kindlaks teha , mida uskus see või teine ammu-ammu surnud inimene . Vahest on tõesti õigus neil , kes peavad manihheismi kõige müstilisema õpetuse ja kõige salapärasema liturgiaga religiooniks . Dogmaatika põhisisuks oli headuse ja kurjuse , tõe ja vale , valguse ja pimeduse pidev võitlus . Valgus on idee , pimedus mateeria . Tegemist on äärmiselt keerulise , loogilise ja tasakaalustatud mudeliga , mida iseloomustab sümmeetria kõiges . Manihheism oli esimene oikumeeniline õpetus . Mani ei olnud ainult Babüloonia apostel , tema jumaldajad pidasid teda kolmiku Zarathustra–Buddha–Jeesus kõrgemaks ja neid tervikuks ühendavaks astmeks . Zarathustra kuulus Iraanile , Buddha idale , Jeesus läänele , ent Mani oli kogu maailma omand . Manit peeti suure Tõe pitsatiks , s.o. tiitel , mis läks hiljem üle prohvet Muhamedile . Kas manihheism jääb meile väga võõraks ja kaugeks ? Meilgi on inimesi , kes peavad seitset oma õnnearvuks . Arvatavasti on seitsme sakraliseerimine pärit manihheismist . Ka arv <arv> kuulub manihheismi maailmamudelisse , seal on kõiki asju täpselt tosin – suuri jumalaid , aja tütreid , valguse ja pimeduse valitsejaid , valguse toone , tähtkujusid jne. Kõik inimesed , kes usuvad horoskoobindusse , on manihheismist mõjutatud , sest kogu see jant on sealt pärit . Just seetõttu seisis künkaharjal kunagi observatoorium , mille saviseinad püsivad praegugi püsti . Sealt uurisid preestrid taevast , et vaatluste järgi juhtida elu maal . Maniks kutsutakse Kuud , Päikese venda , ka skandinaavia mütoloogias , mis ulatus otsapidi kindlasti Eestisse ning mõjutas meie esivanemate elu ja tõekspidamisi . Maailm ei globaliseeru ainult täna , internetiajastul , maailm on olnud globaliseerunud üsna algusest saadik . Ehk ei mõju liigse endale õlalepatsutamisena , kui märgin , et minagi olen oma <arv>. aastal ilmunud romaanis " Kurbmäng Paabelis " kujutanud valgusjumala Ahura Mazda ja tema kaksikvenna , pimedusriigi valitseja Ahrimani võitlust võimu eest , mis on lisaks masdaismile ka manihheismi sisuks . Seda ülevam oli mul jalutada kadunud linnas , kus sajad tuhanded inimesed tões ja vaimus järgisid sellist maailmakäsitust . Uskumatu , aga ühest koopast väljudes kuulsime ehtsat käo kukkumist , täpselt samasugust nagu see omapärane lind teeb meil . Ja ta kukkus vähemalt sadakond korda järjest ! Igatahes oli mul lugemine ammu sassi läinud . Sellele järgnes kaamelite ammumine , õigemini röökimine . Midagi nii inetut ja jubedat polnud ma varem kuulnud . Nüüd sain ma teada , kust pärineb piibliväljend " karjus nagu Jeeriku pasun " . Kindlasti pruugiti seda , kirjeldades kaameli ahastust ja pahameelt kõrbes , päikese loojakul . Kaamelid möirgasid täiest kõrist Aidingi järve äärest , maismaa sügavuselt teisest lohust , mis küünib <arv> meetrit allapoole merepinda . Võib-olla juhtisid need kõrbelaevad meie tähelepanu vaatamisväärsusele ? Suundusimegi sinna . Savikaldaid kattis kerge soolakirme . Ka vesi oli väga soolane , ent mitte elutu . Taimestikku ei paistnud , ent järves sibasid mingid punakad putukad , nende nime ei leidnud ma isegi loodusentsüklopeediast . Aga vaevalt et õnnestus mul avastada teadusele tundmatu loomaliik . Päris harilik tunne oli , kuidagi ei saanud aru , et olin kuskil sügavas augus . Kaamelid näksisid kõrbetutte , päike kiirgas seniidis , ümberringi valendas lagendik . " Noh , mis te siis pasundasite ? " küsisin kaamelilt ja patsutasin tema karvast kaela . Ei see ega teised kaamelid vastanud , aga tundus , et neil oli inimeste tuleku üle hea meel . Kas muistsetel inimestel oli üldse aimu , et nende püha linn asub geograafilise ime kõrval ? Maailma kõige sügavam org paikneb aga hoopiski Pühal Maal , Iisraelis Surnumereks nimetatava Püha Järve ääres ? Kas see on juhus , et pühad paigad on nõgudes ? Edasi kulges meie teekond mööda Tarimi kõrbet lõunasse . Korla linna taga ületasime kuiva Tarimi jõe , võtsime kursi läände , kõrb jätkus Taklimakani nime all . Seejärel suundusime Kutšasse , kust teekond jätkus Kašisse ( Kašgari ) , kokku üle <arv> kilomeetri . Tarimist võib Taklimakani jõuda märkamatult , ühe suure kõrbe eri osad kannavad isesuguseid nimesid . Täppisgeograafid on selle segaduse likvideerinud üsna kavala lausega , mille noppisin entsüklopeediast : " Taklimakani kõrb asub Tarimi nõos . " Õige on see siiski ainult Taklimakani põhjaosa kohta , lõunaosa , mis puudutab Tiibetit , asub juba Hotani nõos . Mõnikord vaadeldakse neid mõlemaid koos aga Gobi kõrbe läänealadena . Gobi puhul on aga tegemist Sahara järel maailma suuruselt teise kõrbega . Muide , ka Sahara kannab mitmeid nimesid . Meist vasakul terendas Kuruktai ahelik , hiljem tuli paremat kätt nähtavale Haliku ahelik , mis mõlemad on osa Tian Shanist , mis meie teekonna lõpupoole kasvas üle Pamiiriks . Liikusime täpselt mööda Siiditee peaharu , samas suunas veeti siidi , portselani , jaadi ja muid Hiina kaupu . Turpan on ümbritsetud Huoyani mägedega , mis tõlkes tähendab Leegitsevad mäed . Mäed on punasest liivakivist , tundub , et hõõguvad , ning vähe sellest , nende kohal nagu suitseks . Tegemist on kõrbeheleduses nähtava õhuvirvendusega . Peatusime . Tekst viidal ütleb , et mägede pinnatemperatuur võib tõusta kuni <arv> kraadini ning et nendes toimub Hiina kirjandusklassika ehk tähtsaima mütoloogilise romaani " Teekond Läände " tegevus , sest sealt läks läbi peategelane Ahvikuningas . Oh , kuidas tahaks seda romaani lugeda ! " Teekond Läände " kirjeldab loomulikult juhtumusi Siiditeel , ent põnev oleks ka teada saada , kas too Ahvikuningas kandis siis jalanõusid ? Või olid tal tundetud käpatallad ? Kus inimesi , seal kauplemist . Aga inimesi oli vähe , kauplemine oli loid . Müüjaks oli jällegi terve perekond – hea on olla päev läbi lähedaste inimestega koos . Iseasi muidugi , kuidas see tööviljakusele ja sissetulekule mõjub . Telkkatuse all pakuti karastusjooke ja suveniire . Ostsin kaks budistlikku kellukest . Giid ütles , et müüjaks olid uiguurid , kes vaevu-vaevu hiina keelt oskasid . Loomulikult olid nad uiguurid , sest neil oli parasjagu lapsi – aga uiguurid ei ole ju budistid ! Mis sa teed , kui islamisuveniirid ei lähe kaubaks , õigupoolest , islamikultuuris peaaegu ei olegi niisuguseid religioosseid vidinaid , mis sobiksid meeneteks . Budismis on neid ohtralt , kohe musttuhat . Huvitav oleks muidugi teada , mida mõtleb moslem , kui ta müüb budistlikku kraami ? Kindlasti on tal mingi eneseõigustus , kõik inimesed terves maailmas on ennast õigustavad masinad . Kõige lihtsam oleks pidada oma usu kultusesemeid nõnda pühadeks , et nendega ei tohi kaubitseda . Nõnda pole võõra usu asjanduste müümine enam tolle võõra usu levitamine , vaid otse vastupidi , selle võõra usu suhtes ükskõikne hoiak või koguni selle diskrediteerimine . Ühe punase narmaspaela otsas ripub nagu väike pronksist kook , mis on kahe draakoni kujuline , selle külge on kinnitatud kaks väikest pronkskellukest , mis helisevad imepärase puhta heliga . Igale poole on graveeritud buda reljeefe , üsna ohtralt on hieroglüüfides teksti . Sõpradel on neist hea meel , tagasihoidlikuks kingituseks Eestis sobivad niisugused asjad ehk kõige paremini . Oo , müüjate poeg tõi telgi alt välja tübeteikad , moslemite rahvusmütsi ! Tübeteikasid kannavad nii mehed kui ka naised , ainult et meestel on tikand mütsil kas mustavalgekirju või rohekas-lillakas , naistel punakas ja igat muud värvi , välja arvatud vahest must . Tübeteika on toakaunistuseks nagu seinavaipki . Tübeteika on uiguuridel vist ainsaks vahendiks , mille kaudu neiul on lubatud ilmutada oma huvi noormehe vastu . Kui neiu kellestki väga lugu peab , ehk koguni armastab , ning tal pole midagi selle vastu , et saada tolle mehe naiseks , siis tikib neiu imeilusa tübeteika ning kingib selle oma väljavalitule . Meile tundusid tübeteikahinnad liiga kõrged . Sõitsime edasi . Kui mitmekesine on kõrb , kui rikkalikud on vaated , kui kirevad värvid ! Roosakas savikõrb muutus pikkamisi hallikaks kivikõrbeks , et seejärel särada lumivalge soolakõrbena . Tõesti-tõesti , mulle meenusid parimad hetked Arktikas : olin pimestavvalge lageda heleduse keskel , kõik ümberringi kiiskas ja sätendas . Arktikas nimetatakse seda külma ja valevat tühjust arktiliseks kõrbeks . Nõnda et termin kõrb ei sisalda iseenesest temperatuurimääratlust , kõrbes võid kõngeda nii palavusse kui ka pakasesse . Silm ei erista lumevaipa soolakihist , küll aga kere ja nahk . Mitu korda tulime autost maha , et imetleda looduse puhtaid ja majesteetlikke vorme . Paar korda nägime liiva- ja tolmutormitrombe , maast pilvedeni küündivad lontjad ja hallikad spiraalid keerlesid ähvardavalt kõledalt mustava taeva all . Õhtuks mattis kõrbetolm maantee otsekui uttu . Tolm oli kuiv udu , ent samas esines lohkudes päris udu , mis tähendas niiskust , mida putukad oskavad korjata . Nad ajavad oma tagumiku uppi , udu kondenseerub kehale , vajub siledat kesta pidi alla , jõuab suuni . Ja pole see kõrb tasane midagi . Luited ehk düünid võivad olla parasjagu kõrged , meie Munamäe tipuni küündida , ning seda jalamilt lugema hakates . Seega tunduvad silmale märksa kõrgemad Baltikumi kõrgeimast mäest . Ikka tuulepealne nõlv laugjas , teine järsem , nagu lainetus merel . Füüsikaseadused kehtivad võrdselt nii vee kui ka liiva puhul . Ainult et liiv püsib veest paremini koos , nõnda et lainete liikumist ei ole näha . Ülikõrged luited oleksid siis tormi- ja orkaanilaineteks , luiteorgudes võib tunda end ainukese elusolendina kuskil teisel planeedil . Vahel on tegemist ristlainetusega , sest mõnede luidete ( neid kutsutakse barhaanideks ) kaar asetseb valitseva tuule suhtes risti . Mõnikord on luite peal soolaviirg nagu valge lainehari . Soolakõrbes on soolakuhilaid , aga neid tuli ette haruharva . Savikõrbes nägime fantastilise kujuga savikünkaid , otsekui hulluks läinud skulptori unistusi . Siiski võib näha elu jälgi liivakõrbeski – madu on liikunud nagu hüpeldes , et puudutada kõrvetavat liiva nõnda napilt kui võimalik . Siin ja seal paistis kurgaane , need sarnanesid kuju poolest täpselt tübeteikadega . Mõtlesin , et ehk on kõrberahva mütsi vorm just sealt pärit ? Lisaks korrapärasele vormile olid kurgaanid kõrbesse puistatud ka väga korrapärase asetusega , kuni silmapiirini igas kujutletavas ruudus üks , täpselt nagu inimese tehtud . Võib-olla olid hauakünkad ? Võib-olla oli neist ühe alla maetud Tšingis-khaan koos oma tohutu varandusega ? Tasasusel oli märgata ka vee liikumise jälgi , tulvaojade sänge , mille tuul oli mõnest kohast liiva matnud . Paaris kohas olidki tulvaveed lõhkunud teetammi . Kõrb on ülev ja meeliliigutav oma loomulikkuses ja alastiolekus . Miski ei ole varjatud . Mõttes võrdlesin ma kõrbe täiesti aseksuaalse aktimaaliga . Kord tuli tühjuses ja lageduses vastu punases kleidis sihvakas ja uhke naine . Kust ta tuli ja kuhu läks ? Ehk oli kummitus ? Ikka ja jälle hakkasid silma pruuniks põlenud ja kortsuliseks parkunud nägudega teehooldajad , oranžid turvavestid seljas , meestel kirkad ja labidad käes , et siluda teetammi pervi ja puhastada maanteed liivavaaludest , naised kitkusid umbrohututte teetammi servadelt . See oli küll iseäralik amet – rohida kõrbet . Õnneks oli neil vähe tööd , nad pidid harva kummardama . Mõnikord istusid hooldajad tee ääres telkriidest varju all ning jõid plaskudest vett . Kord pidasid nad lõunasöögiaega ; märkasin autoaknast , et kõrbes on isegi söögipulgad väga õhukesed . Muidugi , puitu tuleb kokku hoida , pole siin priisata midagi . Kui kaugelt olid need teetöölised hommikul toodud ? Väga kaugelt , sest lähedal ei olnud ainukestki oaasi . Kõrb ei ole taimestikuta , vähemalt mitte liivakõrb . Kivi- ja soolakõrbes ei hoomanud eluraasugi , aga see võis olla vaataja viga . Liiva tardunud kuivanud puud tundusid otsekui unustatud uskude mustad jumalad . Pealegi oli tuul need kummargile painutanud . Kõrbes nagu merelgi puhuvad tuuled enam-vähem ühest suunast . Kord olid mõlemal pool teed surnuaiad , eraldi moslemitele ja hiinlastele . Erinevus on pisike , kuid ometi selgesti märgatav . Moslemite kalmuks on piklik ja neljakandiline kivikirst liivapinnal , hanide kirst kalmul on ümmargune nagu suur tõllaratas . Surnukeha on kivikirstu sees maapinna lähedal põhjusel , et liiv liigub ; kord ilmuks kirst liiva seest nähtavale niikuinii , nõnda on otstarbekam kirst maa peale jättagi . Olen näinud Jamali poolsaarel neenetsite ja venelaste surnuaedu . Neenetsite kirstud on tundrapinnal pisikestel puitjalgadel , venelased on üritanud matta maa alla , igikeltsa sisse . Ka tundrapinnas liigub , ehkki hoopis teisel põhjusel . Seal sulab igikeltsa paksus õhemaks , nõnda on venelaste hauad tihti sisse varisenud , rohkem või vähem kõdunenud kirst on paista , vahel on kirst koguni poolpüsti tõusnud , kord vaatas kirstust välja luukere , augud kolbas rahurikkumise pärast tigedad . Neenetsid olid maapinna liikumisega arvestanud , venelased mitte . Iga asi vajab kogemusi , eriti matmine . Meie silmale on lagedad kalmistud võõrad , meie seostame surma hämara müstikaga . Tühi ja valgusest kiiskav matmispaik nagu lobiseks kogu saladuse välja , räägib meile pealetükkivalt sellest , millest meil ei tohi aimugi olla , mida me oleme keelanud endal teadmast . Aga kust neid puid kõrbes ikka võtta , et varjata enda eest tõtt ? Vahest ongi kõrberahvas sellepärast fatalistlik , et tänu lagedusele surnuaial on neile ka selge , mis saab pärast surma . Ent siiski huvitav , kust kohast kõrbes üldse need surnud saadakse , et keset kõrbet võib kalmistu olla , pealegi kaks tükki korraga ? Kohati oli näha rohututte , kord isegi umbes <arv>-pealist kaamelikarja nosimas kollakaid , okkalisi kõrbetaimi . Ikka läbisime naftavälju , puurtornid ja pumbad heitsid liivale teravaid varje . Nii ühed kui ka teised töötasid automaatselt , ilma inimeste juuresolekuta , mõlemaid ümbritses metallpiikidest kaitseaed . Kuulda oli metalli hõõrumise krigin-kragin , pumpade vari pendeldas liival . Puurtornide puhul välist liikumist märgata ei ole ja need meenutasid äsja Turpani muuseumis nähtud sauruste skelette . Nafta vulises valjusti torudes , mis kadusid liiva alla , siin ja seal tõusid õlijuhtmed maa alt välja . Tuul ulus telegraafitraatides . Täiesti liivakarva sisalik siksakitas maapinnal , ilmselt peitis ta meie eest oma uruauku . Arvatavasti olid tal pojad , muidu need loomad päevapalavuse ajal maa alt välja ei ilmu . Läksime talle naljaviluks järele . Kas te seda usute või mitte , aga ta tõstis meie suunas püsti oma saba . Kas tõesti pakkus ta meile saagiks enda asemel oma saba ? Juba keerutas kõrgel pilvitus taevas kotkas . Kas oli ta sisalikku märganud ? Tulime maanteele , et loomake saaks enne kotka allasööstu peitu minna ja poegadele toitu viia . Korla linna lähedal nägime pikka tsisternvagunitega naftarongi madala loojangupäikese taustal . See meenutas kaamelite karavani . Siin-seal seisis maantee ääres rikkiläinud autosid ja mahavarisenud koormaid . Need olid harilikult vanemad ja kohmakad Vene ZIL-id , KamAZ-id või KrAZ-id või nende Hiina modifikatsioonid . Ka üksikud vastusõitvad autod kuulusid samasse kategooriasse . Lääne-Hiinas seisab autopargi vahetus moodsamate ja jõudsamate masinate vastu veel ees , Ida-Hiinas on see juba toimunud . Nafta pole ainus kõrbe energeetiline rikkus . Tuulest oli juba juttu , tihti nägime oaasides majade katusel päikesepatareisid . Kõrbes juba jõuallikatest puudu ei tule . Kord märkasime juba kaugelt eemalt mustavat suitsulonti , mis tõusis tuuletus kõrbes püstjalt taevasse . Kuidagi ei osanud oletada , mis asi see võiks olla . Lähemale jõudes nägime , et suure veoauto kastis põleb rehvikoorem . Kes selle siis süütas ? Autojuht seletas , et tegemist oli isesüttimisega : rehvid õõtsusid autokastis , hõõrdusid teineteise vastu , kuniks võtsid tuld . Liikluspolitsei oli tee sulgenud , meie pidime suure ringiga ohtlikust koormast mööda sõitma ; kardeti , et kohe plahvatavad kütusepaagid . Õnneks oli seal sile soolakõrb , polnudki erilist vahet , kas sõita inimese suure vaevaga tehtud asfaltteel või looduse tasandatud maastikul . Oaasi lähedusest annavad aimu linnud , tihti on need rongad telegraafitraatidel . Oaas on aga kõrbeavarustes kaugele paista . Kõigepealt terendub silmapiiril hallikas triip , algul pead seda mäeahelikuks , ent ligemale jõudes mõistad , et need on püramiidpaplid , mis ümbritsevad peaaegu kõiki kõrbekülasid . Taklimakani kõrbe keskelgi võib täiesti ootamatus kohas olla järveke või vihmaveeloik , mille ümber rohetab rohe-roheline rohi . Pisimagi veekogu juures muutub kõrbeavarus haljaks maaks , veest meetri jagu eemal kasvavad vaid kollaseks kuivanud tutid . Ja äkki näed pruunikas-kollast rohumaad , karja ja ratsakarjuseid . Karjad on harilikult segakarjad , koos on kaamelid , hobused , lehmad ja lambad , sekka mõni eeselgi . Vahel tundus , et tegemist oli koguni kõrbelise stepiga kõrbe sees , sest taimi kasvas kõrbe jaoks nagu ülearu palju . Oaasi ümber on aga vihmad leotanud kõrbe mülgasteks , kust mõnikord võetakse roogugi . Kõrb on muutunud sooks . Ei , protsess on kahjuks vastupidine – veekogu , olgu järv või jõgi on soostunud , et kunagi kõrbeks saada . Kaks korda nägime oma pikal teekonnal üleujutust , jällegi pidime ringi sõitma . Üleujutus oli nõnda tähtis asi , et sellest oli uudisnupp isegi Hiina kesktelevisiooni päevauudistes . Selgus , et Tian Shanis oli mingi lumeliustik hakanud sulama ja tulvaveed olid üsna palju teetammi lõhkunud . Mis ühele õnnetus , see teisele õnn . Lapsed hullasid vees , aga uputuse kõrval tolmas maapind kuivusest , tundus , et pole mitu sajandit piiskagi vett saanud . Oaasides võivad olla päris suured linnad , aga harilikult on külad , täis töid ja tegemist . Kõverate sarvedega lambad mökitavad teel , poisid ratsutavad hobustel , olgu sadulaga või ilma . Eeslid veavad endast kõrgemaid koormaid . Kõrbeküla arhitektuur on igal pool täpselt ühte moodi , olgu Marokos , Usbekistanis või Ida-Turkestanis : madal siseõuega maja , olgu saviplonnidest või tellistest , ümber siseõue elutoad . Kahel pool maanteed oli pikk rida söögikohti , kus pakuti uiguuri roogasid . Alati oli söögikoha ees veemüüja , kes pakkus külmkapist kümneid marke karastusjooke . Kõrbes juuakse harilikult pepsikoolat , mõnikord ka kokakoolat . Meie võtsime hiina rohelist jääteed , mida müüakse koolapudeleis . Minu arvates on see maailma parim jook , ma ei mõista , miks seda meil keegi Hiinast sisse ei vea . Teine mõnus jook on kookospähkli mahl . Roheline tee mulle saatuslikuks saigi . Rüüpasin jääkülma jooki ning äkki taipasin , et ma ei suuda enam rääkida . Olin kaotanud hääle . Õhtuks oli tõusnud palavik . Olin kõrbekuumuses jäänud külmetustõppe . Ja pole ma nii külmaõrn ühtigi – Eestimaa pakaseselgi talvel käin palja peaga . Peaaegu nullkraadine tee , pidevalt puhuv jahe õhk konditsioneerist , mille ma ise olin maksimumi peale reguleerinud , tegid oma töö . Haiguse tõi temperatuuride vahe , nende suur kõikumine . Oaase on iga paarikümne kilomeetri järel , vist ainult üks kord tegime mõnesajakilomeetrise otsa , nägemata ainustki küla või karjamaad . Ostsime ka meloneid ja arbuuse , mida müüdi kaldus kärudest maantee ääres . Kärusid oli nelja liiki – eesli- , härja- , traktori- ja inimkärud , kusjuures viimased erinesid esimesest juba põhimõtteliselt . Inimene tõukab oma käru , nõnda et käru on inimesest eespool , eesel , härg ja traktor veavad käru , mis jääb neist tahapoole . Müüdi terve perekonnaga . Ostjale arbuusi või meloni pakkujaks oli mees , kes ka kaalus margapuuga valitud kauba , aga raha rändas naise taskusse . Järelikult olid müüjateks hiinlased . Uiguuride perekondades naisel ikka nõnda kanget võimu ei ole , et ta kaugast oma põlle all hoiab . Muidugi olid nad hiinlased , sest mehe ja naise kõrval mängis üksainus laps . Hinnad tundusid olevat parasjagu krõbedad , kilo eest küsiti kuus jüaani ( <arv> krooni ) . Kurtsime seda giid Jeanne'ile , kes puhkes naerma . Temale müüdi krosside eest . Kes siis rahvuskaaslast pügama hakkab ? Aga välismaalasi tohib küll , sest neil on palju raha . Ent melon ja arbuus olid tõesti mahlased ja magusad . Oaas aga lõpeb järsku , otsekui noaga lõigatud . Püramiidpaplitest kõrge müüri taga oled kihavast elust sattunud jällegi surnud tühjusesse . Ei , mitte veel päris . Oaasi ümbritsevad päikesepatareid , millest jooksevad juhtmed külla . Uus oaas , roheline org kõrgete-kõrgete kollaste luidete vahel . Suundusime Emini mošee poole , selle minarett paistab kaugele , ulatub kõrgemale püramiidpaplite latvadest . Eemalt vaadates mõtlesin , et näe , üks pappel on õige pikaks sirgunud . Siis aga nägin , et torn on kivist ja kauni islamimustriga , laieneb allapoole kiiremini kui püramiidpaplid . Emini mošee on siinkandis kõige kuulsam , selle teiseks nimeks on Sugongi pagood , see ehitati juba <arv>. aastal . Minarett ulatub <arv> meetri kõrgusele , ent tippu on ainult <arv> astet , sest uiguuride rahvuslikus arhitektuuris on kõrged astmed . Alles üleval tajusime , kui tibatilluke on oaas keset kõrbet . Rohelust tundus olevat vaid peopesa täis otse meie all , mujal kõikjal kuni silmapiirini kolletasid liivaväljad , tuul keerutas nende kohal tolmu . Emini mošee püstitas omaaegne Xinjiangi prefektuuri komandant Su Laiman oma armastatud isa Eminhodža surma puhul . Palveruumi katus on kupliline . Tükk aega murdsin pead , miks see küll niisugune on . Meie ehitame maju jaheduse kaitseks , kõrbes peavad majad pakkuma varju nii kuuma kui ka külma eest . Kupli all on suvel tõesti vilu , talvel aga ei puhu tuul kuppelkatuselt minema lund , mis on aga väga hea soojapidaja , ja mis kõige tähtsam – lumi kaob iseenesest , kui teda enam vaja ei ole . Järgmises oaasis oli maa all püha allikaga koobas , kusjuures allika pühadus ei olnud määratud religiooniga . Sealt võisid vett pudelisse võtta kõik , kes soovisid , kummardagu nad Allahit , Jehoovat , Jahvet , Buddhat , Manit või ükskõik keda . Meie ütleme selle asja kohta oikumeeniline , ent allikas oli kasutusel juba siis , kui veel ükski religioon ei olnud mööda Siiditeed siia jõudnud , ja tegelikult juba siis , kui veel mitte ükski maailmareligioon ei olnud sündinud . Järelikult oli tegemist animistlik-šamanistliku nähtusega , millel eelkõige oli tarbeväärtus – puhas ja selge vesi , mis vulinal voolas oma kitsas sängis maa all koobastikus kordagi pinnale tõusmata . Meie ees võtsid vett norralased , meie taga austraallased . Ajasime mõne sõna juttu . Mõlemad rühmad tegid safarireisi mööda Siiditeed , ainult et norralased liikusid idast läände ( nagu meiegi ) , austraallased aga läänest itta . Tore kohtumine . Kui tõmmata sirge Põhja-Norrast Lääne-Austraaliasse , siis satub keskpunk just Astani allikale . Kõndisime edasi . Joonistused koobaskäikude seintel muutusid pikkamööda islamimustriks , jõudsime maa-aluse mošeeni ja islami surnuaiani . Maa all ei sirgu loomulikult minarette , aga muidu ei olegi suuremat vahet , kas pühakoda on maa peal või maa all . Surnuaiaks oli kivikirstudega koobastik , kuhu oli maetud kohalikke aristokraate ja keskvalitsuse ametnikke väga pikka aega . Mõnes koopas oli mitu kirstu , teises ainult üks . Mitmel kirstul olid kaaned paokil , nägime , et mõned surnukehad olid ise mumifitseerunud . Teistes olid surnukehad läinud kõige liha teed , neist olid järele jäänud ainult luukered . Kas selles peitus hinnang nende inimeste tegudele ja mõtetele nende eluajal ? Aga kelle hinnang ? Ja kumbadega oldi rahul , kumbadega mitte ? Sellele küsimusele vastab igaüks oma usu järgi . Koobastest välja tulles mõtlesin , et sõltumata sellest , kas kirstud on maa peal kõrbes või maa all koobastes , peavad nad olema ikkagi nähtaval . Miks ? Ei tea . Koopa lähedal viinamarjaväätidega kaetud platsil käis uiguuri pidu . Ütlesin meestele " Salam aleikum ! " ja teenisin poolehoiu . Selle tervituse täpne tõlge araabia keelest on " Rahu olgu teiega ! " ning neid kahte sõna tasub meeles pidada kõigil inimestel , kes satuvad islamimaailma . Pärast niisugust sissejuhatust saate turul kauba poolmuidu , teid peetakse veel eluaeg meeles kui head inimest . Tantsuplatsil esitati uiguuri tantse . Need on väga sarnased tatari , usbeki ja maroko tantsudega , ehk teeb üksnes spetsialist neil vahet . Ka see on ikka päris üllatav , et inimesed , kes on aastasadu olnud üksteisest tuhandeid kilomeetreid eemal , keerutavad enam-vähem ühtmoodi jalga . Mis jalga ! Tants koosnes rohkem keha- ja kätekeerutamisest , jalgadega peamiselt trambiti ja hüpati . Kõik esinejad olid silmatorkavalt kirevates ja ilusates rahvarõivastes , mille kuldsete ääristega kuubedel ja kleidiäärtel domineeris taevassinine toon . Algul tantsisid neli uiguuri neidu ning selle tantsu sisuline tähendus seisnes vist armastuse ootamises . Seejärel haakusid neidudega kaks noormeest ning neil oli kindlasti tahtmine nendega pisut kontakti võtta . Üks neiu oli nõus noormehega kurameerima , teine-kolmas-neljas mitte . Nemad olid uhked , nemad jäid ootama etemaid peigmehi . Nõustunud neiust ja noormehest sai kena paar . Ühe neiuga , kes peigmehele korvi andis , läks kõige halvemini – ta jäi vanatüdrukuks . Viletsamat saatust ei sooviks kellelegi , eriti islamimaal . Mis sai kahest ülejäänud neiust , kes selja pöörasid ? Seda ei suudaks oletada vist ükski eestlane ega kristlane . Neist mõlemast said ühe mehe naised . Viimased tantsud väljendasidki kahe inimese abielu õnne , vanatüdruku kibedust ning sekeldamist ja tüli majas , kus mees pidas kaht naist . Koobaslinn tekitab iha ultramoodsate suurlinnade järele . HARBIN JA STALIN Kui esitada mnemoturniirilõvidele viktoriiniküsimus , kus linnas ja kus maal ehitati aastatel <arv>–<arv> kõige rohkem vene õigeusu kirikuid , siis millised võiksid olla vastused ? Inimesed , kel vahest üldsegi pole ajaloost aimu , arvaksid , et seda tehti Venemaal ja Moskvas . Vastus on vale , sest selles linnas ja sellel maal lasti õhku ja lammutati tollal kirikuid üsna suure hoolega . Veidike teadjamad oletaksid kõheldes Pariisi ja Prantsusmaad ning sellise vastuse puhul rõkkaks küsimuse esitaja : " Kuum ! Kuum ! " Ometi pole ka Pariis päris täpne , kuigi ka sellesse linna rajati paar kuplitega pühakoda . Ent esitame enne vastuse andmist teisegi küsimuse : kahes Hiina linnas on olnud Eesti seltsid , üks neist on Shanghai , Idamaade New York , aga milline on teine ? Kas oleks õiget vastust teadnud meie Tarkade Klubi parim koosseis – Valdo Pant , Voldemar Panso ja Hardi Tiidus ? Mõlemal puhul on õige vastus Harbin , mida on hellitatud ka nimedega Idamaade Moskva ja Idamaade Pariis . Ja lisaks õigeusu kirikutele ehitati sinna ka protestantlikke ning katoliiklikke jumalakodasid , aga samuti ülimoodne , arhitektuurse stiili poolest konstruktivistlik mošee ning veidi tagasihoidlikum sünagoog . Tõeline maailmalinn ! Aga mis riigis Harbin tollal asus ? Kahtlemata Hiinas , ent ma kujutan ette , et mõni Jaapani või Vene šovinist arvaks teisiti . Ja kolmas ning viimane mnemoturniiri küsimus : kus asub seni viimane Stalini-nimeline park maailmas ? Just park . Batumis , Gruusias , on Stalini prospekt , Stalini sünnilinnas Goris on Stalini väljak . Aga kus on park ? Vastus on samasugune nagu eelmiste küsimuste puhul – Harbinis . Just Stalini-nimelisest pargist Sungari jõe äärest algab Harbini kauneim tänav , Peterburi Nevski prospektiga üsna sarnane Zhongyang . Teistes Hiina linnades on Stalini-nimelised toponüümid kõik ümber ristitud , ent Harbinis on üks alles jäetud . Park ise on kena , õhtuti ja hommikuti käivad seal tuhanded ja tuhanded inimesed võimlemas ja tantsimas . Eurooplane spordib üksinda , hiinlane koos teistega , ühisel nõul ja jõul . Individualist ei suuda eales mõista kollektiivi tuge , põlastab kambategemist karjamentaliteediks . Hiinas on inimkobar loomulik , ent tihedaimaski summas ei nügita üksteist ; austatav privaatruum inimese ümber on küll pisike , aga pole kuhugi kadunud . Kus on inimesi , seal sõelub kaubapakkujaid . Peamiselt pakutakse juua – Hiinas on meie jaoks imeodavad ja imehead karastusjoogid . Meie abikaasaga võtsime alati rohelist jääteed või kookospalmipiima , mõlemaid oli saada nii plastpudelis kui ka plekkpurgis . <arv>-kraadise kuumuse vastu oli just neist jookidest abi . Teiseks pakutakse üle Sungari jõe sõitu ning need pakkujad on pisut tülikamad . Asi on selles , et omavahel võistlevaid firmasid on palju , kõik paadid ootavad kaldal sõitjaid , klientidest sõltub perekonna teenistus . Välismaalastelt küsitakse ülesõidu eest <arv> jüaani ( umbes <arv> krooni ) , oma maa inimeselt tunduvalt vähem . Aga meiegi turul lisatakse hinnale kõvasti juurde , kui osta tahab soomlane . Paatide kohal kõrgub kollaste vagunitega köisraudtee ning seda kasutavad ainult turistid , seal küsitakse edasi-tagasi sõidu eest <arv> jüaani . Aga siiski , miks kannab see jõeäärne , kõrgete püramiidpaplitega pikk-pikk park ikka veel Stalini nime ? Uskumatu , kuid tegemist on hiinlaste tänuga selle eest , et Stalin Kirde-Hiina Hiinale jättis ... Ka monument " Tundmatule sõdurile " , mida õhtutundidel valgustavad värvuspurskkaevu joad , väljendab samu tundeid . KUST SAID R-id NIMEDESSE ? Harbini nimes on r-häälik , mida hiina keeles ei esine . Ka Sungari jõe nimes on r-häälik . Hiinlased hääldavadki linna ja jõe nime ilma r-ita . Linn on kas Ha'erbin ( hääldub umbes 'hažbin' ) , jõgi Songhua või Songhuajiang . Linnasüdames helklevad päikesepaistes klaaspilvelõhkujad , linn on Euroopa mõõtude järgi määratu suur , seal elab <arv>,<arv> miljonit inimest , ent Hiina jaoks on see üsna tavaline . Harbini pilvelõhkujadki ei küüni <arv>. korrusest kõrgemale , nõnda et hästi kõrgele ehitava Hiina puhul on tegemist üsna keskmist mõõtu hoonetega . Sungari on üle <arv> kilomeetri pikk ning Amuuri ( hiina keeles Heilongjiang – Musta Draakoni jõgi ) suurim lisajõgi , mööda seda võivad Harbini jõuda merelaevad Ohhoota merest . Kust need r-id siis nimedesse said ? Need on pärit mandžu keelest . Mandžud on vana kultuurrahvas , kes on sugulased tunguuside ( evengide ) ja mongolitega ; neid elab täna Hiinas umbes <arv>,<arv> miljonit . Muide , mandžude sugulasrahva tšurtšenite vana keisririigi ( <arv>. saj. ) pealinn asub Harbini külje all , seda nimetatakse Jiniks nagu ka nende vana keisririiki . Mandžud alistasid <arv>. sajandil terve Hiina , panid aluse viimasele keisridünastiale , mis kandis nime Qingi ehk Mandžu dünastia ning mis oli võimul kuni <arv>. aastani , mil doktor Sun Yat-sen lõi Hiina Vabariigi . Mandžude võimu ajal ulatus Hiina riigipiir kaugele Siberisse ja Kaug-Itta , Hiinale kuulusid Sahhalini saar ning Ohhoota mere rannik . <arv> . sajandi keskpaigas tahtsid koloniaalriigid nõrgaks jäänud Hiina osadeks jagada – juba olid välja mõõdetud alad , mis pidid varsti kuuluma Jaapanile , Prantsusmaale , Suurbritanniale , Saksamaale ja Venemaale . Allutamine oli ette nähtud kaheetapilisena – esiteks sai üks suurriik endale kauplemismonopoli kindlal territooriumil , teatud aja möödudes oleks too ala kujunenud vastava riigi asumaaks . Vaid Ameerika Ühendriigid ajasid tollal lahtiste uste poliitikat ega lasknud Hiinat jagada kontsessioonide kildudeks . Kui USA president Richard Nixon <arv>. aastal Hiinat külastas , siis tänas esimees Mao Zedong teda selle eest , et Hiina jäi ühtseks riigiks . Tõepoolest , Hiinast ei saanud loodetud tükki endale haarata ei Jaapan , Prantsusmaa ega Saksamaa , Suurbritanniagi on tänaseks Hongkongi Hiinale tagasi andnud . Aga Venemaa ? Venemaaga <arv>. ja <arv>. aastal sõlmitud lepingute järgi pidi Hiina loovutama oma põhja- ja idaterritooriumid , ja need kuuluvad tänaseni Venemaale . <arv>. aasta juulikuus tähistas Vladivostok uhkelt oma <arv>. aastapäeva . Vladivostok tähendab vene keeles " Valitse ida ! " ( Vladi vostok ! ) . Mul on kodus Stalini-aegne NSV Liidu ajaloo õpik , milles <arv>. aasta lepinguid nimetatakse röövellikeks ja imperialistlikeks , Hiinale jõuga peale surutuks . Mul on ka Hruštšovi-aegne õpik , milles enam niisuguseid hinnanguid ei anta . Stalini-aegne õpik on ausam kui Hruštšovi-aegne . Põhjus oli selles , et Stalin ja Mao Zedong olid sõbrad , Hruštšov ja Mao Zedong aga ei sallinud teineteist silmaotsaski . Ent Tsaari-Venemaa huvid ei piirdunud <arv>. sajandil kättevõidetud <arv>,<arv> -miljonilise ruutkilomeeri , s.o. Lääne-Euroopa suuruse tükiga Põhja-Hiinast . Pärast <arv>. aasta lepinguid soovis Venemaa endale saada tervet Mandžuuriat ( hiina keeles Dongbei ) , samale territooriumile pretendeeris ka Jaapan . <arv> . aastal sai Venemaa Harbini raudtee-ehitamise kontsessiooni ning <arv> rentis Venemaa endale jäävabad sadamad Kollase mere ääres – Lüshuni ( Port Artur ) ja Daliani ( vene keeles Dalnõi ) . Dalnõi tähendab vene keeles kauge – sadam ei asunud kaugel Hiinast , vaid Venemaast . Harbinist sai kahe Venemaale kuuluva raudtee sõlmpunkt – üks haru viis Vladivostokki , teine Port Arturisse . Hiinas asuvast Harbinist sai kõige kiiremini kasvav Vene linn sajandivahetusel ning hiljemgi . <arv>–<arv> okupeeris Venemaa täielikult Hiinale kuuluva Mandžuuria , see põhjustas <arv>. aastal Vene-Jaapani sõja , mille tulemusel kaotas Venemaa kogu Vaikse ookeani laevastiku ning ka soojaveelised sadamad Kollase mere ääres . Harbinis hakkasid domineerima jaapanlased , kelles Hiina nägi tollal suuremat ohtu kui venelastes . Ka Port Arturist ( Lüshunist ) sai Jaapani sõjasadam . Pärast bolševistlikku riigipööret ja verist kodusõda Venemaal sai Harbinist Vene valgete kõige tähtsam keskus . Just sellel ajal rajatigi linna uhked õigeusu templid – Püha Sofia katedraal , kus praegu asub arhitektuurimuuseum , Blagoveštšenskaja , Püha Nikolai , Püha Aleksei ja Inglilaulu kirik . Vene valged ja jaapanlased said omavahel väga hästi läbi , mõlemad unistasid Moskva peale minekust . Kust tuli aga rikkus kirikute ehitamiseks ? Palju on räägitud sellest , et Harbini jäi Tsaari-Venemaa pankade kuld , sosistatakse isegi , et suur osa kullast on tänase päevani kuskil maa all peidus . Tegelikult andis rikkuse karusnahatööstus . Mandžuuria on looduse poolest täpselt Siberi moodi , nõnda küttisid mehed soobleid , karusid ja rebaseid , naised õmblesid nahkadest kasukaid , mida müüdi terves maailmas . MITME NIMEGA TIIGRID Kõige kuulsamad ja hinnalisemad olid tiigrinahast kasukad . Meiegi käisime Harbini lähedal rahvuspargis Kirde-Hiina tiigreid vaatamas : sõitsime džiibiga mööda metsasteppi ning aina vaatasime ja vaatasime . Palavuse tõttu lebasid tiigrid põõsaste ja puude all varjus , olid kole unised , ei viitsinud pead tõsta isegi siis , kui neile toitu ette pandi . Vaid ematiiger pojaga oli veidi elavam , ema manitses poega mitte tormama kohe söögi poole , vaid ootama , kuniks toitja lahkub . Need on kõige põhjapoolsemad suured kaslased , Venemaal kutsutakse neid Amuuri ehk Ussuuri tiigriteks , Hiinas Siberi ehk Kirde-Hiina tiigriteks . Tänapäeval on need armsad loomad kõik looduskaitse all , sest neid on väga kasinalt järele jäänud . Aga ikkagi meeldib naistele kanda tiigrinahast kasukaid ning mehed tahavad selle arvelt teenida ! Hiina turgudel pakutakse althõlma tiigriluid ja tiigrisalve , mille tarvitamisel ei jäävat ka kõige hädisem mees otsustaval momendil hätta . Meie giid ütles , et tegemist on lõksuga lihtsameelsete püüdmiseks . Arvatavasti oli tal õigus . Aga ajad läksid edasi . Jaapanlased tegid <arv>. aastal Mandžuuriast oma nukuriigi nimega Mandžukuo ( hiina keeles Manzhuguo – mandžude riik ) , panid <arv>. aastal oma nukuriiki valitsema mandžu rahvusest Hiina kukutatud keisri Pu Yi ( kirjutatakse ka Henry Puyi ; Henryks kutsus teda inglasest eraõpetaja Johnson ) . Harbinis oli Püha Iberveli katedraal , mis enam ei tegutse . Püüdsin teada saada , mida Ibervel tähendab , ent vanad katoliiklased on läinud , uusi on üsna vähe ning vastust ma ei saanudki . Mandžukuo oli jaapanlaste jaoks alles algus . Pu Yi'st pidi saama kogu Mandri-Aasia valitseja . Isegi kommunistlik Venemaa tunnustas Jaapani ülemvõimu ning loovutas <arv>. aastal oma õigused Harbini raudteel Jaapanile . Vene valged Harbinis pidasid seda tehingut reetmiseks ning nende jaoks kuulus raudtee endiselt Venemaale . Sellisele Venemaale , mida Venemaal enam ei olnud , mis oli olemas ainult Harbinis ning pisut ka mujal maailmas – Pariisis ja Shanghais , Riias ja Istanbulis . Jaapanlased ei söandanudki Harbinist teha oma kavandatud Mandri-Aasia pealinna , neid kohutas liigne Vene mõju . Jaapanlastele sobis oma maniakaalse vallutamiskihu pealinnaks hoopis naabruses asuv Jilini provintsi keskus , toona hoopiski pisike Changchun , mille nimi hiina keeles tähendab pikk paik . Tõepoolest – kogu Mandžuuria on väga roheline , täpselt nagu Siber , aina taiga ja taiga , aina metsad ja metsad , sekka rohumaad ja stepid . Changchunis on keisripalee kenasti alles , see on tavaline <arv>-korruseline valge kivimaja , üsna sarnane Eesti klassitsistlike ja pseudoklassitsistlike mõisahoonetega . Jaapanis leidub selliseid maju igas linnas ja linnakeses , need on tavaliselt raekojad . Tänavad ja väljakud rajasid jaapanlased Changchuni hästi laiad ja uhked , et anda tulevasele metropolile oma nime õigustav suursugune väljanägemine . Jah , jaapanlased plaanisid luua hullumeelset riiki , mis ulatuks Vaiksest ookeanist Atlandi ookeanini . Vene valged olid aga solvunud , et suurt missiooni ei usaldatud nende Harbinile , vaid mingile hoopiski kõrvalisele tolmusele linnakesele , millest tänaseks on kasvanud uhke miljonilinn Volkswageni võimsa autotehasega . Cangchunist siiski Aasia pealinna ei saanud . Mandžukuo keisririigi vallutas Teise maailmasõja lõpus , <arv>. aasta septembris , hoopiski N. Liit , ning seejärel ootasid kõik , et Stalin täidaks Venemaa kauaaegse unistuse ning liidaks Mandžuuria Venemaa külge , nagu Tsaari-Venemaa oli juba <arv> aastat ihaldanud teha . Stalin seda ei teinud . Põhjusi oli kaks . Esiteks olid liitlased ( inglased ja ameeriklased ) niigi lubanud venelastele Lõuna-Sahhalini ja põhjapoolsed Kuriili saared ning suuremaid Vene valdusi Kaug-Idas ei soovinud Washington ja London näha . Sõja lõppedes pidas Stalini-Venemaa oma liitlaskohustustest lühikest aega veel hoolega kinni . Teiseks oli Hiinas võidule sammumas N. Liidu toetatud ja Mao Zedongi juhitud Punaarmee ning Mandžuuria okupeerimine oleks komplitseerinud olukorda N. Liidu ja Hiina Kommunistliku Partei vahel . Pealegi oli tulevikus vähemalt Stalini vaimusilmas ette nähtud ühtne kommunistlik maailmariik , nõnda et sellel ei olnudki olulist tähtsust , kummale poole piiri jääb Harbin . Mandžuuriast jäi Stalin seega ilma , kuid ta karistas väga rängalt kõiki valgeid emigrante , kellel ei õnnestunud põgeneda . Nõnda tuli kiire lõpp ka Harbini vene kolooniale , olematusse kadus Harbini Eesti Selts , kuhu kuulus umbes sadakond inimest . <arv> . aastal läks Harbini raudtee taas N. Liidu ja Hiina Vabariigi ühisvaldusesse , sama juhtus Port Arturi sõjasadamaga . Tänaseni võib Harbini raudteejaama lähedal näha eklektilises stiilis depoosid ja muid jaamahooneid , nagu igal pool Siberiski , ehkki vaksal ise on uus ja uhke , konditsioneeritud õhuga . Vaksalisse pääseb ainult pileti esitaja , nõnda et ruumi on seal palju ; mugavatel nahkistmetel võib rongi oodates isegi tukkuda . Rahvamurd keeb ümber vaksali ja vaksaliesisel väljakul . <arv> . aasta <arv>. oktoobril kuulutas Mao Zedong Pekingis välja Hiina Rahvavabariigi , Harbinist sai Heilongjiangi provintsi keskus . <arv> . aastal sõlmis Mao Zedong Moskvas Staliniga igavese sõpruse , liidu ja vastastikuse abistamise lepingu , kogu Venemaa laulis laulu " Stalin i Mao , Stalin i Mao , druzja na veki , druzja na veki ... " Stalinil jätkus Hiina suhtes suuremeelsust veelgi enam – <arv>. aastal kinkis Stalin Hiinale N. Liidu osa Harbini raudteest , mais <arv> sai Hiina <arv>. aastal sõlmitud lepingu alusel lõplikult tagasi Port Arturi . <arv> . aastal tegi Stalin Moskvas Mao Zedongile kingituse , millist pole tehtud eales varem ajaloos . See on fantastiline , kordumatu ja lausa vapustav tegu . Stalin andis Maole kõigi Hiinas tegutsevate N. Liidu , endise Kominterni ja N. Liidu Kommunistliku Partei agentide nimekirja . Agente oli kümneid tuhandeid , kõik nad likvideeriti . Enamus neist olid hiinlased , aga väga palju oli ka venelasi , jaapanlasi , mandžusid , mongoleid , juute , korealasi , võib-olla ka eestlasi . Nende hulgas oli väga palju inimesi , kes olid luuranud N. Liidu kasuks oma südametunnistuse ja poliitiliste veendumuste järgi , kes olid teinud kõik selleks , et ka Hiinas tuleks võimule kommunistlik partei . Kõik need inimesed kadusid jäljetult ning neist ei ole enam midagi kuulda . Praegu võib Hiinas lugeda üsna karme hinnanguid Jaapani , Briti ja Prantsuse kolonialismi kohta , nende riikide alustatud Hiina-vastaste sõjakäikude kohta . Ja õigusega , anastajate kaitseks ei ole midagi öelda . Eriliste jubedustega said hakkama Jaapani vallutajad Teise maailmasõja ajal. Ometi torkab silma , et Venemaa suhtes valitseb vaikus . Venemaalt ei nõuta vähemalt avalikult tagasi isegi kaotsiläinud kunstiaardeid , rääkimata muust . Oletatavasti on aastasadade jooksul Hiinast röövitud aardeid rohkem kui mujalt maailmast kokku . Tänaseni kaunistavad need Inglismaa , Prantsusmaa , Venemaa , USA ja teiste riikide kõige kuulsamaid esimuuseume . Miks ? Vestleme sel teemal pidevalt Habarovski ja Harbini vahel sõitva Vene ärimehe Gennadi Keiumiga " Aga sellepärast , et inglaste , jaapanlaste ja prantslaste poolt kunagi anastatud ja anastada kavatsetud alad on Hiina tagasi saanud , nüüd võib neid riike avalikult kritiseerida . Vene probleemi aga pole mõtet suure kella külge panna seni , kuni see on lahendunud . Kunstiväärtustest räägitakse palju sellepärast , et neid niikuinii keegi tagasi ei anna , sest enamik praegusi valdajaid on heausksed ostjad . Ehkki Vene seiklejad on Hiinast aardeid ka röövinud , on enamik neist Venemaale sattunud legaalsel teel , näiteks Peterburi Ermitaaži ja Moskva Idamaade Muuseumi tulid paljud Hiina kunstiteosed hoopis Saksamaalt , kust Nõukogude armee need <arv>. aastal trofeedena kaasa tõi , " ütles Moskvas hariduse saanud mees , kes on isa poolt hiinlane ja ema poolt venelane . Hiina on mitme tuhande aasta vanune riik , ajalugu on Hiinat õpetanud , et kärsitus ei sobi suurde poliitikasse . Hiinal ei ole kuhugi kiirustada . Hiina ei rünnanud isegi Hongkongi ja Macaod , Hiina ootas kannatlikult oma aega , ehkki Suurbritannial ja Portugalil oleks olnud võimatu kaitsta territooriume , mida need riigid pidasid endale kuuluvaks . Siit saab otsida lahendust ka põhjaterritooriumide suhtes . Ilmselt on selge , et juriidiliselt ei anna Venemaa Hiinale iialgi tagasi mitte ainsatki ruutsentimeetrit ja ega Hiina pretendeerigi sellele , hoolimata <arv>. aastal peetud veristest lahingutest Hiina ja N. Liidu vahel Ussuuri jõe kallastel . Aga milline võiks siis olla lahendus ? <arv> . aasta <arv>. juuli Postimehest võib <arv>. leheküljelt lugeda Itar-Tassilt tulnud uudist , mis teatab , et Venemaal elab umbes miljon Hiina illegaali , kes kõik on sisenenud lühiajaliste viisadega eesmärgiga müüa Venemaal Hiina tarbekaupu . Itar-Tass ei ole objektiivne . Tänasel päeval kohtab väga palju vene rahvusest inimesi Põhja-Hiinas , eriti just Harbinis . Nevski prospektiga sarnaneval Harbini peatänaval kuuleb õige tihti vene keelt , nagu ka Harbini restoranides . Harbinis on üsna palju vene restorane ning enamik neist töötab juba tsaariajast alates . Just nende vastu tunnebki enamik Vene turiste suurt huvi . Lihtsustatud viisarežiimi alusel Hiinasse tulnud venelased peavad end ülal nagu soomlased Tallinnas – ükski neist ei proovigi rääkida kohalikus keeles , kõik peavad loomulikuks , et müüjad oskavad ostja keelt . Ja nagu Tallinna poodides saadakse aru soome keelest , nõnda saadakse Harbini turgudel ja kaubamajades aru vene keelest , kuigi nn. vanu venelasi pole Harbini peaaegu üldse jäänud . Hiina koolides on esimeseks võõrkeeleks enamasti inglise keel , ainult Hiina põhjaosas õpitakse peamiselt vene keelt . Selge , et enamik venelasi Hiinas ei ole illegaalid , nagu enamik hiinlasi Venemaal ei ole illegaalid . Probleem ise on aga väga lühiaegne . Aastasadade jooksul ei ole seal kandis olnudki kindlaid piire maastikul , need on eksisteerinud ainult kaartidel . Üsna palju on mõlemal pool piiri olnud segaabielusid ja segarahvastikku , on olnud isegi inimesi , kes ühe võimu ajal on end pidanud hiinlaseks , olude muutumisel aga teinud end venelaseks . Näiteks on hiina nimi Bo Go kergelt muudetav Boris Grigorjeviks . Praeguseks on Venemaa Siberis ja Kaug-Idas ääretult palju viljakaid ja inimtühje alasid , ka on Venemaa iive negatiivne . Siber ja Kaug-Ida tühjenevad rahvastikust , sest sotsialismiaegsed soodustused on kadunud . Hiinat on aga ajast aega kummitanud üleasustus , elamiskõlbliku maa puudus . Hoolimata karmist ühelapsepoliitikast Hiina elanikkond seni veel ei kahane . Hiina areng on viimasel paarikümnel aastal , alates Deng Xiaopingi võimuletulekust , olnud fantastiliselt kiire . Rannikulinnades kõrgub pilvelõhkujate mets , Ida- ja Lõuna-Hiinas elavad maal külainimesed uhketes kolmekorruselistes kivimajades , mida tahes või tahtmata villaks nimetad . Ometi ei ole areng ise Hiina riikliku majanduspoliitika prioriteediks . Hiina riik püüab pakkuda tööd <arv>,<arv> miljardile inimesele . Ja on selge , mida viljakamaks muutub töö , seda vähem inimesi peaks seda tegema . Kas oleks võimalik , et hiina talupojad hariksid üles Siberi viljaka maa ? Loomulikult jääksid riigipiirid endiseks , neid ei muudaks keegi . See oleks kasulik nii Venemaale kui ka Hiinale . Venemaa saaks maksud ja vilja , hiinlased selle , millest nad on aastasadu unistanud – töö ja elamise . Meenutame , et enne kolhoseerimiskatastroofi oli Siber Venemaa üheks viljaaidaks . Hiinas räägitakse , et Stalini peas just niisugune plaan küpsenud , ehtsa bolševikuna ei pööranud diktaator mingit tähelepanu rahvusele , tema eesmärgiks oli ülemaailmne kommunism . Tänaseks on mõlemad suurriigid kõrvale heitnud jäigalt stalinistliku majandus- ja juhtimismudeli . Venemaal valitseb röövkapitalism , Hiinas riiklikult reguleeritav turumajandus . Küsimus on riigiegoismist loobumises , riigipiiridest kui kultusobjektidest lahtiütlemises . Euroopa liigub hoogsasti selles suunas . Ja varsti tuleb Aasia kord . Nanjingi nimi kirjutati varem Euroopa keeltes Nanking , aga nüüd , mil me austame Hiina nimede rahvuslikke latinatsioone , kasutame Nanjing , mis tähendab hiina keeles lõunapealinna . Nanjing ongi olnud Hiina või selle parajasti iseseisvunud osa pealinnaks mituteistkümmend korda . Hiina ajalugu on väga keeruline ja sündmusterohke . Viimati oli Nanjing kogu Hiina pealinnaks <arv>–<arv> , <arv>–<arv> ning Guomindangi ajal <arv>–<arv> ja <arv>–<arv> . Praegu on Nanjing Kollase mere ääres asuva Jiangsu provintsi pealinnaks . Provintsil on üle <arv> kilomeetri rannapiiri , seal elab ainult veidi vähem inimesi kui Saksamaal – <arv> miljonit – , ent pindalalt on see ainult natuke suurem kui kaks Eestit – <arv> <arv> ruutkilomeetrit . Elanike tiheduseks teeb see üle <arv> inimese ruutkilomeetri kohta . Euroopas ei elata mitte kuskil nõnda tihedalt . Ja tõepoolest , kui sõita provintsi kiirteedel , siis on näha , et linn on linnas , põld põllus ning kalatiik kalatiigis kinni . Nii mõnigi kord on maa topeltkasutuses – üleujutatud riisipõllu peal kasvatatakse kalu . Jiangsu asub subtroopikas , Jangtse tasandikul , viljakas maa annab vähemalt kolm saaki aastas ja see leevendab veidi toidumuret . Tiibetist algav Euraasia pikim jõgi Jangtse hoovab tihti oma sängist välja , Vaikse ookeani tõusud ja mõõnad küünivad piki jõge <arv> kilomeetri kaugusele rannikust , suurveed niisutavad ja väetavad maad . Provintsi poolitab põhja-lõunasuunaline <arv> kilomeetri pikkune Suur Hiina kanal ( Yunhe , ka Keisrikanal ) , mis ristub Jangtse ja veel kahe suure jõega ning mis rajati juba poolteist tuhat aastat tagasi . Musttuhandel pisikesel põllulapil mulistab alati väike põtatraktor , suitsujuga püstjast torust välja hõljumas , või sammub tähtsa näoga pühvel , ise põlvini vees , virk farmer taga , adrakured peos . Nii traktoril kui ka härjal on plusse ja miinuseid , eelistus sõltub peremehe maitsest . Vaevalt et keegi hakkaks traktorit hellitama , aga härga sügaks kõrva tagant küll . Ja kuidas sa ikka ilma hellitamata elad ? Umbes neli-viis korda sajandis on tulvaveed hukutavad , viimati juhtus see kaks aastat tagasi . Jiangsu provintsi kutsutakse kala ja riisi maaks . Nagu kõik Hiina linnad , on Nanjing päratu suur , seal elab üle viie miljoni inimese . Linna ilmestavad pilvelõhkujad ja kõrged kiirteed , mis üksteisega ristudes moodustavad kolme- kuni neljakorruselisi viadukte . Linn on Hiina tööstuslikuks südameks , kõige muu kõrval toodetakse seal näiteks <arv> <arv> autot ja <arv> <arv> bussi aastas . Autosid laseb välja Fiat ning busse Daimler-Benz – kõik mainekad suurfirmad püüavad ülikiiresti arenevas Hiinas kohal olla , et mitte maha magada õiget aega . Ühel hommikul ärkasin päikesevalgust täis hotellitoas , olime õhtul imetlenud neoonreklaamide sära ja kardinad olid aknale ette tõmbamata . Milleks äratada abikaasat ? Las magab , las puhkab , ees on sama pingeline päev , nagu oli eile , mõtlesin ning hakkasin riideid selga panema . Eile oli sompus ilmaga <arv> kraadi sooja , kui palju tuleb täna ? Jäin lühikese dressi peale . Viskasin pilgu välja . Tornkraanade mets . On päris uhke tunne vaadata alla <arv>. korruselt . Kahju vaid , et mõned hooned on ikka kõrgemal . Ja päikesesillerdus ei peegeldunud mitte naaberpilvelõhkuja klaasfassaadilt , tegemist oli mitmekordse peegeldusega . Lifti ei tulnud kaua oodata , vestibüülis tervitas mind juba tuttavaks saanud portjee . Temagi juba kell pool kuus jalul ! Hiina teenindajad mäletavad alati oma kliente , konkurents sunnib mäletama . Imelik ainult , et ta oli üksinda , tavaliselt on neid vastuvõtus , kus Euroopas üks inimene hakkama saab , õige mitu – Hiina ametliku ideoloogia järgi polegi riigi kiire areng eesmärgiks omaette , arenguga tahetakse pakkuda kõigile inimestele ka tööd . Ja see on <arv>,<arv> miljardi elanikuga riigis suureks probleemiks . Hommikune jahedus oli mõnus . Hiina suurlinnad ärkavad väga vara . Kahekorruselised bussid , külgedel hieroglüüfreklaam , vedasid rahvast ilmselt tööle . Hiinas on üldse palju reklaami , ka teleprogrammides meelitatakse inimesi ostma , aina ostma . Sinu ost pakub teisele tööd ja leiba , ostu-müügi ahel ei tohi hetkekski katkeda , muidu variseks ühiskond kokku . Hiinas ehitatakse sotsialismi , aga see tähendab , et sotsialism on tõesti väga äraarvamatult mitmesuguse näoga . Hiinas on turumajandust rohkem kui Soomes või Rootsis , Hiina püüdleb reguleeritud vabaturu poole . Konkurents peab mängima tervendavat rolli , ilma konkurentsita ei ole õiget majandust . Hiinas võistlevad omavahel isegi riiklikud lennukompaniid , ning neid on õige palju . Võistlustuhinas langetati piletihinda kuni <arv> protsenti , siis aga leidis valitsus , et mis liig , see liig . Piletihinna edasine alandamine keelati , lennukompaniid aga hakkasid reisijatele kingitusi tegema . Minulgi on kaks ilusat ja suurt kollast spordikotti South-East Airlinesi reklaamidega , nii inglise keeles kui hieroglüüfidega . Kui ma Tallinnas nendega ringi liigun , siis ikka küsivad tuttavad : " Kust said ? " Ja mina seletan pikalt – reklaam missugune , nii Hiinale kui ka lennukompaniile ! Busside vahel tiirutasid jalgrattad , velo- ja motorikšad , mopeedid ja eeslirakendid , kõik vedasid suuri koormaid . Ja kuhu ? Loomulikult turule , kuhu siis mujale ? Mõned rikšad sõidavad tühjalt , need kuuluvad restoranidele ja muudele söögikohtadele , nemad lähevad toidukraami ostma . Pöörasin parki . Tuhanded inimesed tegid seal hommikuvõimlemist ja hommikutantsu . Mõlemad rahvuslikud – nii võimlemine kui ka tantsimine . Tantsiti mõõkadega ja pallidega , võimeldi karjudes ja vaikselt . Vanad mehed olid toonud välja oma puurilinnud ning riputanud puurid konksudega pargipuude alumistele okstele . Seal need linnud sädistasid , võidu nendega , kes olid vabaduses . Turul näed tõelist Hiinat . Hiinlane on kaupleja , see on tal veres . Turud on iga nurga taga , turg ei ole nõnda lärmakas nagu Araabias , aga ka siin võib hinda kõvasti alla tingida . Hiina kaupmees säilitab külma rahu , ta ei lähe araablase moodi hasarti . Kui hinnas kokkuleppele ei jõuta , siis tuleb ostjal ja müüjal lahku minna . Hiina müüja ei jookse sulle kunagi järele , ei lase kunagi hinda nõnda madalale , et endale kahju teeb . Turg muudab oma nägu kellaajast sõltuvalt . Õhtul müüakse õhtukaupu ja päeval päevakaupu . See hiigellinn asub Hongkongi ja Macao vahel , ingliskeelsetelt kaartidelt leiame selle ka Cantoni ( saksa keeles ka Kanton ) nime all , sest nii hääldavad seda nime kohalikud elanikud . <arv>-miljoniline Guangzhou on Guangdongi provintsi keskus . Guangzhou tähendab Hiinale väravat , on seda tähendanud juba <arv> aastat . Praeguseks on leitud kindlaid tõendeid , et juba Antiik-Rooma kaupmehed käisid mööda merd Guangzhous siidi ostmas , samuti tegid seda araabia meremehed . Nemad tõid lisaks vürtsidele Hiinasse ka oma ornamendid , mida kohe hakati tikkima siidivaipadele ja siidsirmidele ( arvestades välisturu soove ) ning juba <arv>. sajandil ka islami . Hiinas ehitatakse väga kõrgele , kõrgemale kui kuskil mujal maailmas . Shanghais on kõrguselt maailma <arv>. ja <arv>. hoone , Guangzhouski leiate <arv>-korruselise hotelli , üle <arv> korruse küünib juba õige mitu hoonet . Pilvelõhkujaid on kõikides Hiina linnades , mitte ainult kiiresti areneval rannikul , vaid ka sisemaal , kõrbeoaasides ja suurte mäeahelike vahel orgudes . Guangzhou kesklinn kujutab endast kiirteede võrgustikku päikeses säravate klaasmürakate vahel . Õhtupimeduses heikleb kõikjal neoonreklaam . Siin ja seal on kesklinnas näha hoogsat lammutustööd , mõnel pool on säilinud veel vanu , <arv>-<arv>-korruselisi hiinapäraseid kivimaju . Kenamad neist jäävadki alles , mälestuseks möödunud aegadest , rõhutades vana ja uue kokkukõla . Eriti mõjus on budakloostri pagood pilvelõhkuja kõrval oma mitmekordse , üleskäänatud nurkkatusega . Kui Põhja- ja Kesk-Hiinas näeb kõikjal jalgrattureid ja velorikšasid , siis lõuna troopikakuumuses eelistatakse mopeede , mootorrattaid ja motorikšasid , ka on lõunahiinlane harilikult põhjahiinlasest rikkam . Viljakas maa annab <arv>-<arv> riisisaaki aastas , erimajandustsoonides on inimeste palgad kõrgemad . Guangzhou muuseumi trepikojas ripub laest alla sinimustvalge lipp – seal lehvivad kõikide nende maade lipud , kellega Hiinal on diplomaatilised suhted . Guangzhous süüakse tõepoolest kõike , restorani sisenedes on vestibüülis näha puurid ja akvaariumid . Puurides on maod , küülikud ja kassid , akvaariumeis vee-elukad alates kaladest ja lõpetades limukatega . Kord nägin kõhutavat emakassi imetamas ühte poega – teised pojad olid jõudnud maiustavate guangzhoulaste kõhtu . Guangzhoulased usuvad , et madu , mis sarnaneb draakoniga , lisab sööjale tarkust , tiigriga sarnanev kass aga annab jõudu . Kõik restoranid on alati rahvast tulvil , teenindamine on aga kindlasti üks parimaid maailmas . Sisenejat tervitavad juba trepil paar imeilusat näitsikut , kes juhatavad lauani , kus ootab juba õige mitu teenindusvalmis ettekandjat . Üks inimene annab menüü , teine kirjutab tellimuse üles , kolmas kallab teed , neljas toob lauale esimesed road . Roogasid on kokku mitukümmend , aga arvet makstes imestate , kui odav tuli kuninglik lõunasöök . Meie mõistes on odavad isegi viietärnihotellide restoranid . Kui te lennukiga lendate Lõuna-Hiina mere kohalt mandri suunas , siis näete , et hiiglaslikul madalikul Zhujiangi ( Pärlijõe ) suudmes on linn linnas kinni . Tõepoolest , ka ümbruskonna kaart kinnitab sama . Põhjas on kuulus Hongkong , lõunas mitte vähem kuulus Macao , mõlemad kuuluvad praegu Hiinale , ent on säilitanud oma eristaatuse . Mõlema pikk ajalugu võõramaa kolooniatena tõestab , et Hiinas domineerib pragmaatika ja majanduslik mõtlemine hetkepoliitika ja emotsioonide üle . Selge , et lepingud Portugaliga ( rendileping juba <arv>-ndast , lõplik loovutamisleping <arv>. aastast ) ja Suurbritanniaga ( <arv>. , <arv>. ja <arv>. aastast ) sõlmis Hiina põlvili surutud asendis , ent juba alates <arv>. aastast oleks Hiinal olnud võimalus oma territooriumid tagasi vallutada ning Portugal ja Suurbritannia ei oleks neid kuidagi suutnud kaitsta . Ometi seda ei tehtud . Praegu asuvad Hongkongi ja Macao vahel tihedalt asustatud linnad Dongshan , Yuexiu , Zengcheng , Haungpu , Huadu ja teised , kõik pilvelõhkujatega miljonilinnad . Kolm neist – Shenzhen , Shantou ja Zhuhai – on erimajandustsoonid , aastaid tagasi olid nad kõigi poolt unustatud armetud kalurikülad . Erimajandustsoonid asuvad Hongkongi ja Macao külje all ning nende eesmärgiks on meelitada Hiinasse väliskapitali . Ja see eesmärk on täidetud . Tavaliselt on Hiina linnad ülerahvastatud , tänavail tungleb rahvahulk , sõiduteedel on tihti ummikud . Eritsooni sisenedes torkab kõigepealt silma tühjus suurtel ja laiadel tänavatel . Päeva ajal liigub vähe inimesi ja autosid , tänavad täituvad alles õhtujaheduse ajal , mil töölt koju jõudnud inimesed tulevad jalutama . Kõikidel tsoonidel on praamiühendus Hongkongi ja Macaoga . Zhuhaist on Macao pilvelõhkujad silmaga näha , samuti elegantsed ja suurejoonelised sillad , mis ühendavad Jiuao ja Hanzidao saart Aomeni poolsaarega . Reisijad aga sarnanevad meie omadega . Õhtuti ruttavad laevadele inimesed , kellel käed on täis kompse . Ka hongkonglased ja makaolased käivad mandril sisseoste tegemas , täpselt samuti nagu soomlased Tallinnas . Inimesed on kõikjal ühesugused – nii Soome lahe kui Vaikse ookeani kallastel .