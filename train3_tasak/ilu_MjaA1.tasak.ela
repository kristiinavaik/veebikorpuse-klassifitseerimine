kirjak	ilu_MjaA1.tasak.ela	Arno Kasemaa Kui Vaherpõllu Ann-Leena perele lõunaks toitu lauale kandis , tundis ta , et temaga pole enam kõik korras . Oodatav mahasaamine oli ligidal . Siiski kattis ta veel läbi häda laua , läks vanatoa õuele suure kivi otsa ja hõikas rukkilõikajad sööma . Siis pani vee pliidile sooja ning läks tagatuppa voodisse . Ann-Leena teadis , et eriti pikale see asi ei lähe , sest oli juba kuues kord , kus ta last ootas , ning nende ilmaletulek ei valmistanud talle erilist muret . Kui tal naabrinaisega , Tagavälja Mariga , sellest kord juttu tuli , lausus ta lapse sünnitamise kohta : " Ei tea , mis see siis õieti ära ei ole . Kinnine kõht on igatahes halvem . " Mari oli selle peale halvustavalt huuli muigutanud ning Ann-Leenale siivutusega vastanud , sest vaatamata oma suurele kogule nägi Mari laste ilmaletoomisega hulga rohkem vaeva , kuigi ka temal oli neid juba viis tükki . Kuid seekord vaevas Ann-Leenat selle mahasaamise pärast mure . Mitte et ta oleks sünnitamise valu ja raskuse ees kohkuma löönud . Oi ei , mitte sinnapoolegi ; muret tekitas hoopis see , et oodatav laps oli sigitatud patulustis , mitte oma seadusliku mehega , punasehabemelise vanamehenässakaga – Jüriga , vaid oma südamekallikese , pruunisilmse ning käharpäise Lagenõmme Kustiga , kellega Ann-Leena möödunud suvel nii mõnegi uimastava öö laudalakas lõhnavatel heintel oli veetnud . Ning veel hiljemgi , kui juba kartul võetud ning suviviljarehed pahmatud , tuli Kusti Lagenõmmelt kottpimedatel sügisõhtutel läbi Kivimäe metsa ja passis parajat momenti suure jasmiinipõõsa taga saali akna all kükitades , et aknale koputamisega endast Ann-Leenale teada anda , mispeale see perele märkamatult majast välja lipsas ning kallimaga kusagile hoonevarju ära kadus . Kusti polnud niisugune nagu ta oma vanamehenässakas . Kusti oli mees , kellega maksis püha abielu rikkuda . Alati naerusuine ja heatujuline , kärmas ja keevaline , lumivalged hambad tumepunaste huulte taga nagu ehtsal kuradil . Ja kui mõelda tema hingematvatele kallistustele ! Ilma armastuseta oli ta Jürile , sellele punase habemega järijalale läinud , rohkem küll vanemate sundimisel kui omal vabal tahtel , sest Jüri oli suure ja kuulduste järgi jõuka talu ainuke poeg . Jah , küllap talu oligi see , mille pärast ta oma isakodust ära tuli ja Vaherpõllul perenaiseks hakkas , sest meest ennast selle talu taga polnud olemaski . Nagu tabureti jalg , oli Ann-Leena emagi väimehe kohta halvustavalt öelnud . Juba viis last oli ta selle mahorkatubaka järgi lehkava vanamehega soetanud . Kõik nad olid nagu isa suust kukkunud . Väikesed ja kissis silmadega ning tigedad nagu kuradid . Vähe puudus , et veel sarvi pähe ei kasvanud . Ta ei armastanud oma lapsi , nii nagu ta ei armastanud oma meestki . Ja kui siis ühel kevadel Lagenõmme Kusti Vaherpõllule sulaseks tuli , tundis Ann-Leena , et see pruunisilmne , noorusest ja elujõust pakatav noormees on sootuks teisest puust kui ta oma alatasa kurjalt nohisev ja mahorkaplotskit vedav vanamees . Sellise mehega maksis armastusepattu teha , tema kallistused olid seda väärt , juba üksi nende pärast tasus maailmas elada . Ja küllap Kustigi seda märkas , et perenaine , kuigi temast mitu head aastat vanem , teda ihalevalt silmitses , sest ega ta muidu poleks julgenud ühel keskhommikul , kui perenaine talle Kortekalda põllule kesakordamise ajal keskhommikut läks viima , Ann-Leena piha ümbert kinni krabada ning armulustis ihule anda , mis tema nõudis . Sellele esimesele pattulangemisele , mida Ann-Leena ise küll mingiks patuks ei pidanud , järgnes veel palju ilusaid ja hinge ning ihu erutavaid päevi ja öid , kuni sügiseni välja . Kuid siis ühel päeval rehepeksu ajal unustasid nad valvsuse ja põllult koju rukkiseemet võtma tulnud Jüri leidis oma naise sulasega reheall kuldkollasel õlehunnikul lõbutsemas . Jüri vidutas tükk aega rehealuse väravatel seistes oma roosakaid kiss-silmi paksude punakate puhmaskulmude all , enne kui aru sai , mis nurgas õlekool toimus . Siis aga ruttas ta üle sahiseva rukkilademe sündmuspaigale , sasis sulase tagumikust kinni ning tegi asjale lühikese ja järsu lõpu . Armatsejad pagesid jõekaldasse lepavõssa ja Ann-Leena redutas seal kuni õhtuni , enne kui julges välja tulla . Kusti aga naeris vanale Jürile näkku , õnnistas peremeest solvavate sõnadega tema kasina mehelikkuse arvel ning läks Vaherpõllult , kaks kätt taskus , läbi Kivimäe metsa Lagenõmme poole , nii nagu ta kevadel oli tulnudki . Naisel kiskus aga Jüri õhtul sabad üle pea ning andis talle sedelgarihmaga tubli keretäie . Ann-Leena kiljus , nii palju kui kõrist tuli , kuid mitte valu , vaid viha pärast , sest ei suutnud kuidagi taibata , miks ta ei või kätte anda mehele , kes on igat kanti etem kui ta oma mees , kellele mõeldagi praegu oli jälk . Lapsed aga karjusid ema kisa kuuldes , sest nad nägid pealt , kui isa emale nahapeale andis . Ja siis oli Vaherpõllul kogu maja ning õu kisa täis , nii et naabridki seda kuulsid . Tagavälja Mari arvas , et üleaedsed tapavad keset kibekiiret rehepeksu ja külvamise aega veel õhtul hilja siga , sest kes see muu ikka nii heleda häälega kiljuda võis kui seakesik , kellele parajasti pussi kõrisse torgati . Alles tükk aega hiljem said Tagavälja omad teada , et Vaherpõllu Jüri karistas sel õhtul oma ülekäte läinud naist , andes talle sedelgarihmaga truudusemurdmise eest üle palja tagumiku , mis pidi patulusti Ann-Leena ihust igaveseks välja uhtuma . Kuid Jüri eksis , sest armastusevalu Lagenõmme Kusti vastu oli suurem kui seadusliku mehe käest saadud keretäis ja Ann-Leena kohtus sulasega salaja edasi . Kuid sellest patusest vahekorrast jäi ta ära ja vaevles nüüd nurgavoodis ning ootas hirmuga käopoja ilmaletulekut . Mis siis , kui laps on läinud isasse ja sünnib Lagenõmme Kusti pruunide silmade ning pigimustade krässus juustega . Jüri lastel olid kõikidel tuhkblondid juuksed ning vesihallid kissis silmad . Kui nüüd see maimukene teistmoodi välja näeb , on vanamehel otsekohe päevselge , et see ei ole tema teost . Niisuguste mõtetega lebas Vaherpõllu Ann-Leena oma abieluvoodis õlekotil ja ootas , millal lapsukene sündima hakkab . Kuid asi venis seekord pikale . Ann-Leenaga polnud seda veel juhtunud . Ikka oli nii , et vaevalt jõudis ta esimesi valusid tundes hädapärast vajalikud ettevalmistused ära teha ja voodisse minna , kui lapsukene oligi käes . Täna aga kiskus päev juba õhtusse , kuid nurganaine ägas endiselt suurtes valudes , ilma et laps sündima oleks hakanud . Ann-Leena tõusis ning hüüdis Leo ja Volli tuppa . Poisid olid lastest kõige nooremad , kolm tüdrukut lõikasid juba isaga põllul rukist . " Leo , mine kutsu isa põllult koju ja ütle , et Liide peab Mäe Mari järele minema . " Leo tõmbas kuuekäisega märja ninaaluse puhtaks , saatis ema poole ebasõbraliku pilgu ning hakkas rukkipõllu poole lonkima , väike Volli tema kannul . " Mis emal viga on ? " küsis Volli , kui nad auklikul ja kivisel teel rukkipõllu poole sammusid . " Titte hakkab tooma , mis muud . " – " Kust sa seda tead ? " – " Eks ma näe . Juba ammu on sihuke . Kõht maailmatuma suur , nagu pada ees . " – " Kas siis hakkab titt tulema , kui kõht suureks läheb ? " – " Muidugi . Nagu sa ise ei teaks . Tagavälja Maril oli ka paar aastat tagasi õieli ja punnis , enne kui Villem sündis . " Leo hüüdis juba eemalt : " Isa ! Mine kohe koju , ema tahab . " Jüri ajas enda rukkieel sirgu ning silmitses põllupeenral seisvat poega ega lausunud sõnagi , vaid asetas sirbi kinniköidetud rukkivihule ning hakkas nohisedes kodu poole astuma . " Liide mingu Mäe Mari järele . Titt ei sünni muidu ära . Ema käskis . " lisas Leo täienduseks juurde . Nüüd peatus Jüri ja vaatas tagasi . " Laps ei sünni ära ? " küsis ta ja kissistas higist liimerdavaid roosakaid silmi . Mis seal siis lahti peaks olema , et laps ära ei sünni ? Tema Ann-Leena , kes tänini lapse sünnitamisega alati üksinda toime on tulnud , laseb endale järsku Mäe Mari appi tulla . Kuidas saab Mari seal aidata ? Ja veel tedagi tuppa käsutada , keset kibekiiret rukkilõikust , kus tera juba pudenemas . Lausa ennekuulmatu , et niisuguse tühise asja pärast , nagu seda on lapse sünnitamine , peab mees töö juurest ära tulema . Midas too naisekrõhvats ometi mõtleb ! Terve möödunud suve mehkeldas sulasega , selle kaabaka ja lakekrantsi Lagenõmme Kustiga . Mine tea , ehk on see lapski , kes praegu ilmaletulekuga nõnda tõrgub , et Mäe Mari abita tuldud ei saa , Kusti teost ja treimisest . Jüri nohises kurjalt . Sai see naiseniru küll seekord sedelgarihmaga tubli keretäie , nii et oleks pidanud aitama , kuid mine sa neid raipeid tea . Ka Kusti kihutas ta päevapealt minema , et see naist lõplikult ära ei raiskaks , kuid nad võisid salaja ikkagi kokku saada , ilma et tema seda oleks märganud . " Liide , mine siis juba ! Ja kohe kiiresti ! " hüüdis Jüri tüdrukutele , kui nägi , et lapsed omavahel millegi üle ägedasti vaidlesid . Kodus leidis ta vaevahigist nõretava naise eest . Jüri seisis voodi ääres ja silmitses ägavat elukaaslast . Ann-Leena keeras pea kõrvale , sest ta nägi mehe vesihallides silmades vaenu . " Kas saatsid Liide Mäe Mari järele ? " – " Saatsin , " urahtas Jüri . " Aga midas too Marigi siin , kui ise tulema ei hakka . Ja on sel Maril nüüd keset kibekiiret rukkilõikust aegagi , " arvas ta . Ann-Leena ei vastanud midagi , sest nüüdsama tuli uus suur ihu rebestav valuhoog , mis viis kõik muud mõtted peast . Kas avada oma süda selle karvadesse kasvanud vanamehenässaka ees ja öelda talle , et laps , keda ta praegu ootab , pole tema oma , vaid Kusti teost , kelle Jüri möödunud sügisel nii näotult Vaherpõllult Lagenõmmele tagasi kupatas , ehk on siis sünnitamine pisutki kergem . Kuigi Ann-Leena kirikus käimisest suurt ei hoolinud ning jumala nimegi harva suhu võttis , tuli talle praegu ometi Jürile püha altari ees antud tõotus meelde ning ta pani oma praeguse häda kõik selle vande murdmise arvele , sest miks muidu pidi ta selle lapsega nii ränka vaeva nägema , kuna eelmised viis tükki nagu iseenesest õige tee kätte leidsid . Ta oli juba suud avamas , et voodi ees seisvale ja totralt silmi pungitavale Jürile oma süüd pihtima hakata , kui ruttamisest õhetav Mäe Mari uksest sisse lennutas , hingeldav Liide tema kannul . Mari asus kohe asja juurde . Jüri saatis ta sooja vett tooma , kapist võttis puhtaid rätte ning lapsed , kes uudishimulikult uksel seisid , käsutas ta õue , et need , ninad pikal , juures ei vahiks . Et majas polnud ühtegi täiskasvanud naisterahvast peale nurgavoodis ägava perenaise , pidi Jüri appi tulema . " Pane lamp põlema ja näita tuld . Suured vahtrad akna all , tuba pime nagu tondi perse , ei tea , mis sa siin näed või oled . " Jüri nohises kurjalt ning pungitas oma roosakaid silmamune , kuid täitis siiski kuulekalt käsu . Mari püüdis aidata , kuid nurganaine vaevles edasi , ilma et laps oleks sündima hakanud . " Nojah , eks ma ütle , lapsel nabanöör ümber kaela , kus ta saabki ilmale tulla , " teatas Mari lõpuks . Jüri käsi värises . Ta asetas lambi voodiotsale , et see käest maha ei kukuks . " Näita tuld ! Mis sa seal voodi jalutsis ometi teed ! Lamp väriseb nagu sandi till , " pahandas Mari . Lõpuks ometi nägi maimuke ilmavalgust . Kõhn ja sinine , hoopis armetuke oli see vastsündinu , kelle pärast Ann-Leena nii palju vaeva oli näinud – ja tüdruk veel pealekauba . Vaevatud ema heitis pilgu lapsukesele . Jumal tänatud ! Täpselt sama vurhvi kui eelmisedki viis . Ei mingit märki Kusti tumedast verest . Ann-Leena ohkas kergendatult . Mari õiendas lapsukesega nagu vilunud ämmaemand kunagi ning kui ta kõigega valmis oli , küsis nurganaiselt : " Noh , kuidas on ? On sul nüüd kergem ? " Ann-Leena raputas pead . " Nagu poleks teda sündinudki . " – " Mis sa räägid ! " jahmus Mari ning tõmbas lamajalt teki pealt . " Jüri , too ruttu valgust ! Issand Jumal ! Siit tuleb ju teine veel ! " Surmani kohkunud peremees ruttas ligi . " Teine veel ! Ütle kuradit ! " – " Mis sa peletis vannud ! Käskis sind nii vehkida , et kohe kaks tükki korraga . Võta nüüd aga vastu , kui õigel ajal ei märganud piiri pidada . Ise nagu karvanässakas , aga vaata kui väge ja võimu täis ! " Nurganaine oigas ja hirmunud Jüri värises , nii et hambad suus plaksusid , nagu oleks tal kõrge palavikuga vappekülm kallal . Ja siis ta tuli , see Ann-Leena valu ja vaeva põhjus . Tuli just niisugusena , nagu ema teda kõik need üheksa kuud hirmuga ette oli kujutanud . Suur ja priske , pigimustade krässus juuste ning suurte pruunide silmadega tüdruk , turja peal paks liharull , täielik vastand nõrgale ja äbariku olemisega kaksikõele . Niisugust kuradisigitist nähes pühkis Jüri koos lambiga nagu tuuleiil minema . " Kuhu sa lollakas lähed ! " hüüdis Mari . " Nüüd , kus mul valgust just kõige rohkem vaja läheb , lased sa jalga ! Tule ruttu tagasi ! Õhtu juba käes , tuba pime ! " – " Ei mina tule . Kes teab , kui palju neid musti tukiotsi lambitule peale veel välja ronib . " – " Loll oled ! Mis see valgus siin loeb . Eks neid tule nii palju kui sa tegid . " – " Valgus meelitab välja . " – " Käi sitale oma pläraga ! " Jüri viivitas , kuid tuli siiski lõpuks tagasi , et Mari näeks naise kallal õiendada . Ilmavalgust näinud , mustlaslikult tõmmu nahaga lapsuke pistis täiest kõrist karjuma . Ann-Leena sulges silmad , vastsündinud maimukene tundus talle nii võigas , et ta teda nähagi ei tahtnud . Kui Mari lõpuks niikaugel oli , et lapsukesed rinna otsa imema võis panna , haaras mustasilmne otsekohe rinnanibu huulte vahele ning asus ahnelt nälga kustutama . Nõrga ja hädise õega nägi aga ema tükk aega vaeva , enne kui see rinna suhu võttis ja imema hakkas . Vaherpõllu Jüri oli lihtne ja harimata mees ning mingist peenest hingeelust ei saanud tema juures juttugi olla , kuid täna õhtul tundis ta , et temaga on midagi nagu korrast ära . Nähes naise sünnitatud tütreid oli tal tunne , nagu oleks keegi välisukse pärani lahti kiskunud ning lasknud tõmbetuultel läbi Vaherpõllu tubade tuhiseda . Ta nagu polnud enam peremees oma isakodus , sest sinna oli tunginud keegi võõras , keda ta näha ei tahtnud . Jüri otsis kapist puskaripudeli , poetas selle püksitasku , ning pilkugi heitmata naise poole , kes voodis lamas ja lapsukestega õiendas , astus toast välja ning hakkas pikkade sammudega rukkipõllu poole minema . Ann-Leena oma kaksikutega ei läinud talle praegu põrmugi korda . Neid nagu polnud tema jaoks olemaski . Palju tähtsam oli praegu rukkipõllule minek , et seal vihud kokku korjata ning hakkidesse panna . Jüri mõtted olid üpris sünged , kui ta mööda väljavaheteed hämaruses valendava rukkipõllu poole sammus . Kuigi ta mehe ja naise vahelistest suhetest kuigi palju ei teadnud , taipas ta praegu ometi , et see tõmmunahkne mustlasplika , kes äsja emaihust välja ronis , ei ole tema teost . Oli ju selle päritolu lausa silmaga näha kõigile , kes Lagenõmme Kustit tundsid ja tema patutempudest Vaherpõllu Ann-Leenaga teadsid . Kuidas oli lugu aga tolle esimesega , kes enne Kusti patusigitist ilmale tuli , kas see kuulus temale või on samuti sulase riistaga tehtud , seda Jüri ei teadnud . Nii kaugele tema napp tarkus selles asjas ei küündinud . Ja Jüri jäigi vaevlema ning pead murdma , kuidas sellesse maimukesse suhtuda , kas nii nagu omasse või sootuks võõrasse . Jüri rüüpas tubli lõualise pudelist ning asus vihke kokku kandma , et need öise kaste alla ei jääks . Võib-olla oleks selline kahetsusväärne avastus oma naise truudusetusest hellema hingeeluga mehe sootuks rööpast välja viinud , kuid Vaherpõllu Jüri nurgelises ja tahumatus hinges ei tekkinud selle pärast eriti suurt tunnetelainetust . Kui rukkipõld koristatud ning hakid kõik ilusasti sirgesse ritta seatud , istus Jüri lamedale kivile põlluservas ning kuulatas rohutirtsude lakkamatut siristamist . Kas tuli see nüüd Ann-Leena pruulitud puskarist või rohutirtsude siristamisest või koguni jaaniusside külmalt säravatest tulukestest põllupeenral , kuid Jüri meel muutus üpris rahulikuks ja ta ei mõelnud enam meelehärmiga naise kaksiktütardele , kelle ilmaletulekut ta oli lambitulega valgustanud , et maimukestel kergem oleks õiget teed leida . " Kas nägite , mihukese musta rongapoja vanaeit sünnitas , " sosistas Aliide oma noorematele õdedele , Maiele ning Elviirale , kui nad õhtul lauda juures lehmi lüpsid . Aasta noorem , heledapäine Maie noogutas . " Ei tea , miks ta nii tõmmu on ? " – " Ah miks või ? Kusti tehtud , sellepärast . " – " Kas Lagenõmme Kusti või ? " – " Muidugi . Nagu sa ise ei teaks . Sellepärast vanamees ta läinud sügisel minema kupataski , et hakkas emaga sügavat sehvti pidama . Mees ei salli seda , kui naisel on tema kõrval keegi teine , " rääkis Aliide elutargalt . " Alles ma sain selle Volli hoidmisest lahti , nüüd jälle uus patsakas . Ja veel kaks tükki korraga . Kuulsin ükskord , kui ema isa vastu tusendas , et vehid neid lapsi teha , rops ropsu peale . Aga näe , vanamees ei saa Lagenõmme Kustile mitte ligigi . Kusti oskab nii , et tuleb kohe kaks tükki korraga . Ei tea , mis vanaeit nendega nüüd peale hakkab . Mina seda mustlaseplikat küll hoidma ei hakka . Karjub kui kurivaim . Nii kui pea pistis , nii röökima hakkas . " Aliide turtsatas naerda . Ta oli umbes viieteistaastane , madal ja matsakas tüdruk , tuhkblondide juuste ning väikeste vesihallide , kurjalt vilkuvate silmadega . Lastest kõige vanem , pidi ta ema igas majapidamistöös aitama . Oma ema ta ei armastanud ega austanud , vaid haukus talle vastu , kui vahemaa ema ja tema vahel vähegi kindlat põgenemist lubas . Kuid ikkagi juhtus , et ema ta kätte sai ning läbi kolkis . Aliide hakkas vastu ning virutas emale tihti esimese ettejuhtuva esemega . " Mäletate , kuidas vanamees möödunud sügisel ema tagumiku sedelgarihmaga üle uhtus . Perse punetas nagu peet . Aga miski ei aidanud . Küll mul oli hea meel . Sai kordki tubli keretäie . Ta on mind küll ja küll sugenud . " Nooremad õed ainult noogutasid , sest nad teadsid , et Aliidele vastu rääkida ja oma arvamist avaldada polnud kasulik . Sest Aliidel oli kombeks oma tõekspidamisi teistele rusika- ja jalahoopidega peale suruda . Miks aga Aliide ema sellepärast parastas , kui isa teda sedelgarihmaga nii halastamatult uhmerdas , nii et nemadki ema kisa kuuldes teisiti ei saanud , kui pidid kaasa karjuma , sellest ei saanud nooremad õed kuidagi aru . Seda teadis ainult Aliide ise . See oli niisugune saladus , mida ta eluilmaski kellelegi öelda ei või . Ja selle saladuse pärast , eriti möödunud suvest saati , ta ema vihkaski . Vaatamata sellele , et ta läinud suvel oli alles neljateistkümnene , tegi ta Kustiga terve suve laudalakas armastusepattu . Kui aga sulane emaga mehkeldama hakkas , tuli ta ainult veel harva tema juurde ja see täitis Aliide südame põletava vihaga . Kas Ann-Leena tütre ja sulase armusuhetest midagi aimas , seda Aliide ei teadnud . Kuid ta kaldus arvama , et emal asjast aimugi pole . Vaatas teda vahetevahel küll kuidagi uurivalt , nagu kahtlustaks milleski lubamatus , kuid juttu ei teinud . Võib-olla et ema tedagi vihkas , kuna neil oli ühine mees jagada , kuid see vihkamine toimus siis kusagil alateadvuses , ilma et kumbki , ema ega tütar , seda täie teadmisega oleks tunnetanud . Aliide ei sallinud ka isa . Sellepärast , et too Kusti niimoodi päevapealt minema kupatas . Kusti-sugust lustakat sulast ei näe Vaherpõllu kivised põllud vist mitte kunagi enam , sest Leo oli juba nii suur , et võis iga töö juures isale abiks olla . Nii et ka vanal Ann-Leenal endal on sulaste koha pealt pulk suus . See oligi Aliide ainuke lohutus . Umboja peremees Mihkel seisis rehealuse avatud väraval ja pidas aru , mida teha või kuhu minna . Tükk aega oli ta juba vaadanud , kuidas pääsukesed oma vastsündinud poegi toitsid . Ikka suure vuhinaga lauta , peadpidi pesasse ning jälle välja tagasi . Ise hüüdsid Mihklit nähes " vidiit " ning kihutasid , tiibadega siksakke tehes , kärbestele ja sääskedele järele . Küll on ikka põli ! Ei mingit muud muret , kui püüa aga putukaid ja topi poegadele kurku , niimoodi päevast päeva . Milliseid ohtupäevi peavad aga inimesed nägema ! Kui saaksid nemadki niimoodi läbi , et lähed õue ja ahmid suuga õhku ning neelad alla , mis sinna satub . Aga ei . Inimene muudkui kündku ja külvaku , õiendagu lehmade , sigade ja setukatega ja tont teab millega veel . Aina üks sagimine ning ruttamine . Ja ikka on veel vähe , ei ole seda ega teist , ilmast ilma näpud põhjas . Ja siis veel see tagantsurkimine . Naine nagu olekski talus selleks , et meest alatasa liikvele susida . Nagu tänagi hommikul . Vaevalt oli kõht täis söödud , kui too Almiira kamandama kukkus . Et laudas sitavall lehmade perse taga nii kõrge , et enam lüpsmagi ei pääse , roni või redeliga . Kuid Mihkel ei viitsinud praegu niisuguse asjaga jandama hakata . Eks selle päevaga jõua . Peab siis kohe nii poole sõna pealt kõiki naise totraid käskusid täitma . Hea , kui õhtukski valmis saab . Kui kohe ära teha , tuleb uus töö otsemaid järele . Selles asjas ta juba oma naist tundis . Ning Mihkel hiilis talli juurest minema ja otsustas hoopis õngega jõe äärde minna , et proovida , kuidas harjust täna võtab . Minnes võttis ta laudast Almiira lüpsipingi kaasa , et poleks jõe ääres vaja niiskele rohule istuda ega püksitagumikku märjaks teha . Kähku laskus ta maja taha , võssa kasvanud jõe kaldasse , enne kui naine märkab ning tema plaanid nurja ajab . Umboja peremees teadis mitmeid häid sügavaid hauakohti Suuresulli ja Paalipere meeste heinamaade kohal , mis lausa kubisesid vimbadest ja harjustitest . Tarvitseb ainult jõe äärde maha istuda ning neid õngega välja loopida . Milline õnnis ajaviide , ei riku konti ega rebesta liha . Ja mõtteidki oli niisuguse istumise juures hea mõlgutada , keegi ei seganud . Pea kohal tirtsusid ja sidistasid kaldapääsukesed surusääskede parvedes , toomingapõõsastes laksutasid ööbikud nagu meeletud ja vahetevahel sagisesid paskrästadki pea kohal , sabad vihaselt püsti . Neid rojusid Mihkel ei sallinud . Kord , kui ta koplisse kase alla uudistama läks , mille otsas mõni kolm-neli paskrästa pesa oli , kukkus üks nendest pesalkükitajatest otsekohe kurjasti tänitama ning natukese aja pärast tiirles neid terve parv Mihkli pea kohal , silmad pungis , sabad püsti . Ja kui ta siis ülespoole vaatas , et neid terasemalt silmitseda , laskis üks jultunud närakas talle sooja paska otse silmaauku . Mihkel kartis , et jääb pimedaks . Pärast seda hoidus ta nendest sulistest saatanatest eemale . Ainult kividega pildus , kui nad õues sõstrapõõsaste kallale tikkusid . Üldse meeldis Umboja peremehele rohkem looduses niisama ringi hulkuda ning tema imepärast värki vaadata kui mingit kasulikku tööd teha . Mõni aasta tagasi oli tal isegi kiikar , millega ta kauguses askeldavaid linde ja metsloomi vaatles . Ja kui selle veidra riistapuu ette sattus mõni inimene , ega ta siis sedagi vaatamata ei jätnud . Linnasaksad , kes Umbojal ühel suvel peatusid , tõid pikksilma kaasa ning hulkusid sellega jõekaldaid pidi . Almiira kinnitust mööda olnud nad tema sugulased , kuid Mihkel seda hästi ei uskunud , sest tema terav silm märkas peagi , et naine tegi tema ja linna untsantsakate vahel vahet . Jootis neid lüpsisooja piimaga ning söötis rasvase seapeki ja pannil praetud härjasilmadega . Isegi Mihkli püütud harjustid toppis Almiira nende vurlede kurku . Sihukest ninaesist ei saanud tema , Mihkel , mitte uneski näha . Ka kiskus naine endal kleidi seljast ja sahlas katmata kintsudega ning poolpaljaste tissidega jõe ääres , pikas niitmata heinas , mehed kannul . Mihkli vastu oli tõrges ja tige , nähvatas sõnadega , kus aga sai . Linnameeste ees lidistas aga nagu pääsuke , hambad paljad , suu kõrvuni peas . Kui aga nood vurled lõpuks nädala-paari pärast minekut tegid , jätsid nad kiikari saunakambrisse lauale . Kas ta ununes sinna või jäeti meelega , seda Mihkel teada ei saanudki . Tema võttis selle imepärase riistapuu endale ning riputas rihmapidi kaela . Kiikar oli tõesti huvitav . Suurest kaugusest tõmbas kõik esemed ligi , nagu oleksid nad otse tema ees , peopesa peal . Mihkel mügistas naerda , kui ta sellele mõtles . Isegi Vaherpõllu Ann-Leenat käis ta jõe kaldal istudes sirvimas , kui see pesu loputas ja pärast riidest lahti võttis ning endagi ihu vees jahutas . Ei olnud vigagi tol jöntsaka kehaga Vaherpõllu perenaisel , kes kuulduste kohaselt oma talu sulasele , Lagenõmme Kustilegi ära ei öelnud . Kõhust klatt ja tagumik pruntis , nagu polekski lapsi sünnitanud naine , vaid alles kuueteistkümnene plika . Mihkel muigas . Kui ta ainult oma suu avaks , saaks üleaedne , Jõepere Jaangi teada , kuidas tema naine Miili oma peigmeestega , Sirbi ja Vaatsiga hundinuiade taga sügavas vees hullas . Kuid ta ei tohtinud , sest Jõepere Miilit kartis Kivinõmme külas iga mõistlik inimene . Miili oma kahtlaste abilistega oskas igaühele kätte maksta , kes iganes tema kohta midagi öelda julges . Umboja peremees pidas paremaks keel hammaste taga hoida , et sealt ainsatki ülearust sõna välja ei lipsaks , sest Miili viha alla ta sattuda ei tahtnud . Aitas sellestki , mida Almiira naabriperenaisest külas latras . Siis aga unustas Mihkel pikksilma ühel päeval tuppa laua peale ning Juku , see pooltohmakas viltupea , sai selle kätte ning tahtis näha , mis seal sees on , et kõik kauged esemed nõnda ligi veab . Kui Mihkel lõpuks jaole sai , ei olnud kiikarist enam muud järel kui kaks mustavat toru ning mõned klaasikillud . Küll uhmerdas isa oma poolearulise poja rihmaga läbi , kuid kiikarit see enam terveks ei teinud . Ja nõnda pidi nüüd Mihkel sellega leppima , mis palja silmaga näha oli , kuigi pikksilmaga oli kõik hoopis huvitavam ja ihaldusväärsem . Kiikari läbi nägi ta Putkala Loonatki esmakordselt tema täies ilus ja veetlevuses , kui see hundinuiade taga jahedas vees lillutas , nii et Mihkel ei saanud parata , vaid pidi temaga pisut tiivaripsutama , sest ta oma puine Almiira ei andnud nõtke ja vetruva Putkala metsatöölise naisega mitte võrreldagi . Nagu vedrumadrats , mitte naine . Ja Mihkel mügistas taas heameelenaeru . Päike tõusis kõrgemale , rohi kuivas ning harjust lakkas võtmast . Mihklile tuli magus unerammestus peale . Ta kraamis ennast paljaks , laotas riided alla , et rohukõrred alasti ihu ei torgiks , ning sirutas luud-liikmed välja . Milline õnnis olemine ! Pikuta ristseliti maas , lase ennast päikesel soojendada ning vaata sinetava suvetaeva avarusse . Kodus otsib Almiira teda kindlasti juba taga , et käske ja korraldusi jagada , üks totram kui teine . Siia ta niru ühelgi juhul ei tea tulla . Ja Mihkel suigatas magusasse unne . " Teised naised kusevad püsti , minu aga naine kuseb kükakil , " jorises Mihkel laulda ning kõmpis , õngeritv ja kalakott õlal , Almiira lüpsipink näpu otsas , peale lõunat kodu poole . Ometi kord üks ilus ja õnnestunud päev , millele maksab veel hommegi mõelda . Kuid nagu ikka , eksis Umboja peremees ka seekord . Kodus võttis teda vastu riidu kiskuv Almiira , kes seisis uksel , käed puusas , nagu oleks ta kodu poole venivat ning laulu jorutavat peremeest kogu aeg oodanud . " Kus sa , kurivaim , ometi logeled ! Veskile on vaja minna . Silmapilk rakendad hobuse vankri ette , paned paar kotti teri peale ja lased Porgastes mulle leivajahu . Segasin leivad sisse , segaduseks jatkus , sõtkejahu tuleb aga puudu . " Ütles ja keerutas minema , nii et seelikusabad ähvardasid ukse vahele kinni jääda . Mihkel seisatas . Säh sulle ilus päev ! Kõik rikkus see alatasa tüli noriv vanamoor ära . Veskile ! Niisuguse leitsakuga , kus parmuparv nagu mesilaspere ümber pea piriseb . On sel Almiiral aga nõudmised . Ja Mihkel pungitas meelepahast oma kiss-silmi ega teadnud , mida nii järsku peale hakata . Kas naisele vastu raiuda ning veskile minek alles homme ette võtta või kuidas . " No mis sa veel vahid ! " ilmus Almiira taas uksele . " Kolad nagu poisike mööda jõekaldaid , õngeritv õlal , kodus kõik tööd ripakil . Tee kähku , varsti juba õhtu käes . Millal sa ükskord minema saad . " – " Ei mina viitsi . Parmud praegu väljas , kes neid eemale jõuab tõrjuda . Panevad Liivoja metsa vahel hobuse nahka . Saada Juku Oru poodi , las toob paar-kolm naela sepikut . Eks ma hommikul viluga lähe , kui parmusid väljas pole , " püüdis Mihkel naisele vastu vaielda . " Mis asja sa ometi mögised ! Mul juba hommikul kohe sõtkejahu vaja . Või homme ! Küll ma tean , mida see homme tähendab . Kes teab , mis siis jälle viga on . Tule ruttu tuppa , mul parasjagu söök laual , kinnita pisut keha ja hakka siis ruttu kohmima . Tead ise küll , kui palju sul iga asjaga aega läheb . Ja mis sa selle lüpsipingiga tegid ? Mina otsin lõunaaeg pinki , mitte kusagil . Kükitasin lehma alla , kintsooned pärast kanged , vaata , et jäägi lehma alla . Tema kolab mööda võpsikut , lüpsipink kaenlas . " Mihkel järgnes naisele , sest vastupunnimine oli mõttetu . Kui Almiira kord juba midagi pähe võttis , siis ei ajanud seda sealt mingi vägi välja , liiatigi veel , kui tegemist oli leivaküpsetamisega ja sõtkejahuga , mida juba hommikul vaja läks . Kuid veskileminekuga polnudki nii lihtne , et kohe silmapilk , nii nagu Almiira arvas . Kõigepealt oli vaja terad salvest kotti kühveldada , siis kotisuud hoolikalt kinni siduda , kotid vankrile tõsta ning lõpuks veel hobune koplist üles otsida , sest kes teab , kuhu see setukas parmude eest pugenud on . Tusaselt tatsas Umboja peremees aida poole ning siunas mõttes naist , kes oma tagantsurkimisega kogu ilusa päeva ära rikkus . Aidast ei leidnud Mihkel ainsatki tervet kotti , mis rukkiteri kinni oleks pidanud . Kõigi kallal olid hiireraisad oma hambaid proovinud . Mihkel lappas läbi kogu Umboja talu kasina kotitagavara . Ainult üks oli terve , kuid seda pidas Mihkel liiga suureks . Sihukese kahevakase tõstmisega venita naba paigast või sooled kubemesse . Mihkel haaras paar esimest ettejuhtuvat kotti , mille alumistes soppides haigutasid rusikasuurused augud , ning tuias nendega toa poole . " Kotid on katki . Hiireraisad on närinud . " – " Tõmba kinni . " – " Anna nõela ja niiti ! " – " Oh sa igavene hädavares ! Kõik toogu sulle kätte . Otsi ise . " Ning Almiira tuhistas minema . Kuid kotinõela ja sobivat niiti polnudki Umboja majapidamises nii kerge leida . Mihkel tuhnis kõik naise niidi- ja nööbikarbid läbi , enne kui leidis , mis vaja . Kui terad lõpuks kotis olid , selgus , et polnud paela , millega kotisuid siduda . " Almiira ! Too kotipaela ! " hüüdis Mihkel üle õue lennutavale naisele . " Issand jumal ! Sa ikka alles minemata ! Õhtu varsti käes ! " – " Tood siis paela või ? " – " Mis paela mul sulle anda on . Ei ole mul mingit paela . " Mihkel murdis pead , kust paela võtta , et kotisuid siduda . Tatsas uuesti toa poole . Sahvris puutusid näppu naise pika säärega nöörsaapad , harutas nendelt paelad pealt , ise aga mõtles : " Ega tal neid enne vaja lähe kui talvel . " Siis lõikas viilaka kivikõvaks kuivanud leivakannikast , mille puremisega Almiira hommikul oma valtshambad ära murdis , ning läks koplisse hobust püüdma . Valge setuka kättesaamine oli samuti omaette tegu . Sel ruunanirul oli niisugune komme , et ta ei tahtnud kätte anda . Vahel tuli teda kurjavaimu kogu perega püüda . Aiste vahel tuias edasi nagu täi , koplis püüdmisel oli tal aga jalgu , nii et ole mees ja jõua järele . Mõnikord ei saanud isegi leivaviilukaga hakkama . Krahmas kannika kätevahelt ära ning laskis kõrvu lingutades jalga . Täna aga oli hobusekronu parmude eest kopli kõige kaugemasse nurka tihedasse võssa pugenud ning vehkis oma vihtja sabaga , nagu Mihkel naist saunalaval leilitas . " Suksu , suksu ! " kutsus peremees setukat , leivaviilukas näpu vahel . Valge tõmbas kõrvad lingu ning silmitses maiuspala kõhklevalt . Mihkel sasis setukal aegsasti tukast kinni , et see jalga ei laseks , ning torkas alles siis leivatüki ruunale nina alla . Hobune haaras selle välkkiirelt esihammaste vahele , tegi järsu liigutuse , tõmbas Mihkli kõhuli maha ning lohistas peremeest veel hea törtsu maad mööda kõvaks kuivanud , krobelist karjateed edasi , enne kui see tukast lahti märkas lasta , lärtsutas tagumikku ning oligi läinud . Mihkel vandus tulist kurja ning tõotas ruunale verist kättemaksu , niipea kui see aiste vahel on . Kuid valge ei andnud enam ligigi . Niipea kui peremeest lähenemas nägi , lidus , kõrvad pead ligi , kõige kaugema lepavõsa poole . " Ei mina hobust kätte saa , " teatas Mihkel toa juures naisele ja pühkis higist liimerdavat jämedat nina . " Jääb see minek täna küll minemata . Eks ma hommikul lähe . " Kuid Almiira ei tahtnud sellest kuuldagi , et homme , vaid asus ise hobust püüdma . Ta tegi talliukse lahti ning meelitas setuka leivatükiga sisse . Parmude käes vaevlev hobusekronu oli talliminekuga üpris rahul . Mihkel toppis ruunale päitsed pähe ning tahtis teda sealsamas paigas tümitama hakata , kuid häbenes naist ja mõtles : " Eks sellega aega ole . Liivoja metsas murran hea sitke vembla ja annan talle kuradile selle nalja eest sihukese keretäie , et eluaeg mäletab . " Kuid Liivoja metsani oli hea tükk maad , oma kolm-neli versta ja selleks ajaks hakkas Mihkli viha setuka vastu juba lahtuma . Ka ei viitsinud ta vankrilt maha ronida , et toomingapõõsast parajat malakat võtta . Vanker rappus auklikul metsavaheteel ühe juurika otsast teise otsa ja Mihkel tundis , et elul pole isegi niimoodi viga midagi , sest mets lõhnas meeldivalt , kägu kukkus ning parmud pinisesid ümber pea . Peaks vist seda ruunatuiamit pisut tagant ergutama , sest päike kiskus vägisi õhtusse , Porgaste veskini oli aga hea törts kõige halvemat teed . Mihkel suigatas , vesi valgus suhu . Ja Umboja peremees leidis , et see oli isegi hea , et naine ta veskile saatis . Mis viga tal praegu vankril istuda ning ilusast jumalailmast rõõmu tunda . Ega naine talle koduski asu poleks andnud . Võib-olla oleks pidanud minema kartuleid muldama või lauta lehmale asemeid tegema . Igatsugu majapidamistööde väljamõtlemises oli Almiira lausa geenius ise . Küllap ta jõuab seal veskilgi nüüd ära käia ning saab see Almiira oma sõtkejahudki õigeaegselt kätte . Ja Mihkel tukkus edasi . Päike oli juba üsna madalal , kui Mihklile lõpuks Porgaste külavahel veskitammilt laskuva vee kohin kõrvu kostis . Mölder oli just päevast tööd lõpetamas , rinnutas veskiväravatel ja vaatas , kuidas lepamaimud tammi peal sagisid . " Mida sel Umboja peremehel veel nii õhtul hilja veskile asja oli ? " – " Eks Almiiral olnud noid sõtkejahu nappi kätt . Seepärast siis tulingi , et oleks hommikul kohe võtta , " püüdis Mihkel oma hilist tulekut vabandada . " No lähme siis kohe ja laseme terad kolusse . Varsti päike juba loojas . " Mehed läksid , veskipoiss ees , Mihkel tuiates järel . " Kus need kotid sul siis on ? Või tõstsid juba sisse ? " küsis mölder ja kergitas triibulist vankritekki . Mihkel astus nohisedes ligi . Vanker oli tühi . Alles nüüd meenusid talle rukkikotid , mis olid hobusesetukat püüdes sootuks ununenud . " Näe , kotid unustasin koju , " lausus Mihkel ja naeratas süüdlaslikult . " Teised naised kusevad püsti , minu aga naine kuseb kükakil , " jorises Mihkel laulda , kui ta Liivoja metsa vahel mööda auklikku ja männijuurikalist teed Umboja poole logistas . Sääski valgus musttuhat soisest jõepoolsest lodumetsast teele ning laskus Miku valgele laudjale . Mihkel vehkis neid lõhnava kasevihaga ning kuulatas läheneva suveöö hääli . Magus haigutus kiskus ta veerandkuud meenutava kõvera suu pärani ning Mihkel mõtles , et peaks vist seda ihuvett laskma , kuna tundis järsku pakitsevat vajadust . Kuid ta ei viitsinud vankrilt maha ronida . Kui ehk üle serva . Ning Umboja peremees nööpis oma püksid eest lahti , kus enam tegelikult polnudki midagi lahti teha , sest kunagisest viiest nööbist oli ajapikku järele jäänud vaid üksainus , nihutas enda võimalikult vankri servale ning soristas teeveersele rohule , ise kasevihaga sääski ropsides , kes pinisedes ligi tikkusid , et Umboja peremehe mehelikkusel rooga võtta . " Ütle kus on kuradid ! Küll on sindritel ikka haisutundmine , " siunas Mihkel , kasetuustiga enda ümber vehkides . Taevas ülal puulatvade kohal tumenes ja Mihkel arvas , et ei teeks paha , kui ta vankril pisut külitaks , lõhnavad kopliheinad külje all ning triibuline vankritekk peal , nii et sääsed ei saaks liiga teha . Läheb see Mikk nüüd isegi otsejoones Umboja poole , ei pea teda ilmtingimata kogu aeg ohjadest sakutades taga sundima . Ning Mihkel laskus vankrile külili , keeras ohjad ümber käe , et need Mikule jalgu ei langeks , kohendas kaseviha pea alla , tõmbas vankriteki peale ning tundis , et mõnusamat magamisaset pole tal eales olnud . Nurjunud veskilkäik ei tulnud enam kordagi meelde , sest elu tundus olevat nii lõpmata ilus . Niimoodi Umboja perenaine oma mehe õuevärava tagant leidiski , kui ta , lüpsik näpuotsas , hommikul lauda juurde lehmi läks lüpsma . Ann-Leena andis oma tütardele nimeks Leonoore ja Tereese . Nõrk ja nääpsukene sai Leonoore , mustajuukseline ning pruunisilmne aga Tereese . Kohe algusest peale kaldusid kõik õrnemad ematunded heledapäisele Leonoorele , Tereeset vaatas Ann-Leena aga põlastusega . Niisugune must jurakas , nagu tukiots . Silmad justkui hõõguvad söed , nahk tõmmu , nagu oleks ta mustlasega korjatud . Ka külanaised , kes katsikul käisid , vaatasid maimukesi arvustavalt . Kõigile oli päevselge , et vähemalt Tereese oli Lagenõmme Kusti teost . Ajagu Ann-Leena ise vastu kuidas tahab , kuid vanal Jüril pole selle lapsega mingit matti . Ja naabrinaised kihistasid katsikult koju minnes kahjurõõmsalt . " Kuidas küll vana Jüri sihukest asja ei näe , et tal käopoeg pesas on , " imestas Õllepoe Leontiine . " Aga mis ta sinna parata saab . Ega ta naist ometi maha lüüa ei või . " – " No andku talle siis tubli keretäis sihukese tüki eest . " – " Eks ta ole saanud ka . Möödunud sügisel olevat kohe sedelgarihmaga ladunud . Ann-Leena kiljus , nii et meilegi ära kostis . Aga või see enam midagi aitas , " seletas Tagavälja Mari . " Nüüd kasvata muudkui võõraid lapsi . " – " See teine näikse olevat hoopis erinevat vurhvi , nii nagu vanemadki lapsed . Ehk on see Jüri oma . " – " Mine sa oma jutuga ! Kui kaks tükki korraga sünnivad , on mõlemad ühe ja sama mehe tehtud . Ühe raksuga valmis löödud , nii nagu sünnivadki . " Ja naised naersid parastavalt . Ann-Leena ise oli aga iga kord pärast katsikul käijaid tükk aega tujust ära ja vihane , sest vaatamata sellele , et keegi midagi just loalausa suu sisse ei öelnud , märkas ta ometi naiste nägudel varjatud kahjurõõmumuiet ja nii mõnigi hoidis naeruturtsatust tagasi , kui ema mustajuukselise Tereese kätele võttis , et teda katsikulistele nagu kord ja kohus näidata . Nii nagu ema ise , suhtus ka Aliide pruunisilmsesse õekesse ilmse vaenulikkusega . Alatasa toitu nõudva ning karjuva Tereesega nägid kõik majalised vaeva . Ta tüütas peagi vanemad õed ära , sest kaksikute hoidmine ja nendega kantseldamine oligi nüüd peamiselt suuremate tüdrukute asi , kuna emal vaevalt nende jaoks aega jätkus . Kui aga lärm mõnikord liiga suureks läks , pidi Ann-Leena appi minema . Kui vanemad tütred ka kõige muuga toime tulid , siis rinda andma pidi ema ometi ise tulema . Väike ja nääpsuke Leonoore ei jaksanud kunagi rinda tühjaks imeda , vaid jäi iga kord ema tissi otsa magama . Tereesele aga ei jätkunud ühest rinnast ja ta tõmbas ka selle tühjaks , mille Leonoore poolikuks jättis . " Kusti mis Kusti , " sosistas Aliide noorematele õdedele . " Karjub , kõri laiali , nagu rongapoeg Kivimäe kuusikus , pea üle pesaserva . " Ainuke , kellele mustajuuksine Tereese meeldis , oli heledapäine ning sinisilmne Maie , ainult aasta Aliidest noorem . Kui Aliide ja Elviira karjuvale õekesele ligigi ei läinud , võttis Maie ta sülle ning sussutas suu juures magama . " Mis sa sellest Lagenõmme Kustist nii hellitad ! Las lõugab . Ei mina teda puuduta . Karjugu või hing välja . " – " Ei mina raatsi . Ta ju nii ilus . Silmad nagu söed . " – " Päh , või ilus ! " osatas Aliide . " Ena mul asja ! Küllap tuleb tast samasugune tükimees nagu ta isagi . " – " Mihuke tükimees ? " – " Seda sul jah vaja teada . " Kui Ann-Leena kord Aliidele ütles , et see lapsele kuivad lapid paneks , vidutas tütar ema poole oma tigedaid kiss-silmi ja küsis : " Mihukesele lapsele ? Kas Kustile või ? Mina seda mustlaseplikat oma käega ei puuduta . Kui sa ta ilmasse korjasid , siis kasi ta sitta ka ise . " Vaen ema ja tütre vahel kasvas iga päevaga , kuni sellest sai lausa teineteise vihkamine . Siis ühel päeval oli Aliide kadunud . Keegi ei teadnud , kuhu ta läks , sest oma minekukavatsustest ei rääkinud ta kellelegi , isegi mitte Maiele , kes oli Vaherpõllul vist ainuke , keda Aliide sõbralikul toonil kõnetas . Maie ei vaielnud talle kunagi vastu ning talus kõik vanema õe tujud vaikides ära . Aliide ei armastanud Maiet rohkem kui teisigi õdesid-vendi ja peksis teda siis , kui heaks arvas . Teised tõstsid põrgulärmi , kui Aliide neid tuuseldas ning tõttasid otsekohe emale kaebama , Maie aga puges kusagile nurka ning nuttis seal vaikset , hääletut nuttu , kuni saadud nahatäis ununema hakkas , tuli siis oma peidikust välja ning naeratas Aliidele , nagu poleks midagi juhtunud . Nüüd aga otsiti Vaherpõllul Aliidet taga . Ann-Leena oli morn ning sünge , käis läbi kõik lakad ja ulualused , heinaküünid ja aganiku , sest mine tea , olid nad ju nii mõnigi kord tütrega lausa karvupidi koos , ehk pistis pea vihahoos , emale kättemaksuks , silmusesse ja kõlgub praegu kusagil penni küljes . Kuid mingid otsimised ei andnud tagajärgi . Jüri ei rääkinud naisega sõnagi , ainult nohises ja vedas endisest veelgi innukamalt oma mahorkaplotskit , süüdistades mõttes tütre kadumises naist , sest isegi Jürile , kes oma hingelt oli nii tahumatu ja kandiline , ei jäänud märkamata vaen Ann-Leena ja Aliide vahel . Ka märkas Jüri seda , et vanemale tütrele viimased kaksikõed ei meeldinud , eriti see mustasilmne kuradisigitis , keda ka Jüri näha ei tahtnud ning oma südamesopis soovis , et ta mingi tõve kätte kärvaks . Nende kaksikute kaudu oli Jüri saanud Aliidest nagu mingi salajase liitlase . Kuigi põhjused selle sõnatu liidu tekkimiseks olid üpris erinevad . Jüri ei suutnud kuidagi andestada , et naine sulasega kaksikud lapsed korjas , Aliide aga jälle seda , et ema temalt armsaks saanud poisi üle lõi . Kuhu aga Aliide nii päevapealt kaduda võis , ei teadnud Vaherpõllul keegi . Kuid nii äkki ja salapäraselt nagu ta oli kadunud , nõnda ilmus tütar ühel päeval jälle lagedale . Ema küsimuse peale , kus ta oli , ei vastanud Aliide musta ega valget . Aga kui Ann-Leena pinnimist ei jätnud ja peale käis , kus ikkagi tütar nädalapäevad või enamgi elas , karjatas Aliide järsku südametäiega , vaadates emale laial pilgul otsa : " Meest otsisin endale ! Magasin temaga nii nagu sinagi , kui need kaksikud korjasid ! " Ann-Leena oli niisugusest puhtsüdamlikust ülestunnistamisest tumm ja keeletu ega mõistnud tütrele midagi vastata . Aliide kadus aga kevadel uuesti ega tulnudki enam tagasi . Lõpuks sai Ann-Leena teada , et tütar oli läinud Veskiorule suviliseks . Samas talus oli sulaseks ka Lagenõmme Kusti . Ann-Leena süda aimas halba . Oli see nüüd juhuslik kokkusattumus või läks Aliide Veskiorule tõesti Kusti pärast ? Et asjasse igatpidi selgust saada , võttis Ann-Leena ühel pühapäeval teekonna Veskiorule ette . Talu asus naaberkülas , versta viis eemal . Ann-Leenal olid liiga hästi meeles Kusti tulikuumad kallistused ja tema ohjeldamatu temperament , millega mees teda laudalakas põletas . Mis siis , kui ta tütrega sedasama teeb ? Ja küllap tuleb Aliidel lapski , sest kuhu siis seegi jääb . Kui üks mees naisega nii pöörasel kombel ümber käib , nagu Kusti seda teeb , tuleb laps surmkindlalt . Võib-olla meisterdab see mustavurruline saatan plikalegi kaks tükki korraga , nii nagu temalegi . Kus selle häbi ots ! Viimati tuleb samasugune must ka veel , nagu Tereesegi . Siis on kõigil päevselge , et emal ja tütrel on ühine mees . Juba mõeldagi sellele oli hirmus . Sellepärast peabki tema , Aliide lihane ema , vahele astuma ning niisuguse näotu asja nurja ajama , enne kui Kusti tüdruku ära jõuab solgutada . Niisuguste mõtetega kõndis Vaherpõllu Ann-Leena Veskioru talu poole , et seal oma silmaga ära näha , kuidas selle Aliide ning Kustiga lood on . Ehk on tema kartus hoopis ülearune . Kuid Ann-Leena kartus ei olnud ülearune , sest kohe õue astudes nägi ta , kuidas seal Veskiorul asjad arenevad . Aliide tuli parajasti laudast lõunaselt lüpsilt , raske piimalännik käe otsas , naeru lõkerdav Kusti , hambad paljad , samuti lüpsikuga , tema kannul . Ise vahtis plikale põlevi silmi otsa , nagu jänesetäkk enne tähtsale toimingule asumist . Ann-Leena südames kihvatas . Kui Kusti plikat juba niimoodi vaatas , siis olid neil ammu õrnemad suhted sisse seatud . Temasugune mees juba niisugust prinki plikat niimoodi ripakil ei pea , et tüdruk küla pealt kavaleri peab otsima . Ann-Leena tegi , nagu poleks ta Kustit märganudki , kuigi süda seda kuradit nähes kokku kiskus . Ta palus tütart , et see pisut kõrvale astuks , tema tahtvat rääkida . Aliide saatis ema poole ebasõbraliku pilgu , andis piimalüpsiku Kustile näpuotsa ning jäi kortsus kulmul ootama . " Kuulsin , et oled siia Veskiorule suviliseks tulnud . Tulin vaatama , kuidas sul läheb , " algas Ann-Leena ääri-veeri . " Ah või seda tulid vaatama . Ja Kustit näha ei tahagi , " oli vaenulik vastus . " Ära sa mulle tule puru silma ajama . Tean küll , miks sa enda siia ajasid . " Ann-Leena ei teinud tütre teravatest sõnadest väljagi , vaid jätkas : " Ootasime ikka , et tuled koju tagasi . Sinu abi kuluks isale marjaks ära . Ma ei saa ju lastest kusagile , alles väikesed . " – " Kes käskis sul neid korjata , kui nüüd pole , kes kantseldab . Ja seda ära loodagi , et mina Vaherpõllule tagasi tulen . Kui ma siia poleks tulnud , siis kusagile mujale ikkagi . Tahan hakata ise oma elu seadma . Sa korjad võib-olla iga aasta paar väntsikut korraga ja mina muudkui hoidku . " – " Mis eluseadja siis sina juba , ise alles kuueteistkümnene , sul aega küll . " – " See on minu asi . Mina olen nõnda otsustanud ja teen ka . Kuidas teie seal Vaherpõllul hakkama saate , see mind ei huvita . " – " Eks sa katsu ennast ikka hoida . Mehed ju kavalad , näevad , et oled noor ja rumal . " – " Sina ära tule mind õpetama . Kas sina ennast hoidsid , kui Kusti juurde magama ronisid . " Aliide pööras selja ning läks , jättes ema keset Veskioru õue seisma . Tükk aega vaatas Ann-Leena tütrele järele ning ta süda täitus vihaga . Nüüd polnud enam mingit kahtlust . Kusti pärast oli Aliide siia tulnud ning raisku veab see põlevate silmadega saatan tüdruku , see on kindel . Aga kui ta sellest ilmahulgusest endale patsaka külge saab , siis koju ärgu oma nägu küll enam näidaku. Või emale silmile ! Kuidas ta küll oma rinnapiimaga niisuguse kuradi ilmasse on kasvatanud ! Keel nagu rästikul , aina mürki ajab suust välja . Oleks pidanud teda , saatanahinge , plikastpeast rohkem vemblaga uhtma , nii et perse triibuline , ei siis julgeks nüüd oma lihase ema vastu hambaid irevile ajada . Et ta ka nii tobedalt siia üldse tuli . Ning Vaherpõllu Ann-Leena kahetses hinge seest , et ta oma pühapäeva selle plikaniru jälgi ajades ära oli raisanud . Nüüd jääb siis ainult ära oodata , millal Aliide , silmad peos , koju tagasi taarutab . Siis aga võtab ta sedelgarihma ning annab sellele Kusti poputajale niisuguse nahatäie , nagu ta ise sellesama kuradi pärast Jüri käest sai . Umboja oli Kivinõmme külas kõige suurem talu ja kunagi , Almiira isa ajal , ehk kõige jõukamgi . Head , päikese poole veerjad põllud , kus rukis ja talinisu üle mehe pea kasvasid , niisked , rohurikkad ojaäärsed heinamaad ja talu taga suur tükk ilusat palgimetsa – selle üle maksis uhke olla . Kuid Umboja peremees suri noorelt , talu jäi naise ja tütre pidada ning käis alla . Almiira ema oli kaupmehe tütar , linnast pärit ning teadis taluasjadest vähe . Ka Mihkel oli suurest seltsist , saksema rahva soost . Tema isa , tähtis kirikutegelane , Laiatüki talu peremees ning vallavanem , oli mitte üksi Kivinõmme külas tuntud mees , vaid lugupeetud kaugemalgi . Kuid poeg ei käinud isa jälgedes . Laisavõitu ja taluasjades saamatu ning ebapraktiline , jättis ta oma isatalu varsti unarusse ning Laiatüki müüdi võlgade katteks oksjonil maha . Mihklit tunti neidude seas heldekäelise kavalerina , kes rahakoti raudu mitte just eriti kõvasti koos ei hoidnud . Ja küllap sinna talu rahad läksidki . Ka teadsid kurjad keeled sosistada , et Mihklil üsnagi sageli nõndanimetatud titerahasid tuli maksta , sest paljud tüdrukud lootsid Laiatükile perenaiseks saada ja andsid naistemaiale perepojale liiga kergesti järele . Kui aga talu laostus , hakkasid ka pruudid Mihklist eemale hoidma ja lõpuks jäi sõelale ainult Umboja Almiira , kes polnud just iluduseks sündinud ning aastadki kiskusid vägisi kolmekümnest üle . Nõnda siis juhtuski , et Laiatüki Mihklist ning Umboja Almiirast sai paar . Mihkel kolis oma isatalust Umbojale koduväiks . Et Umbojal varemgi veidralt taluasju oli aetud , ei olnud mingi saladus . Sellest kõnelesid selget keelt ripakil hooned , lahjad hobusesetukad ning luukõhnad , punast kusevad lehmakondid , keda kevaditi köite ja hoobadega jalule tuli upitada . Aga kui Mihkel ja Almiira pühapäeviti kirikusse sõitsid , oli nii perenaisel kui ka peremehel endal valge siidrätik kaelas ja kindad käes , sest kuidas siis muidu , olid nad ju Umbojalt . Ja kirikulised istusid vedruvankris , kübarad peas , kuigi setukas aiste vahel hädavaevalt kehakat peremeest ning tema korpulentset naist Almiirat vedada suutis . Külarahvas aga irvitas , et Umboja peremees ja perenaine sõidavad kirikusse , vares istub aisa otsas , et kui setukas aiste vahel kärvab , saab varestekari raipe kohe soojalt kätte . Kuid asjaosalisi endid see ei häirinud . Nad olid harjunud , et külarahvas nende kallal oma hambaid kippus teritama . Küllap tundsid kadedust , et nad ise polnud Umbojalt . Kunagi Almiira isa ajal olid Umboja laudas kümme lüpsilehma , nüüd oli aga tegemist , et neljalegi heina jõuti teha . Mihkli arust olid Mädaoja ja Liivoja heinamaad nii lõpmata kauged ja sinna minek niisuguse hobusesetukaga nagu Mikk ületamatult raske ja vaevaline ettevõte . Hea seegi , kui Naistemetsa ja Jõenägeme niidud üle jõudis käia . Need olid lähemal ja sinna võis hädapärast ka jalgsi kõmpida . Almiira ja ema pidasid pärast isa surma sulast ja tüdrukut , kes suurema osa talutööst ära tegid . Mihkel ei viitsinud aga nendega jännata . Haukusid teised vastu ning rohkem logelesid kui tööle takka panid . Sulasel pead sa ise alati ees ja taga olema ning teda näpuga torkima , et ta vähegi miskit liigutaks . See aga Mihklile ei meeldinud . Almiira mäletas väga hästi , kuidas ema , kadunuke , – jumal ülendagu hinge , alandagu pattu – neil järel kõndis ja nende kallal alatasa torises , sest niipea kui silm vältis , külitasid nad tüdrukuda põõsa vilus või solistasid hundinuiade taga jahedas vees . Seepärast pidas Umboja Mihkel paremaks ise niipalju teha kui jaksu ja viitsimist oli ning sulaste ja tüdrukutega mitte oma närve rikkuda . Oleks veel , et pojastki oleks tulnud asjalik mees , aga see pooltohmakas viltupea , keda külas Kõverkaela Jukuks kutsuti , oli igasugusest sulasest veelgi saamatum . Aina sepitses lorilaule ning laulis neid simmanitel , naerust röökiv poistekari ümber . Küll oleks Mihkel rohkem lapsi tahtnud , kuid Almiira ihu ei võtnud enamaks vedu . Selles asjas oli Mihkel ära proovinud kõik teadupärased tarkused , mida üks mees naisterahva juures üldse proovida võis , et naine käima peale jääks , aga Almiira õliastja ei plahvatanud ka kõige hoolsama kastmise juures mitte ning oli kuiv nagu kasetael . Mihkel küttis sauna kuumaks ja viis naise lavale ning proovis enne ja pärast leilitamist , laskis naisel vahepeal ümber nõgestesse kasvanud sauna joosta , ise järel , meesterahva vägevust otsast otsani täis – ehk jääb naine siis pidama – viis siis lõõtsutava Almiira uuesti saunaleili ning uhtus teda seal uhtumisi , kuid miski ei aidanud . Naine jäi sigimatuks ja Mihkel vaatas kadedusega naabrite lasterohkust , millele ei paistnud lõppu tulevatki . Et aga Umboja Mihklile , nii nagu muilegi meestele meeldis lapsi maailma sigitada , siis hakkasid õige pea Kivinõmme külas jutud liikuma , et Pajapõllu Leena surutõrres käivat keegi võõras mees viinamarju sõtkumas , sest oma mehe teost ei minevat vein käärima . Ja nagu kadedate juttude kinnituseks jäi Leena käima peale ning sünnitas õige pea poja , kes oleks nagu – ime küll – Umboja Mihkli suust kukkunud . Nüüd ei kahelnud selles enam keegi , sest kõik arvasid korraga teadvat , et Pajapõllu Priidik ise on järglaste soetamiseks kõlbmatu . Leidus isegi neid , kes seda Leenale endale suu sisse ütlema läksid . Kui Putkala Loona Pajapõllu vastsündinud maimukest nägi , ütles ta : " See on ju nagu va Umboja Mihkel , jämeda nina ja kissis silmadega . " Ent Pajapõllu Leenale ei meeldinud niisugune tõe näkkuütlemine ja ta ajas Loona uksest välja ning õnnistas teda aunimetustega , mis vihjasid vägagi tugevasti naiste vanimaile teadaolevale ametile . Sellele aga vastas Loona vanasõnaga : " Hoor ei usu õiget , varas ei usu vaga , " mis riivas Pajapõllu Leena ausa abielunaise puhast nime . Ta võttis solgiämbri ning lennutas selle lehkava sisu õuel tänitavale Loonale järele . Paraku tuli Leenal oma nappi au veel neli-viis korda taolisel moel kaitsta ning jalule upitada , sest esimesele pojale tuli õige pea veel teine , kolmas ning neljaski järele ja kõik nad olid nii kohutavalt ühte nägu , nii et Leenal endalgi neid vaadates piinlik hakkas . Umboja Mihkel oli aga olukorraga väga rahul , sest ta tundis , et on täitnud selle kohustuse jumala ees auga , milleks looja ta maailma oli lasknud sündida . Vaherpõllu Ann-Leena oletused Aliide suhtes ei petnud teda , sest keset talve , umbes küünlapäeva paiku ilmus Aliide järsku koju . Ei olnud raske tema olukorda taibata . See oli ka võhikule päevaselge . Ema silmitses tütart tükk aega vaenulikult , enne kui suu lahti tegi : " Seda ma arvasin kohe , et sa ükskord niisugusena tuled ! " – " Missugusena ? " küsis tütar vastu . " Eks ikka sellisena , nagu sa praegu oled . " – " Nojah , eks sa tea omast käest . " – " Kellega sa ta korjasid ? " – " Sellesamaga , kellega sinagi selle musta tukiotsa , " karjatas Aliide vihast kiiskavate silmadega . " Ja mis sa temaga tegema hakkad ? " – " Mis see sinu asi on . Mina kantseldasin sinu väntsikuid . Eks sina õienda nüüd minu omaga . " – " Ei , " oli lühike vastus . " Ilma pealt sa ta korjasid , mine temaga ka sinna , kust sa tulid . " Aliide ei vastanud emale midagi , vaid kohmitses oma asjade kallal . Kui Jüri õhtul tütart söögilauas nägi , vaatas ta küsivalt naisele otsa . Ann-Leena tegi , nagu poleks ta mehe pilku märganudki . Et naine kokkupigistatud huultega mornilt enda ette põrnitses , järeldas Jüri , et ta sellest praegu rääkida ei taha . Alles õhtul voodis pikutades küsis Jüri : " Kust see Aliide nüüd nii järsku ? " – " Mis järsku . Eks sa vaata , mihuke ta on , tänaseks-homseks . " – " Nojah , ema ees , tütred takka järel , " urahtas Jüri ning keeras naisele selja . Kui Ann-Leena ühel lõikavalt külmal veebruariõhtul lauda juurest loomi talitamast tuppa tuli , oli Aliide vajaka . Keegi polnud tema kadumist märganud . Ema võttis tormilaterna ning käis läbi kõik aidad , rehetoa , rehealuse ning lakadki , kuid tütart ei olnud kusagil . Kuigi Ann-Leena Aliidet eriti ei armastanud , tundis ta ometi , et teda niisuguses olukorras üksi jätta ei tohi . " Ehk uputas enda jõkke , jääauku , " arvas Maie , kes oli kuulnud , et tüdrukud niisuguses olukorras endale sageli otsa peale teevad . Ann-Leena süütas uuesti laterna ning uuris kõik teeveered läbi , kuid midagi leidmata tuli lõpuks tuppa tagasi . " Ei tea , kus ta lagundkeha on . Ei jõua mina teda otsida , " lõi ta tüdinult käega ning heitis magama . Kui Aliide esimesi sünnitusvalusid tundis , hiilis ta märkamatult toast välja . Kus võiks olla koht , kuhu keegi peale ei satu ? Mitte ükski elav hing ei tohi tema last näha , mitte keegi ei tohi teadagi , et ta üldse ilmavalgust näeb . Ta vihkas teda juba praegu , kui ta alles emaihus oli . Lauda juures talitas ema loomi , rehetoas ja reheall oli aga külm . Aliide läks heinasarasse , tõmbas väravad kinni ning piilus laudade vahelt , kuni ema piimalüpsikuga toa poole tatsas . Siis lippas ta kähku lauta ning pani ukse seestpoolt haaki . Vaevalt et siia täna õhtul enam keegi tuleb . Teised lehmad olid alles kinni , ainult vana Kirjak oli poeginud ja selle lüpsis ema juba ära . Aliide istus pingikesele ja jäi ootama . Kas ta tuleb lapse sünnitamisega üksi toime ? Mis siis , kui midagi teisiti on , kui olema peab . Ta mäletas hästi , kuidas ema terve päev otsa kaksikuid sünnitades vaevles ja lõpuks ainult Mäe Mari abiga lapsed ilmale sai . Mis siis , kui temaga praegu samuti juhtub ? Uus valuhoog , eelmisest tunduvalt tugevam , sundis teda tõusma . Aliide tõi rehealt sületäie põhku , laotas maha ning heitis pikali . Sünged mõtted tikkusid pähe . Olen nagu vana Kirjak sitahunniku otsas , kes alles paar nädalat tagasi siinsamas vasika ilmale tõi . On ta tõesti oma lapsesaamisega looma tasemele laskunud ? Ta vihkas praegu iseennast , vihkas Kustit , seda kuradit , kes kogu selle häda oma armulustis talle kaela sokutas , vihkas ema , kes ta maailma oli sünnitanud ja vihkas veel kedagi nimetut , kellest ta ei teadnud , kas teda üldse maailmas oli olemas . Ühesõnaga – ta vihkas kõiki . Ihu rebestavad valud suurenesid ja Aliide ei suutnud oigeid tagasi hoida . Keha vappus ja kattus vaevahigiga . Kui ta praegu Kusti kätte saaks , torkaks talle kõhklemata pussi kõrisse , nii nagu nuumorikale . Kevadtalvine tähistaevaga öö edenes ning Aliide vaevles üha suurenevate valude käes . Sünniks see saatanasigitis ometi hommikuks ära , enne kui ema lauta Kirjakut lüpsma tuleb . Aliide kiristas viha ja valu pärast hambaid ning karjus puhuti nii palju kui kõrist tuli . Vahetevahel tõusis ta põhkudelt ning jooksis mööda lauta ringi , sest siis oli kergem . Kuid lõpuks ei suutnud ta enam tõusta , ainult vähkres , sest tal oli tunne , nagu rebiks keegi ta ihu täiest jõust , kisuks tükkhaaval liha luudelt . Alles vastu hommikut , kui väljas juba hahetama hakkas , vabanes ta oma koormast . Tükk aega ei suutnud Aliide ennast väsimuse pärast liigutada , ainult lebas põhkudel . Ukse alt hoovas külma jäist õhku ja pani higist märja ihu tarduma . Jalgade vahel liigutas ennast mingi ligane olend ning vääksus võika häälega . Aliide kobas jaki taskust taskulambi , ajas end küünarnukkidele ning valgustas seda vääksujat , kelle hääl meenutas sulide tänitavat koorilaulu kevadel jäätükkide vahel meres . Valgusvihk langes äsjasündinule . Aliide jahmus . Samasugused pigimustad pikad juuksed nagu Tereesel ning Kustil endalgi . Lapsel on ehk külm , peaks midagi peale viskama , sähvas korraks mõte läbi vaevatud aju . Kuid samas meenus talle , et seda lapsukest ei tohi ju keegi näha . Selleks ta siia lauta sitahunniku otsa teda sünnitama tuligi , et keegi ei teaks ega näeks . Ning Aliidet haaras järsku mingi seletamatu raevuhoog oma äsjasündinud lapse vastu . Ta küünitas käe , haaras maimukesel jalast kinni ning kiskus ta endale lähemale . Siis otsis jakitaskust määrdunud taskurätiku ning surus käe lapsele suule . Laps vonkles ja siples kogu oma ahta jõuga , kuid ei suutnud ema vajutava käe alt vabaneda . Alles siis , kui maimukese kehake lõtvus ja Aliide veendunud oli , et eluõhk temast on lahkunud , võttis ta käe ära . Peaks ta kusagile peitma , et ema üles ei leiaks . Kuid ükski peidik ei olnud tema arust küllalt kindel . Nagunii hakkab va Ann-Leena laudas ja reheall tuhnima , et lapsukest üles leida . Mine tea , ehk torkab veel politseilegi ette ja laseb lapse tapmise pärast vangi panna . Aga ega tema ainuke ole , kes niisuguse teoga hakkama on saanud . Raiesmiku tüdrukud , Luise ja Hilda , toovad neid iga aasta ja löövad mättasse . Poisid nagu mesilased ümber , aina vorbivad teisi valmis . Lagenõmme Kustigi kuulukse olevat seal otsaline . Ning Aliide ukerdas oma vaevatud ihuga kuidagimoodi püsti , leidis seina äärest sõnnikuhargi , urgitses Kirjaku külje alla augu ja toppis lapsukese laiba sinna sisse . Alles nüüd märkas ta , et oli sünnitanud tüdruku . Mädanegu siin , kael kõveras , mõtles ta ning puges Kirjaku sõimesse , sest ukse alt hoovas sisse külma , mis pani ihu lõdisema . Järsku meenus talle Kusti . Temale mõeldes läbis Aliide südant valuhoog . Kuidas ta seda naerusuist närakat praegu vihkas ! Miks see küll maailmas nii ülekohtuselt seatud on , et ainult naine armastuse patu pärast kannatab . Poiss naerab pealegi , ega teagi võib-olla , kui palju ta neid lapsi eluea jooksul valmis on vorpinud . Hulgub mööda küla ja jätab neid nagu sitahunnikuid tee äärde vedelema . Ning Aliide puhkes ohjeldamatult nutma . Ta valas kõige ehtsamaid viha- ja võimetusepisaraid . Miks ta seda mehejäära küll nõnda armastas , et ta temale ära öelda ei suutnud ! Ta ju ometi teadis , et ta ei ole Kustile ainuke tüdruk . Tal oli neid kümneid . Kui ta tema emagagi magas , mis siis veel noortest neidudest rääkida . Pikkamööda hakkas Aliide nägema oma lapse tapmist kõige koledamates värvides . Mida rohkem ta nuttis , seda hirmsamana tundus talle tema äsjane tegu . Ta on ju mõrtsukas . Issand jumal ! Mida ta ometi tegi ! Ta tappis oma lihase lapse , kaitsetu ja abitu maimukese , kes alles natuke aega tagasi tema ihust ilmale tuli . Kägistas õrna ja hapra inimolendi surnuks nagu kõige viimane jätis ning toppis sõnniku sisse lehma külje alla mädanema ! Aliide kartis , et kaotab mõistuse , sest hingepiin tundus olevat suurem , kui ta praegu taluda suutis . Kui see ometi unenägu oleks , millest võib hetke pärast ärgata ! Kuid ei , see ei olnud unenägu . See oli kohutav tõde , kõige hirmsam , millega ta kunagi silm silma vastu oli seisnud . Ja Aliide valas esimest korda oma elus kibedaid kahetsuspisaraid . Kuid siis meenus talle , et hommik on käes ning varsti tuleb ema lauta loomi talitama . Ta peab oma nutust võitu saama , peab kõik oma inimlikud tunded , mis momendiks lõkkele lõid , maha salgama . Keegi ei tohi näha , et ta oma teo pärast kannatab ja kahetsuspisaraid valab , ema kõige vähem . Ning Aliide surus pisarad tagasi ja suigatas unne . Ann-Leena virgus hommikul , kui juba suur valge väljas . Esimene mõte oli : kus on Aliide ? Ta lükkas ukse lahti ja heitis pilgu Aliide voodile . See oli puutumata . Tähendab , tüdruk oli öö otsa kadunud . Rahutult tatsas ta lauda juurde , et Kirjak ära lüpsta ning loomadele heinu ette visata . Ega midagi , peab teda , lagundkeha , otsima hakkama . Küll on ikka risti ja viletsust lastega , siunas ta endamisi ning kobas käega sõimest heinapuru , et seda lüpsiku alla riputada . Kuid heinapuru asemel leidis ta sealt lamava tütre eest . " Issand jumal ! Surnud või ! " jahmus Ann-Leena . Aliide polnud aga hoopiski mitte surnud , vaid lamas suletud silmil selili lehmasõimes , ega avanud neid ka siis , kui ema teda õlast raputas . " Kas laps sündis ära ? Kuhu sa ta panid ? " Nüüd avas Aliide oma vesihallid kiss-silmad ja vaatas emale vaenulikult otsa . " Kus laps on ? " kordas jahmunud ema oma küsimust . " Mis see sinu asi on . Sinu silmad teda ei näe . " – " Püha jumal ! Sündis ta sul surnult või ? Või tegid talle ise otsa peale ? " – " Kas see ükskõik ei ole , kuidas ta kõnges . Ja oleks olnud tark tegemine , kui sa oma väntsikutega samuti oleksid teinud , " vastas Aliide süngelt ning püüdis end jalule upitada . " Mis sa siia lehmasõime siis külmetama ronisid , ilma abita . " – " Mis abi siin veel vaja oli . Ja kuhu ma oleksin pidanud siis minema , kas lumehange otsa või . " – " Mis nüüd inimesed ütlevad ? Kõik ju teadsid , et sa last hakkad tooma . Kui üles antakse , lähed vangi . " – " Mis sest kui lähen . Siis ma vähemalt tean , mille eest see on , " vastas Aliide vaenulikult ning tuigerdas laudast välja . Kuhu ta , peletis , ometi selle surnud maimukese pani , mõtles Ann-Leena hirmuga . Ehk jättis kusagile lohakile , koerad saavad kätte , kisuvad lagedale . Kuidas ka muretsev ema laudas ei otsinud , ei leidnud ta lapsukese laipa mitte kusagilt . Alles kevadel , kui Jüri laudast sõnnikut hakkas vedama , sattus talle vana Kirjaku asemelt hargi otsa surnud tütre-tütre laip . Pikad süsimustad juuksed ja maimukese lehkav keha ajasid Jürile hirmu peale , nii et ta sõnnikuveo sinnapaika jättis ja tuppa ruttas . Seal võttis ta kapist puskaripudeli ning jõi selle kulinal tühjaks . Ann-Leena küsimuse peale , mis seal lauda juures juhtus , ei vastanud ta midagi , ainult pungitas oma roosakaid silmamune ning lirtsas läbi pruunide esihammaste köögi paekivist põrandale . Ann-Leena süda aimas halba . Ta ruttas lauda juurde ning taipas silmapilk , milles asi seisis . Ta keeras lehkava laibakese vana riidetüki sisse ning peitis aganikku . Kui õhtul pimedaks läks , kaevas ta aeda mesipuude vahele augu ning mattis maimukese maha , ilma et ta kellelegi sõnakestki oleks iitsatanud . Ka temale ei jäänud märkamata lapsukese süsimustad juuksed . Tahtmatult meenusid talle Lagenõmme Kustiga veedetud armuööd tulikuumade suudlustega , kuid ta hoidus nendele mõtlemast . Liiga palju pahandusi , muret ning südamevalu oli see kurat Vaherpõllule toonud . Morn ja sünge Aliide peitis ennast kuni kevadeni külarahva eest ega väljunud paari kuu vältel Vaherpõllu talu piiridest . Alles siis , kui juba soojaks läks ning lumi sulanud oli , kadus ta ühel kevadpäeval teadmata kuhu ega tulnudki enam koju tagasi . Kuigi Tagavälja Villem oli alles seitsmeaastane , oli ta isa arvates juba küllalt suur , et võis hakata karjas käima . Karjamaa oli ligidal ja enamuses aedki ümber , kuid heinamaad see-eest laiali , üks tükk siin , teine seal ja seepärast ei saanud , eriti suve teisel poolel , ilma karjaseta kuidagi läbi . Juba varakult oli Villem vanemate vendade , Aleksandri ja Gustavi kõrval õppinud simlit mängima ning laulma . Tagavälja Mari laulis ise ja õpetas ka lapsed laulma , sest tema arvates polnudki see täisväärtuslik noor inimene , kes laulda ja pilli mängida ei osanud . Villem oli pillimängust nii võlutud , et ta võttis simli isegi karja juurde kaasa ja plõnnitas seal laululindudega võidu . Vaherpõllu ja Tagavälja talu piirimail asus sügava oru põhjas allikas , ning selle allika kaldal liivaauk , kust talu ehituste tarbeks liiva võeti . See oli Tagavälja laste armastatuim mängupaik . Kõik nad olid seal mänginud . Varem , kui naabrid veel pahuksis ei olnud ja omavahel läbi käisid , tulid ka Vaherpõllu lapsed vahetevahel üle allika ning võtsid Tagavälja laste mängudest osa . Kui aga üleaedsed tülli läksid , ei tohtinud ka lapsed omavahel läbi käia . Eriti rangelt valvas Vaherpõllu Ann-Leena selle järele , et tema omad üle allika Tagavälja liivaauku ei läheks . Nõnda siis kasvasidki lapsed üksteisest eraldatuna ega puutunud rohkem kokku kui kooliteel . Et Tagavälja Villemist nooremaid lapsi enam ei olnud , oli tema liivaaugu peremees . Ja Villem rajas siia suure talumajapidamise hoonete , karjaaia , keldri ning viljapuuaiaga . Vahel võttis ta ka simli kaasa , istus laiale kivile liivaaugu kaldal ning mängis ja laulis vanematelt vendadelt ja õdedelt kuuldud laule . Varsti hakkas ta aga märkama , et keegi käib tema talus siis , kui teda ennast ei ole . Pehme liiv oli väikesi jalajälgi täis tipitud , vahel isegi kelder või karjatara maha tallatud . Kord , kui Villem jälle oma segamini sõtkutud majapidamist taastas , nägi ta , et põõsaste vahelt keegi teda piilus . Ta tõusis püsti ning jäi vaatama . Kes see küll võiks olla ? Ehk ongi tema see , kes liivaaugus jälgi käib tegemas . Kaldal jäi aga kõik vaikseks ning Villem askeldas edasi . Siis ilmus turjale , mis üle allika viis , mustajuukseline tüdruk . Ta seisis liikumatult ning vaatas üksisilmi poisi poole . Villem jättis mängimise ning uudistas tükk aega tüdrukut . " Kes sa niisugune oled ? " küsis ta lõpuks . " Tereese . " – " Kas sina käid minu liivaaugus jälgi tegemas , kui mind ei ole ? " Tereese vaikis tükk aega ja põrnitses poissi altkulmu , siis noogutas pead . " Miks sa siis käid , kui mind ei ole ? Tule siis , kui mina ka olen . Mängime koos . Ma õpetan sind liivast maja ehitama ning keldrit tegema . " Tüdruk muutus julgemaks ning astus paar sammu poisile lähemale . Tal olid süsimustad krässus juuksed ja tumedad silmad nagu söed . Villem oli niisuguseid juukseid ja silmi näinud ainult mustlastel . Tüdruk mõtles veidi , nagu peaks ta aru , kas minna poisi juurde liivaauku või mitte . " No tule , tule ! " kutsus Villem . Tereese saatis veel kord kõhkleva pilgu valgejuukselise poisi poole , kes teda nii lahkesti kõnetas , ning tuli kaldast üle . Ta asetas käed seljale ning vaatas hindavalt Villemi majapidamist . " Mis see siin on ? " küsis ta ning näitas varbaga vitstest punutud madalale tarale , kus seisid ruskevärvilised lepapulgad reas . " See on karjaaed . " – " Aga lehmad ? " küsis Tereese , sest mis karjaaed see ilma lehmadeta on . " Lehmad on siin , kas sa ei näe . " Ja Villem osutas lepapulkadele aia ääres . " Ah need ongi , " imestas tüdruk , kes kuidagi ei taibanud , et niisugused puupulgad võiksid lehmad olla . " Aga nad pole ju põrmugi lehmade moodi , " vaidles Tereese vastu . " On küll . Näed , sarvedki peas . " Ja Villem võttis karjaaiast ühe niisuguse lehma ja viitas okastüügastele puupulga küljes . " Ah need ongi siis sarved , " imestas tüdruk . " Muidugi . " – " Kuidas sa niisuguse asja peale tulid ? " Villem kehitas õlgu ja istus lamedale kivile liivaaugu kaldal . Tereese kükitas maha ning uuris Villemi ehitatud talu . Tema arust oli kõik nii ilus ja huvitav ning Tereesel hakkas kahju , et nendel niisugust liivaauku ei ole , kuhu saaks talu ehitada , kus oleks kõik nii nagu päris talus . Maja , karjalaut lepapuust lehmadega , karjaaed ja liiva sisse urgitsetud kartulikoopadki . Isegi õunaaed ei puudunud , ainult õunapuude asemel olid sinakate marjadega paakspuuoksad . Sellest päevast alates said Villemist ja Tereesest lahutamatud mängukaaslased . Ei läinud ainsatki lõunatundi mööda , kus Villem poleks liivaauku jooksnud , et seal Tereesega koos oma talu pidada . Kord , kui ta jälle sinnapoole tõttas , värsked paakspuuoksad käes , sest vanad õunapuud olid juba närtsinud , ootas Tereese teda juba laial kivil kükitades . " Mis need on ? " küsis tüdruk ning silmitses sinkjasmusti marju okste otsas . " Õunapuud . Panen uued . Vanad on juba närtsinud , " seletas Villem , kiskus närtsinud oksad liiva seest välja ning viskas kaldasse . Värsked aga tippis asemele . " Kas neid õunu süüa ka võib ? " küsis Tereese . " Ei tohi . Need on mürgised , teevad haigeks . Ema ütles . " Kuid tüdruk ei teadnud , mis see mürk on , ning ta otsustas siiski proovida , kui Villem ei näe . Küllap Villem oli lihtsalt kade , ei raatsinud talle neid anda , seepärast ütleski , et teevad haigeks . " Kuidas sa küll kõike oskad niimoodi teha ? " imestas tüdruk . " Ma oskan veel muudki , " vastas poiss . " Mida siis veel ? " – " Simlit mängida . " Kuid ka simlist ei olnud Tereesel aimu . " Mis asi see simmel on ? " küsis ta ning vaatas Villemile võlutult otsa . " See on niisugune pill , mille peal saab lauluviisi mängida ning tantsulugusid ka . Ainult sõnu ei saa , neid peab ise laulma . " Kuid Tereese polnud ühtegi pilli näinud ega võinud ka sellepärast teada , kuidas nende peal mängitakse . Laulugi oli ta vaid Tagavälja Villemi suust kuulnud . " Tahad , ma toon simli kaasa , kui järgmine kord tulen , siis kuuled , kuidas tema peal mängitakse . " – " Tahan küll . " Üldse tahtis Tereese seda kõike kangesti näha ja kuulda , mida neil Vaherpõllul ei olnud ja mida Tagaväljal oli . Ja kui Villem järgmisel päeval karjast koju tuli ning lehmad lauta pani , et nad parmude käes lepikus ilmaaegu ei jookseks , sest ema ütles , et lehmad tõmbavad palavaga piima ära , võttis ta simli kaenlasse ning lipsas salaja uksest välja , et liivaauku minna ja seal Tereesele näidata , kuidas simli peal lauluviisi ja muidki lugusid mängitakse . Kuid nagu õnnetuseks kohtus Villem õues emaga , kes parajasti kaldast üles tuli , rasked rohukorvid käe otsas , et sigadele ette viia . " Kuhu sa selle simliga nüüd lähed ? " – " Liivaauku . Tereese tahtis näha , kuidas tema peal mängitakse . " – " Mis sa selle Tereesega jahid . Isale ei meeldi , et sa nende Vaherpõllu lastega läbi käid . On valtsid inimesed . " – " Ega ma siis teistega , Tereesega ainult , " püüdis Villem ennast õigustada . " Kas see Tereesegi parem on . " – " On küll , " vastas Villem tõsiselt ning vaatas emale oma siniste silmadega otsa . Tagavälja Maril hakkas oma kõige nooremast pojast kahju , kes praegu nii tõsiselt tema ees seisis , simmel kaenlas , et ta ei saanud teda keelata , kuigi teadis , et talitab praegu isa tahtmise vastu . " Eks sa siis mine pealegi , kui Tereese seda pillimängu nii kangesti kuulata tahab . Aga ära sa liiga kauaks jää , tule söögiajaks koju , nii et isa ei märka . Muidu saame mõlemad riielda . " Ja Villem läks , istus laiale kivile liivaaugu kaldal , asetas simli põlvedele ning hakkas mängima . Kuid Tereeset ei tulnud . Villem mängis kõik lood ära , mida ta oskas , kuid Tereeset ei ilmunud kusagilt . Teda ei tulnud ka järgmisel ega ülejärgmisel päeval . Küllap ema ei luba . Sest kui vanemad kokku ei sünni , siis ei tohi seda ka lapsed mitte . Villem jäi üpris nukraks . Ilma Tereeseta polnud simlimängulgi mingit mõtet , ega ka talu ehitamisel liivaaugus . Ja kui Villem ka neljandal päeval Tereeset asjatult ootas , lükkas ta kõik majad ja karjakoplid segi ning lehmadelegi astus jalaga peale , nii et need keset selga katski läksid , aina krõks ja krõks , ning läks tusasena koju ja otsustas mitte kunagi enam liivaauku minna . Kodus aga oli poiss pahur ja tujust ära , nii et emagi seda märkas ja küsis : " Mis sul viga on ? Kas läksid Tereesega riidu või , et sa enam lõunaajal liivaauku mängima ei lähe ? " Villem vaikis tükk aega ja vaatas maha , enne kui ütles : " Ei läinud tülli , aga ta ei tule enam liivaauku . " – " Miks siis ? " – " Kust mina tean . Ema vist ei luba . " – " Tereese nüüd ema keelust hoolib , " arvas Tagavälja Mari ega teinud enam Villemist väljagi . Kuid Villem murdis peagi enda antud lubadust ja ühel päeval , kui kari lauta oli aetud , lonkis ta liivaaugu poole . Ega ma sinna juurde lähegi , vaatan ainult eemalt , otsustas poiss endamisi . Suur oli aga Villemi imestus , kui ta teisel pool kartulipõldu Tereese musta pead märkas . Tüdruk askeldas kiiresti edasi-tagasi , nagu oleks tal seal Villemi mängude keskel midagi väga tähtsat toimetada . Villem pidas aru , kas minna üldse Tereese juurde või pöörduda koju tagasi . Siis aga astus pikkamisi liivaaugu poole . Tereese oli Villemi talu taastamisega nii kibedasti ametis , et ei pannud esialgu poissi tähelegi . Alles siis , kui ta hetkeks püsti tõusis , märkas ta liivaaugu kaldal kükitavat Villemit . Tüdruk oli tükk aega vait , siis küsis : " Kes see talu ära on lõhkunud ? Lehmadki kõik keskelt pooleks . " – " Mina . " – " Sina ise ? " – " Jah ! " – " Miks siis ? Ise ehitasid ja lõhkusid ära ka , " imestas tüdruk ning istus Villemi kõrvale . Poiss noogutas . Alles tüki aja pärast vastas : " Sinu pärast ! " – " Minu pärast ? Miks siis minu pärast ? " – " Sellepärast , et sa ei tulnud . Ootasin mitu päeva . Simmelgi oli kaasas . Kus sa olid ? " Ja alles siis vaatas Villem oma heledate silmadega tüdrukule otsa . " Haige olin . Tead , sa ütlesid küll , et neid õunu sinu aiast süüa ei tohi , teevad haigeks . Aga mina mõtlesin , et sa oled lihtsalt kade ega raatsi mulle anda , kardad , et söön kõik ära . Ja kui sa ei näinud , sõin ikkagi . Seepärast jäingi haigeks . Oksendasin ja seest oli lahti . Ema ütles , et see on lendva , mis niimoodi päevapealt läbi lööb . " – " Kas sa ütlesid emale , et see nendest marjadest oli ? " Tüdruk raputas pead . " Ei , siis ta poleks mind enam siia lubanud tulla . " – " Kas sa käid siin salaja , ilma ema teadmata ? " – " Jaa . Meie ema ei salli teie omi , et on igavesed kehkadiveid need Tagavälja omad , mitte täie otsaga inimesed . " Lapsed vaikisid . " Miks sa simlit kaasa ei võtnud , ise lubasid , " küsis tüdruk järsku ja vaatas Villemile otse silma . " Ma ei teadnud , et sa siin oled . Ta oli mul iga päev kaasas , aga sind ei tulnud ju . " – " Kas sa mängisid ka ? " – " Ikka . Mõtlesin , et sa siis tuled . Kas sa ei kuulnud , kui ma mängisin ? " küsis Villem . " Ei . " Tereesel oli sellest kangesti kahju , et ta ei kuulnud , kui Villem temale mängis . " Kui sa tahad , ma siis lähen koju ja toon simli kaasa . " – " Tahan küll . " Ja Villem tõusis kivilt ning läks pikkade sammudega üle kartulivagude hüpates , et mitte ümber põllu käimisega aega viita , sest Vaherpõllu Tereese tahtis kangesti kuulda , kuidas tema , Tagavälja Villem , simlit mängib ning ise kaasa laulab . Villem oli peagi pilliga tagasi , istus lamedale kivile , võttis oma mänguriista sülle ning laskis lugudel tulla . Tereese kükitas poisi kõrval rohu peal ega saanud silmi Villemi väledatelt sõrmedelt . " Kui ilus ! Kuidas sa seda küll oskad ? " imestas ta siiralt . " Mis siin osata . " Ja Villem laskis edasi . " Kui ma suureks saan , kas sa võtad mind siis naiseks ? " – " Võtan küll . " – " Aga kas ema lubab ? " – " Seda ma ei tea . Võib-olla et lubab ka . " – " Ma kardan , et meie ema vist küll ei luba , " arvas Tereese mõtlikult , kui oli tükk aega Villemi simlit plõnnitavaid käsi vaadelnud . " Meie ema on üldse hirmus tige . Ma kardan teda . Nii kui ligi saab , nii kohe tutistab või võmme kuklasse annab . Leonooret hoiab , teda ei löö kunagi . " – " Miks ta siis sind ei salli ? " – " Ma ei tea . Vist sellepärast , et ma olen Kusti nägu . " – " Kes see on ? " – " Ega minagi tea , aga Aliide ütles , et ma olen Lagenõmme Kusti tehtud , mitte oma isa . Meie mõlemad Leonoorega . Aga Leonoore on ema nägu , sellepärast ta teda hoiabki . Mina aga läksin Kustisse ja see teeb emale viha , sest nüüd teavad kõik , et ma olen sulase laps , mitte oma isa , " seletas Tereese tõsiselt . " Aliide ütles veel , et ma ei saagi mehele , eluilmaski mitte . " – " Miks ta seda arvab ? " – " Sellepärast , et mul niisugused mustad juuksed on . Ta ütles , et ükski poiss ei taha niisugust musta nuustikut . Aga see ei ole tõsi . Sina ju tahad mind , ei tee väljagi , et mul on mustad juuksed nagu mustlasel . Eks ju ? " – " Tahan küll , " vastas poiss ja libistas käega üle simli keelte . " Aliide ütles veel , et ega seegi päris kindel ei ole , et ma Kusti tehtud olen , et võib-olla vanaeit korjas mu hoopis mustlasega . " Lapsed vaikisid . Villem sõrmitses simli kallal ja ümises mingit viisikest . " Tahad , ma õpetan sulle ilusa laulu . " – " Tahan küll . " Villemil oli kõrge , puhas hääl . Laule oli ta õppinud endast vanematelt õdedelt – Almalt ja Johannalt , sest Tagaväljal laulsid kõik . Laulis ema , kui ta vokiga ketras või pliidi alla tuld tegi , laulis isa , kui ta mingit tööd enda ette nokitses , vanematest õdedest ja vendadest rääkimata . Simmelgi oli vanema venna Aleksandri oma . Kuid Aleksander enam simlit ei mänginud , sest tema käis nüüd koos endast noorema venna Gustaviga pasunakooris mängimas ning laulukooris laulmas . Seal käisid ka vanemad õed . Ja mõnikord laulsid nad koduski , kohe nelja hääle peal . Tagavälja Mari oli selle peale väga uhke . Kuid Vaherpõllul ei laulnud keegi , ei ema ega isa , ei vanemad õed – Aliide , Maie ja Elviira , ei ka vennad – Leo ja Volli . " Miks teie omadest keegi ei laula ? " küsis Villem äkki . " Ma ei tea . Ei oska vist . Ema ütles kord , et Tagavälja omad aina lõõritavad kalda otsas laulda , nagu poleks neil muud paremat teha . Vana Mari , kõri laiali , ees , lapsed takka järel . " – " Ütles ta tõesti nõnda ? " imestas Villem ning jättis plõnnitamisegi seisma , sest tema arvates oli see nii veider , et kellegi ema niimoodi üldse öelda võis . " Minu arust on laul ju nii ilus , eriti siis veel , kui mitme hääle peal , nii nagu meie omad . " – " Jah , aga meie omadele ei meeldi . Kui sa mind õpetaksid , siis mulle kindlasti meeldib . " Villem asetas käed simlile ning hakkas mängima , ise laulis kaasa : " Pea õitseb sirel ja laulab ööbik ja uuel ilul hõiskab ilm . Ja sina , minu kallis , kes sa ka oled , sa oled minu ainus rõõm ja õnn . " Tereese meelest oli see laul nii lõpmata ilus . Täis hardumust vaatas ta Villemi suu peale ning püüdis ise kaasa ümiseda . Kuid tema hääl ei läinud Villemi omaga kokku . " Mul ei tule välja , " oli Tereese õnnetu . " Proovime veel . Laula minuga ühes , " õpetas poiss . " Küll ta lõpuks välja tuleb . " Ning Tereese proovis uuesti . Ja tõesti . Kui nad mitu korda laulu algusest lõpuni läbi laulsid , tabas Tereese enamuse sellest juba õigesti . Tal oli oma edusammudest lõpmata hea meel . " Kui sa mu ära võtad ja meil lapsed tulevad , siis hakkame samuti lastega koos mitme hääle peal laulma , nii nagu teie omad praegu . " – " Kindlasti . Siis ostan ma endale teise pilli , viiuli , niisuguse , mida poognaga mängitakse , tead , niisuguse , nagu Sauna Jaanil on . Kas sa pole kuulnud , kuidas Sauna Jaan sellel " Viru magedat " mängib ? " Kuid Tereese polnud kuulnud . Tema ei teadnud üldse midagi , mis mujal maailmas sünnib , sest nende ema ei lasknud neid Vaherpõllu piiridestki välja . " Kui suureks saate , siis on teil aega küll maailmas hulkuda , " oli ta kord Leole öelnud , kui see jaanitulele minna tahtis . Seepärast ei teadnud Tereese isegi seda , kuidas Sauna Jaani viiul välja näeb , rääkimata sellest , kuidas ta tema peal " Viru magedat " mängib . Tema teadis ainult seda , kuidas Tagavälja Villem simlit plõnnitab ning ise peenikese häälega kaasa laulab ja Tereese arvates oli seegi nii ütlemata ilus , et sure või selle ilu kätte ära . Imelik , millest see küll tuli . Nende maja asus otse Tagavälja talu piiri ääres , ainult kitsas allikas vahet , mis kevadise suurvee ajal nii salapäraselt kohises ja teisel pool allikat oli nii palju ilu , et Tereese poleks tahtnudki mujal olla , kui vaid selle liivaaugu kaldal istuda ja kuulatada , kuidas naabri Villem simlit mängib ning peenikese häälega kaasa laulab . Sealjuures olid Villemi helesinised silmad nii kurvad , et Tereesel tihti mulje jäi , nagu nutaks poiss , kui ta , pill süles , lamedal kivil istus ja oma muusikariista plõnnitas . Tereese ei saanud aru , kuidas Villem niimoodi hääletult nutta võis , et pisaraid polnud näha . Tema nuttis hoopis teistmoodi , kui ema talle naha peale andis või juustest sakutas . Tema karjus nii , et terve Vaherpõllu kajas ja pisaradki veeresid nagu helmed põrandale . Tereese arvas isegi nende kõlinat kuulvat . Villem aga mängib simlit , laulab ja nutab ka veel , kuigi ainult silmadega . Ja Tereese lugupidamine Tagavälja Villemi vastu aina kasvas . Kuid Tereese kohtumisele naabripoisiga said teised Vaherpõllul peagi jälile . Kõige enne taipas selle ära Leo , kes oli peaaegu sama tige kui Aliidegi . " Mis see Tagavälja linapea siin kalda otsas iga päev kükitab , simmel põlvede peal , nagu sant kirikuväravas . " – " Laulu õpetab mulle , " vastas Tereese uhkelt . " Laulu õpetab ! Ja sinule ! " Ning vend puhkes järsku täiest kõrist naerma . " Kas kuulsite ! " hüüdis Leo läkastades teistele lastele , kes vanatoa õuel mängisid . " Kusti õpib laulmist ! Ja teate , kes õpetab ! Tagavälja poolnapakas linapea , kes karja juureski simlit plõnnitab . " Ja Leo naeris nii , et silmad märjad . Kuid Tereese oli hingepõhjani solvunud . " Pole ta ühtegi poolnapakas . Ta on mitu korda targem kui sina . Ja minu nimi ei ole mitte Kusti , vaid Tereese , seda peaksid sa ka teadma ! " – " Oled jah Kusti ! Va Lagenõmme Kusti pulgaga tehtud , nagu ma ei teaks . Ja hiljem tegi Kusti Aliidele samasuguse musta väntsiku kaela nagu vanaeidelegi . " Lärm läks suureks ja varsti karjusid vanatoa õuel kõik lapsed läbisegi . Silmapilk asusid teised Leo poolele , Tereeset toetas ainult õrnahingeline Maie , kuna kaksikutest veelgi noorem Ellen kellegi poole hoida ei osanud , vaid niisama teiste seas ringi lällas . Asi lõppes sellega , et raevuhoogu sattunud Tereese oma tõde ja õigust kaitstes Leole hammastega säärde kinni kargas ning kõigest jõust pures . Leo karjus ja sakutas metsikut õde juustest ning jagas talle hoope paljale tagumikule , kuni see venna sääremarja lahti laskis . " Või hammastega ! Niisugune kuradisigitis ! Päris Kusti mis Kusti ! " Tüli lõppes sellega , et ema toast tuli ning kaklejad vemblaga laiali kihutas . Õnnetuseks sattus aga ema vuhiseva malaka ette Volli , kel kakluses kõige tühisem roll oli . " Mis sa , vanamoori tüügas , mind taod ! Ega mina milleski süüdi ei ole . Anna kõigepealt Kustile ! " – " Mis Kustile ! " tõmbas Ann-Leena kulmud kipra ja silmad vidukile . " Eks ikka sellele mustale värdjale , kelle sa nurgaääres korjasid ! " karjus vihane Volli teisel pool kiviaeda emale vastu . Ann-Leena silmis läigatas vihatuluke kõigi oma laste vastu . Mis see siis olgu ! Kui juba nüüd silmile kargavad , mis siis veel rääkida , kui ükskord täiskasvanuks saavad . Siis tapavad vist päriselt ära . Millest ometi niisugune õelus üksteise ning oma ema vastu ? Nagu sarvilised saatanad , suud püsti peas . Vaja oleks neid malakaga rohkem uhtuda , küll siis õelus südamest ära kaoks . Ning ta äigas veel kord üle aia Vollile tubli nähvaka . See pistis suure häälega töinama ning peagi oli lastepere unustanud omavahelise tüli ja kakluse ning kõik ühinesid nagu mingi sõnatu kokkuleppe alusel emavastaseks liiduks , sõimates ja tänitades kõigest väest . Ann-Leena nägi , et niisuguse koerakarja vastu on ta võimetu midagi ette võtma , viskas vembla maha ning lahkus tuppa . Lapsed aga jooksid talle järele ning irvitasid ukse ees edasi . " Lagenõmme Kusti tahab Vaherpõllu Jüri käest naist ära võtta , ei saa , ei saa , ei saa ! " püüdsid Leo ja Volli Kõverkaela sepitsetud lorilaulu jorutada . Türdukud lausa kiljusid vaimustusest ja seekord oli Vaherpõllu õuel lõbu laialt . Tagavälja Villem oli hella ja tundelise hingega poiss , kes kõikide hädadele ning äpardustele sügavalt kaasa tundis . Ta ei raatsinud isegi kärbsele liiga teha , rääkimata mõnest suuremast loomast . Kord , kui ema aidast isa nahakastist Villemile teada oleva hiirepesa leidis ja sinakad , ilma silmadeta abitud pojad ilma pikema jututa kassi kätte andis , nuttis Villem neid mitu päeva taga ega andestanud emale kaua aega niisugust koledat mõrtsukatööd . Tema meelistegevuseks oli mööda metsi ja heinamaid hulkuda nind pilli mängida ja laulda . Seepärast sobis talle karjaseamet ülihästi . Sinna võttis ta oma simli kaasa , istus kivile või kännule ning laulis ja mängis . Kuid veel rohkem kui simmel köitis Villemit hoopis huvitavam mänguriist , nimelt viiul . Seda oli ta ainult paar korda oma elus näinud , kui Sauna Jaan selle peal " Viru magedat " mängis . Ka Villem oleks endale niisugust mänguriista tahtnud , kuid ta ei teadnud , kust niisugust saab ning kust selle ostmiseks raha võtta . Kui ta seda kord vanema venna Gustavi käest küsis , vastas see , et kasva natuke suuremaks , siis tema toob ja õpetab mängima ka . Kuid Villemit see ei lohutanud . Tema oleks tahtnud nüüdsama , kohe , sest huvi viiulimängu vastu oli nii suur , et ta ei läbenud oodata . Gustav võttis teda kord seltsimajja kaasa , kui seal suur pidu oli ja siis ta kuulis esimest korda , kuidas orkester mängis . Ta kuulas , suud-silmad pärani , ning unustas kõik muu oma ümber . Isegi siis , kui orkester juba ammu oli lõpetanud ning mehedki , läikivad pasunad kaenlas , lavalt lahkunud , vaatas Villem ikka veel üksisilmi sinna , sest talle näis , et seal praegugi veel mehed , pasunad suu peal , põsed punnis , neid puhuvad . Alles siis , kui vend teda käisest tõmbas , et aeg on koju minema hakata , taipas ta , et lava on tühi ning kuulajadki saalist ei tea kuhu läinud . Pärast seda elas Villem kaua aega selle muusika mõju all . Isegi karjakellade kõlin meenutas talle orkestrit . Tema jaoks oli seegi imeilus pillimäng . Kord , kui Sudisoo metsavahi kari nende kaerapõldu tuli , saatis ema Villemi loomi ära ajama , et need vilja ära ei tallaks . Aga kui Villem Uuejõe põllu äärde jõudis , kuulis ta seal nii imeilusat karjakellade kõlinat , et tal hing rindu kinni jäi . Ja selle asemel et loomi viljast ära hirmutada , istus Villem põllupeenrale lõhnava valge ristikheina ning kollase hiireherne keskele ja jäi võlutult karjakellade muusikat kuulama . Isegi liigutada ei julgenud ta , sest kartis , et võõrad loomad teda nähes ehmuvad ning ära jooksevad . Nagu mingi võlujõgi voolas karjakellade helin poisikese kõrvus , kumises peas , isegi põski nagu paitas . Villem ärkas oma lummusest alles siis , kui ema koeraga Uuejõele jooksis , sest Sudisoo kari paistis Tagavälja õuele ära . Koer tormas suure raginaga loomadele kallale , need tõmbasid sabad selga ning kihutasid tuhatnelja Sudisoo poole . Ema suureks imestuseks istus Villem põllupeenral ega teinud loomade äraajamisest asjagi . " Miks sa võõraid loomi viljast minema ei kihutanud ? Näed , kuidas oras kõik ära tallatud . Kaer oleks hakanud juba varsti looma . Mis nüüd isa ütleb ! " Villem oli ema tõredast häälest niivõrd jahmunud , et ei saanud tükil ajal sõnagi suust . " Ema , aga see karjakellade helin oli nii ilus , et ma ei raatsinud loomi ära ajada ! " Kuidas küll ema aru ei saanud , et Sudisoo lehmadel on niisugused kellad kaelas , mis oskavad nii imelist muusikat teha , et lase või terve Uuejõe kaerapõld ära tallata , peaasi , et nad ära ei läheks . " Rumal laps ! " hüüdis ema . " Kes siis sellepärast oma vilja laseb võõral karjal ära sõtkuda , et nende kaelas kellad nii ilusasti kõlisevad ! " Kuid nähes oma kõige noorema poja silmis pisaraid , ei saanud Tagavälja Mari muidu , kui äigas ise põllenurgaga üle silmade , sest nutvat poega enda ees nähes tundis temagi , et midagi valgus laugude alt päevitunud põskedele . Ta tõmbas nuuksuva Villemi oma kaenlasse ning ütles : " Ära nuta midagi . Kui isa linna läheb , annan talle raha kaasa , et ta ka meie lehmadele niisugused kellad kaela ostaks , nagu Sudisoo omadel on . Siis võid neid iga päev kuulata . " Et Umbojal rahaasjad iga aastaga halvemaks läksid , sest talu ei toonud enam midagi sisse , otsustas ettevõtlik ning teotahteline Almiira põrsastega proovida . Kuigi sealiha suuremat midagi ei maksnud , ei saanud talumajapidamised ometi sigadeta läbi , sest oma pere jaoks oli liha ikkagi vaja . Paljudes taludes , kus peremehed kõik uuendused otsekohe vastu võtsid , et ummikolukorrast kuidagi välja rabelda , oli alustatud peekonsigade kasvatamisega ekspordi jaoks , mille pealt kuulduste kohaselt head tulu võis lõigata . Üks sellistest peremeestest oli Kivinõmme külas Tagavälja Juhan . Temale järgnes õige pea teine edumeelne mees , Paalipere Oskar , kes igas asjas Juhaniga sammu püüdis pidada , ja siis veel paljud teised . Seepärast siis tuligi Umboja Almiira geniaalsele mõttele hakata peekonikasvatajaid põrsastega varustama . Umbojal oli parajasti ilus noor emis sulus , nagu loodud põrsaste soetamiseks . Almiira rääkis asjast aegsasti Mihklile ning sundis meest vastavatele ettevalmistustöödele . Mihkel nohises ning vidutas oma vesihalle silmi , sest asi ei olnud talle harjumuspärane , kuid naisele vastu hakata ta siiski ei julgenud . Ja kui siis asi lõpuks niikaugel oli , et emise veoks sobiv kast vankrile oli tõstetud , teatas naine ühel hommikul , et aeg on ülimalt sobiv , kuna emis olevat oma leegitseva armulusti haripunktis , rakendas Mihkel suure vastumeelsusega vana Miku aiste vahele , ajas naabrite , Paalipere Oskari ning Putkala Jaani abiga emise mööda pikki laudu kasti ning asus Selivere poole teele , kus Mädasoo talus Paalipere Oskari kinnitust mööda olevat niisuguseks asjaajamiseks sobiv kavaler . Tema käinud oma emisega alles möödunud nädalal . Asi oli Umboja Mihklile enam kui vastukarva , kuid teha polnud midagi . Almiira istus nagu vastik ämblik turjal ning Mihkel pidi tahes-tahtmata kõik tema käsud ja korraldused täitma . Armuvalus emis ei tahtnud olukorraga kuidagi leppida , vaid tonksis kärsaga vastu puuri seina ja otsis asjatult väljapääsu . Päike kõrvetas ja kärbsed tikkusid ligi , Mihklile kippus tukastus peale . Valge ruun suutis suure vaevaga auklikul külavaheteel vankrit , rahutult röhkivat emist ning unevaevas tookuvat peremeest vedada . Määrimata rattad kriuksusid pahaendeliselt , koorem rappus ühe kivi otsast teise otsa ning vajus vahetevahel ähvardavalt kaldu . Mihkel kirus endamisi Almiirat , kes teda niisuguseks vastikuks asjaajamiseks sundis . No nüüd leidis tulutoova ettevõtmise , põrsastega jandamise . Neid raipeid tuleb ju teadupärast öösigi õiendada , et emis ära ei magaks või raevuhoos nahka ei paneks . Mihkel vihkas hingest igasugu kõrvalekaldumisi , mis elu igapäevaseid toimetusi segasid . Talutöö ning tavaline loomadega õiendamine oli harjumuspärane ning sellega tuli leppida . Kuid emist kusagile seitsme-kaheksa versta taha kuldi juurde vedada ning tagasi tuua oli Mihklile võõras ning vastumeelt ja ajas vihale . Lase või siinsamas võpsikus sita järgi lehkav emiseroju , kelle sabaalune nii näotult punane ja sätendas , vankrilt maha ronida , mingu kus kurat oma sigitamislustiga , ja keera sussid sinetava taeva poole ning maga tunnikene-poolteist magusat keskhommikuund . Kuid seda ei tohtinud , sest kodus ootab Almiira kannatamatult , silmad kella sihverplaadil , meest koos paaritatud emisega , et põrsaste pealt õige pea suurt raha saada . Lõpuks ometi jõudis Mihkel Tadriku küla mädamülkast välja suurele sõiduteele , kus vanker ühtlaselt põrises . Ta sulges silmad ning püüdis mitte mõelda emisele ega tema võikale armulustile ega üldse mitte millelegi , mis oli selle ebameeldiva käiguga seotud . Tal oli tuline kahju kuldilusast suvepäevast . Mis viga oleks praegu kusagil Umboja-äärses lepikuvõsas külitada , metsvindi laulu kuulatada ning vaadata , kuidas väikesed havinolgid konnakulleseid püüavad , või ülal männikuservas putukatega võidu tõrvalilli nuusutada , või ükskõik kus pisut luuslanki lüüa . On seda töödki nüüd eluajal küll ja küll rühmatud ning saab seda veelgi tehtud , kui tahtmist ja jaksu on , aga niisugust suvepäeva nii tülika asjaajamisega ära raisata tundus Umboja Mihklile küll suur patt . Mädasoo talu õuel , kuhu Mihkel lõpuks lõuna paiku jõudis , võttis teda vastu kurjalt klähviv koerakari . Oli neid põrgulisi seal oma kolm-neli tükki , üks kurjem kui teine . Luukõhn peremees , pikk nagu pilvelõhkuja , ilmus uksele ning silmitses Mihklit uudishimulikult . Umboja peremehel hakkas ebamugav . Ta kohmitses vankrilt maha ning ei teadnud , kuidas sihukesest näotust asjast rääkima hakata . Pikk peremehe-koljat astus lähemale . " Kas Umboja mehi või ? " küsis ta lõbusalt muiates . " Sealtkandist ja , " vastas Mihkel põiklevalt . " Mis sul seal kastis on ? " – " Emiseniru ikka . Kulti otsib . Kuulsin , et siin Mädasoo meestel pidavat olema niisugune kavaler , kes temaga toime tuleb . " Peremehe nägu venis laiale muigele . Ta seiras Mihklit kuidagi häbematult , siis tuksatas ta pika , siniseks paelaks kokkusurutud veretu suu ümber midagi ja ta lausus : " Ei , kulla Umboja peremees . Meil küll sihukest elukat ei ole , kes su pruudi seal puuris õnnelikuks teeb , aga ma võin sulle hea mehe poolest juhatada , kus niisugune väärt loom asub . " Mihkel kohkus . Ta oli lootnud , et selle talu õuel lõpuks ometi vinguva emise ja ta endagi siiasõidu vintsutused lõpevad , kuid nüüd juhatab see surmakutsar teda veel teab kuhu pärapõrgusse . " Ega see kaugel ei ole ? " – " Oh ei ! Siinsamas , paari vaevase versta taga . Sa mine siit ilusasti suurele teele tagasi , keera vasakule , Selivere mõisast läbi ning siis otse edasi kuni Sea-Peetri taluni . Seal see väärt elukas ongi . On teine küll suure kõhuga ja kõõrdigi kuulukse natuke vaatavat , aga selle eest on jälle riist hea , just niisugune , nagu see ehalev pruut vajab . " Mädasoo peremees ütles seda kuidagi laial irvitusel , ise naeru tagasi hoides , ning sulges Mihkli järel õuevärava . Mida's too harkjalg küll nõnda irvitas ? Ega ometi tema üle ? Ise nagu tulepuu , ei mingit peremehele väärikat olemist . Ja Umboja Mihklile meenus , et noid peenekoivalisi Mädasoo poisse hüüti kurgedeks . Sobiv nimi , mõtles ta naeru mügistades . Valge setukas aiste vahel tuikus ja puristas , Mihkel kissitas eredasse päikesesse silmi ning tõmbas supitaldriku sarnase sonimütsi allapoole , et kiiskav päikeselõõsk jämedale ninajuurikale liiga ei teeks , ning püüdis ennast kastinukal kükitades võimalikult mugavasti sisse seada . Orasepõldude kohal kõrges sinitaevas aga lõõritasid lõokesed nagu meeletud , sest nendel polnud asja tolmupilves sörkiva valge hobusega ega kastinukal kükitava Umboja peremehega . Kasti surutud emise rahulolematus näis aina kasvavat . Ta müksis kärsaotsaga vastu Mihkli pehmet tagumikku ja kiunus ning röhkis vaheldumisi . " Mis sa kurat ! " tõrjus peremees ning püüdis piitsavarre otsaga kastilaudade vahelt sea kärssa tabada . Indlev emis mõistis aga Mihkli püüdlusi hoopis vastupidiselt ning hakkas veelgi südikamalt oma ninaotsa peremehe pehme tagumiku vastu suruma . " No ütle , kus on lollakas ! Kas sa jätad oma lõugamise järele ! Küll sa varsti saad , mis sul vaja on , nii et võta vastu , kui tolle Mädasoo kure juttu uskuda . " Ja Umboja peremees mõtles kahetsusega , et tal parasjagu gaasid ei käinud . Oleks tollele röhkijale praegu hea kärtsaka otse lõugade vahele laristanud . Ning Mihkel mügistas taas naerda . Ka Sea-Peetril võttis Umboja peremeest vastu kuri koeranässakas , kes ei lasknud isegi õueväravat avada , vaid karjus , valged kihvad paljad , aia najal püsti ning oli valmis igaühele rindu kargama , kes õuele julges astuda . Pika hüüdmise ning väravale kloppimise peale ilmus lõpuks maja tagant suur mehemürakas . Peas oli tal silmile lükatud sonimüts , nii nagu Mihklilgi , päevitunud ülakeha paljas ja üle püksivärvli rippus rasvavoltides karvane kõht . Ta tuli väravast välja , tõrjus klähviva koera tagasi ning jäi , käed küünarnukkideni püksitaskus , harkisjalu Mihkli ette seisma . " Mis on , külamees ? Näo järgi paistab , et oled sealt Umboja poolt mehi ! " – " Sealt kandist jah , " vastas Mihkel . " Mis hea asi sind siis niisuguse suvise kõrvetusega Sea-Peetrile tõi ? " – " Eks emiseniru ikka . Kulti otsib , kurat . Vanamoor ajas peale , et mine käi seal Selivere mõisa kandis , lase ära paaritada . Põrsaste pärast , " seletas Mihkel . " Ja mis sa siis siia tulid ? " – " Ütlesin ju , et emis otsib kulti . " – " Seda'nd küll , aga mul pole teda . " – " Kuidas ei ole ? Mulle öeldi , et Sea-Peetri peremehel just on . Võtke maksu mis võtate , aga toimetage asi ära . Kaua ma seda emiseniru küla mööda ringi vean , " seletas Mihkel õnnetult . " Kus sa siis juba käisid , et küla mööda ? " – " Mädasool . Sealt'ap mind siia Sea-Peetrile juhatatigi . " Karvase kõhuga hiiglane tiris järsku uskumatu nobedusega käed püksitaskust välja , astus Mihklile sammukese veelgi lähemale ning küsis : " Kes sind siia juhatas ? " – " Too pikakoivaline Mädasoo oma . Eks ta vist peremees oli , kes muu . Ütles , et temal küll kulti ei ole , aga tema teab juhatada . Et Sea-Peetril . Olevat küll suurevõitu kõhuga ja silmad kisuvad kõõrdi , aga see-eest pidavat riist olema väärikas , kohe üle mitme valla , " rääkis Mihkel , ise oma nalja üle muiates . Kuid nüüd juhtus midagi niisugust , milleks Umboja peremees polnud ette valmistatud . Sea-Peetri peremehe suu vajus järsku lahti ja tema kõõrdsilmis süttis viha . " Kuradile käi oma kuldijutuga ! Ja tee , et sa mu värava tagant kaod ! " – " Miks sa nii hirmsasti kurjustad ? Ega mina midagi , too Mädasoo oma . " – " Välja minu talu piiridest , vanamehenässakas koos oma emise ja valge setukaga ! Või ma näitan sulle , kuradile , mis niisugune kuldijutt sulle maksma läheb ! " Ning raevune Sea-Peetri peremees sasis Mihkli valge setuka suukõrvast kinni ning keeras tal otsa küla poole . Siis avas õuevärava ja päästis keti otsas kargleva koeranäru lahti : " Ass ! Võta , võta ! " Peremehele kuulekas koer kargas suure lõrinaga Mihklile tagumikku kinni ning lõhkus kõigest väest . Suure vaevaga suutis Umboja peremees vihase koera lõugade vahelt lõpuks vankrile ronida , andis ruunale mitu head nähvakat piitsaga ning katsus , et minema sai . Kui ta tagasi vaatas , seisis Sea-Peetri kõõrdsilmne karvadesse kasvanud peremees ikka veel samal kohal , rebis lotendavad püksid rebadele ning soristas ihuvett sinna , kus Mihkel äsja oli seisnud . " See ju püsti hull . Pole aruraasugi peas . Kargab kohe , asja ees , teist taga , kallale . Ei lase rääkidagi , et midagi selgitada , " mõtles Mihkel ning lajatas ruunale piitsaga , nagu oleks tema tänastes äpardustes süüdi just see hobusesetukas . Alles vastu õhtut jõudis päevasest palavusest ning söömata olekust nõrkema kippuv hobusekronu koos emisega ning süngeilmelise peremehega Umboja väravasse . " Noh ! " oli uudishimus põlev Almiira õuel vastas . " Mis noh ? " – " Kuidas läks ? " – " Üldse ei läinud . " – " Miks ? " – " Kust mina tean . " – " Kesse siis teab ? Ega mina ometi ? Sina ju käisid emisega . " – " Käisin küll , ja see ongi kõik . " – " Mis tähendab – ongi kõik . Kas said asjad aetud ? Oli paras aeg ? " – " Mis asja ? " vidutas Mihkel naise poole oma vesihalle silmi ning kohmitses kasti kallal . " Ma küsin , et kas emisel oli paras aeg ? " – " Emisel võib-olla oli , aga kuldil ei olnud . " – " Mis möga sa ometi ajad . Kuldil on alati aeg paras , kui emis talle ette viiakse . Kult on ju nii nagu mehedki , et anna aga kätte . " – " Pole ühti . " – " Mis ta siis ootas ? Siis oli ehk aeg ikkagi varastvõitu , või oli tal see tuhin juba üle läinud , " ei saanud Almiira Mihkli jutust aru . " Ei mina tea , mis seal oli , varane või hiline , aga ette ta ei võtnud . Pakkusin küll maksu , aga ikkagi ei võtnud . Pistis karjuma . " – " Kesse ? " – " Kult . " – " Kuule , vanamees , sina oled küll tänase päevaga lolliks läinud , veel lollimaks , kui sa enne olid . Räägi ometi , mis seal juhtus , et ma midagi taipaksin . " – " Mis seal rääkida . Sa juhatasid mind Mädasoole , seal pole kulti ollagi . " – " Kuidas ei ole . Kõik käivad seal . Alles möödunud nädalal käis Paalipere Oskar oma emisega . Kuhu too Mädasoo Mart selle kuldi siis selle ajaga pani ? " – " Ei mina tea . Ütles , et temal sihukest elukat ei ole , aga tema võib hea inimese poolest juhatada . " – " Noh , ja kas siis juhatas või ? " – " Juhatas küll , aga seal oli peremees lolliks läinud . Selle asemel et asi ära toimetada , kukkus mind sõimama , keeras hobuse ümber ning ässitas koeragi veel kallale . Näed , kuidas uued püksid lõhki kiskus . " Ning Mihkel keeras katkistes pükstes tagumikku , kust paistsid mehe õrnemad kehaosad , naise poole . " Issand jumal ! " kohkus Almiira . " Mis koht see oli , kuhu Mädasoo Mart sind saatis ? " – " Sea-Peetri . " Naine oli tükk aega vait , ainult vahtis Mihklit , nagu näeks ta enda ees lummust . " Mis sa seal Sea-Peetril käisid ? " – " Seda , mida Mädasoo Mart mulle ütles . " – " Ja mida ta siis ütles ? " – " Ütles , et minul kulti küll ei ole , aga Sea-Peetril on . Olevat küll suurevõitu kõhuga ja kõõrdi kiskuvate silmadega , aga riist seevastu suur ja võimas , kohe üle mitme valla ! " – " Püha Maarja ! " jahmus Almiira ja lõi käsi kokku . " Ja sa , igavene tola , läksid tõesti niisuguse jutuga Sea-Peetrile ! Ei mina mõista enam midagi kosta . Kas sa , loll , siis ei teadnud , et Sea-Peetri peremeest ennast kutsutakse kuldiks . Oh issand , issand ! Ei noh , sa vanamees oled oma tobeduses lausa ületamatu . Täna õnne , et sa seal kolki ei saanud . Mul tuleb halvatuse hoog peale . Sa lähed oma emisega ja pakud seda auväärt peremehele asjaõiendamiseks ! Kas sa tõesti polnud niisugust asja varem kuulnud ? " – " Ei . " – " Kus ilmaotsas sa , kurat , siis elad , et niisuguseid asju ei tea ! " – " Mis siis nüüd saab ? " – " Mis siin enam saada on . Emis tuleb sulgu ajada ning kast maha võtta . Oleksin pidanud ikka ise minema , oleks asi olnud kombes . Nüüd emis paaritamata ja silmad häbi täis veel pealekauba . " Emis , kes päeva peale oli rahunenud , paistis oma olukorraga leppivat ning jalutas pikka lauda mööda sulgu tagasi ning perenaise viidud toidugi võttis vastu . Almiira aga näägutas terve õhtu Mihkli kallal , et see oma totrusega kõik tema plaanid ära rikkus . " Täna õhtul on Möldrimäel jaanituli ! " hüüdis Villem juba eemalt , kui ta ühel lõunatunnil liivaauku jooksis , et seda ka Tereesele öelda . " Kas sina ka tuled ? " – " Ei vist , " vastas tüdruk tõsiselt . " Miks ? " – " Ema ei luba ja mul pole uut kleiti ka . " – " Mis siis sellest , et uut kleiti pole . Vanaga kõlbab ka . " Tereese raputas pead . " Kingi mul ka ei ole . " – " Pole vajagi . Tule paljajalu . " – " Kui ema teada saab , annab naha peale . " – " Kust sa tead ? On ta sulle juba niisuguse asja pärast andnud ? " – " Niisuguse asja pärast küll mitte , sest ma pole ju kusagil käinudki , aga muu asja pärast küll . Kas sina lähed ? " – " Muidugi . Meie läheme kõik . Ka pillid võtame kaasa . Sinna tuleb isegi Sauna Jaan oma viiuliga , Gustav ütles . Siis mängime kokku . " – " On see ilus ? " – " Muidugi . Siis sa alles kuuled , kuidas mängitakse . Teie Leo lubas ka tulla , ütles mulle . Tule temaga ühes . " – " Ei , Leoga koos ma küll ei tule . Tema ei salli mind hoopiski . Ta on peaaegu niisama tige kui Aliide ning emagi . Nii kui ligi saab , nii kohe võmmu kuklasse annab . Kusti pärast , " seletas Tereese õnnetult . Villem jäi sellest üpris nukraks . Ta oli kogu aeg lootnud , et ka Tereese jaanitulele tuleb , sest siis saab ta kuulda , kui ilusasti Tagavälja omad ja Sauna Jaan kokku mängivad . Aga kui nüüd Tereese hoopiski ei tule , pole sel tema minekulgi sügavat mõtet . Parem istub oma simliga siinsamas liivaaugu kaldal ja mängib , nii et Tereese seda kuuleb . " Kui sina ei tule , ega siis minagi vist lähe . Tulen parem siia ja mängin , nii et sa kuuleksid , " rääkis Villem . " Ära sa minu pärast küll minemata jäta , ei ma seda taha . Võib-olla , et ma tõesti katsun tulla , vaatan eemalt , suurte mändide alt , nii et keegi mind ei märka . Muidu näeb igaüks , et mul on vana kleit ja paljad jalad . Ja tulema hakkan alles siis , kui Paul juba läinud on , muidu ajab ta mind veel tee pealt tagasi . Ja kui veel ema teada saab ! " – " Miks ta sind igale poole keelab ? " – " Ega mind üksi , meid kõiki . Kui Elviira ja Aliide seltsimajas peol käisid , tahtis ema tüdrukute kingad paku peal kirvega puruks raiuda . Aga Aliide ei lasknud , võttis ära ja andis vanaeidele endale . " – " Miks siis ema kingad tahtis puruks raiuda ? Need maksavad ju raha . Miks ema seltsimajja minna ei luba ? " ei saanud Villem Vaherpõllu emast aru . " Ema kardab , et seltsimajas lähevad kõik tüdrukud litsiks , nii nagu Raiesmiku omadki , et toovad lapsi ja tapavad ära . " Villem jäi mõttesse . Alles tüki aja pärast lasus ta , kui oli asja üle põhjalikult aru pidanud : " Aga meie omad , Alma ja Johanna käivad küll seltsimajas peol , aga laste sünnitamisest ning nende tapmisest ei tea nad midagi . Võib-olla , et Vaherpõllu ema kardab ilmaaegu , sest ega siis kõik tüdrukud pole nii , nagu Raiesmiku Luise ja Hilda . " Kuid Tereese arvas , et see ei loe midagi , sest kui nende ema kord juba midagi niisugust uskuma hakkab , siis usub ta seda edasi , ära püüagi asja selgeks teha , tema aru nagunii ei saa . Kuid jaanitulele tuleb ta täna õhtul kindlasti . Katsub hiilida nii salaja , et ükski elav hing ei märka . Andku vanaeit talle homme naha peale , kui teada saab . On ta neid keretäisi varemgi saanud kohe küll ja küll – ja küllap ta kannatab sellegi välja . Peaasi , kui ta kuuleb , kuidas Villem oma simliga suurte meeste hulgas mängib . Villemil oli aga sellest nii kangesti hea meel , et Tereese tulla lubas , ja ta hakkas sealsamas liivaaugu kaldal tiritamme kasvatama ning kätel käima , sest ka seda minevat õhtul jaanitulel vaja , nagu Gustav oli öelnud . Ka Tereese proovis tiritamme kasvatada , kuid temal ei tulnud välja , sest kleit langes üle pea ning käed takerdusid sellesse kinni . Ka ei osanud ta tasakaalu hoida ning kukkus kohe väntsti maha , niipea kui jalad üles tõstis . Ei aidanud ka see , et Villem jalgu püsti püüdis hoida , sest Tereese oli nii raske , et vedas Villemi ka veel pikali , käed-jalad segamini – ja siis said mõlemad naerda . Lõunatund oli aga lühike ja Villem kiirustas koju , sest vaja oli õhtuks sättima hakata , nagu ta Tereesele ütles . Ka ei tohtinud karja väljalaskmisega hilineda , sest Tagaväljal oli hea lüpsikari ning nende isa valvas hoolega selle järele , et piimatoodang meiereis ei langeks . Siis sai Villem otsekohe võtta . Tereesel polnud midagi sättida , sest temal ei olnud teist kleiti kui vaid see , mis parasjagu seljas . Elviiral , Maiel ja Aliidel olid küll , isegi uued kingad , kõrged kontsad all , sest nemad teenisid juba ise , käisid kevadel metskonna taimeaias rohimas ning pärast istutamas , kuid Tereese oli töö jaoks veel liiga väike ja sellepärast polnud tal ka uut kleiti ega kingi . Tereese oli selle üle nii hirmus õnnetu , lausa nutt tikkus peale , kuid parata polnud midagi . Kui Tagavälja omad õhtul Vaherpõllult mööda Möldrimäele jaanitulele läksid , tähendas Ann-Leena põlglikult : " Juba Tagavälja kehkadiveid lähevad , pillitörtsud kaenlas , jalad valged nagu vasikatel all . Villem ka suuremate kannul . Ime veel , et vana Mari ise sinna ei taaruta , kõri laiali karjuma . " Tereese seisis vanatoa õuel ja vaatas Tagavälja omadele järele ning tundis valutorget südames . Kas ükskord tuleb aeg , et tema niimoodi teistega koos jaanitulele minna võib , uus kleit seljas , valged tenniskingad jalas . Vist mitte . Kui Ann-Leena tuppa astus ja nägi , et ka Elviira ja Maie ennast jaanitulele minekuks ehtisid , küsis ta : " Kuhu nüüd , sabad seljas ? " – " Välja , " oli lühike vastus . " Niikaua te tõmbate mööda metsaaluseid ja pidusaalisid , kui ükskord on lapseväntsikud kaelas . " – " Ega me sinuks ole , " nähvas Elviira vastuseks ning astus uksest välja , Maie tema kannul . Kuigi Maie Vaherpõllu lastest ema ja tema alatasa vuhisevat vemmalt kõige enam kartis , läks ta täna õhtul siiski Elviiraga kaasa . Tema haukus ka emale kõige vähem vastu . Kuid ega ema teda seepärast rohkem ei armastanud kui teisigi lapsi , vihkas samuti ning tuuseldas ja kiskus juustest , kui aga ligi sai . Ja Vaherpõllu laste arvates vihastas nende ema iga asja pärast ning jooksis kallale . Ainult Tereese kaksikõde Leonoorat ei löönud ta kunagi . Isegi paremad toidupalad tõstis ta kõik Leonoora ette . Ja seepärast hakkasid teised lapsed omakorda Leonoorat ja ka ema vihkama . Nii et Vaherpõllul vihkasid kõik üksteist . Isa vihati sellepärast , et ta nii tossikene oli ja emal ennast kamandada laskis , ema sellepärast , et ta lastele alatasa malakat andis , ja Tereeset sellepärast , et ta oli läinud ema kallimasse , Lagenõmme Kustisse ning on ilusam kui teised õed . Leo ja Volli olid aga poisid ning õdede meelest üldse hirmus lollid ja õelad , kelle seltsis ei tasunud kusagile minna . Lisaks kõigele muule näppas Leo veel ema tagant puskarit ning rüüpas seda pudelisuust ja andis Vollilegi , kes oli temast paar aastat noorem . Kui Leo alles väiksem oli , malgutas ema teda samuti nagu tüdrukuidki , kuid nüüd oli Leo varsti juba täismees ning Ann-Leena ei julgenud enam poja nina all vemmalt vibutada . Kord , kevadise künni ajal võttis Leo salaja kapist puskaripudeli ning jõi enda täis , kohe silmili maha ning ema tahtis teda selle eest õpetada , kuid Leo kargas Ann-Leenale kallale ja lõi tal silma siniseks . Sest ajast peale ei julgenud ema enam Leod ja Vollit puudutada , ainult põletas poisse vihaste pilkudega , kui nad talle vastu haukusid . Kui Tereese lõpuks jaanitulele jõudis , oli tõrvatünn juba süüdatud ning pidu täies hoos . Küll oli seal rahvast ! Tereese polnud kunagi veel ühelgi peol käinud ning tema arust oli seal kõik nii hirmus ilus . Kõrgema künka otsas olid naised ja mehed sirgete ridade kaupa üles rivistatud , naised ees ning mehed nende selja taga , ja laulsid . Üks ilusas valges kleidis naine seisis nende ees , seljaga rahva poole , ja vehkis kätega . Tereese tundis naiste seas ära Tagavälja Johanna ja Alma ning meeste seas Gustavi ja Aleksandri . Tereese vaatas suuril silmil lauljate poole , sest midagi nii ilusat polnud ta oma elus veel kuulnud . " Ükskord aastas jaaniööl loitvad leegid eluteel . Siis murest ma vaba ja rõõmus minu meel , " laulis koor . Tereese kuulas , suu ammuli , ja unustas momendiks oma vana määrdunud kleidi ning kastemärjas rohus paljad jaladki – ja ainult kuulas . Nagu jõgi voolas mitmehäälne laul tüdruku kõrvadesse ja valgus sealt üle kogu keha laiali , nii et Tereese oli otsast otsani selle imelise laulu võimuses . " Ükskord aastas jaaniööl loitvad tuled eluteel . Mu armsam ei maga , mind koidul ootab veel , " laulis koor edasi . Tereese astus kõrgete männitüvede varjust välja , ilma et ta seda isegi oleks märganud , ning nautis voogavat helidemängu . " Ükskord aastas jaaniööl loitvad leegid eluteel . Siis murest vaba ja rõõmsalt laulab keel . " Kui laul lõppes , tundis Tereese , et üle põskede veeresid pisarad . Oli see sellest ilusast , südamesse minevast laulust või millestki muust , seda ta ei teadnud . Nüüd mõistis ta ka seda , kuidas võis Villem simlit mängides nõnda hääletult nutta . Kui koorilaul lõppes , võtsid tüdrukud ja poisid üksteisel kätest kinni ning moodustasid suure ringi . Ka Elviira ja Maie läksid teiste hulka . Tagavälja Johanna , kel oli kõrge ja helisev hääl , alustas , ning peagi laulsid kõik : " Üks jahimees läks metsa see kasemetsa pool . Üks jahimees läks metsa , metsa , see kasemetsa pool . Sui oli kätte tulemas , tali oli mööda minemas , toomingatel õiepungad olid lahti minemas , toomingatel õiepungad olid lahti minemas . " Poisid ja tüdrukud võtsid paaridesse ning tantsisid ringi keskel , nii et maa müdises . Tereese oli võlutud . Ta oleks meelsasti ka ringi keskele läinud ning teiste hulgas tantsinud , kuid ta ei osanud , sest oli alles liiga noor ja väike . Kui ta kord vanemaid õdesid palus , et need teda tantsima õpetaksid , naerdi ta lihtsalt välja . Ka polnud tal kingi jalas ega uut kleiti seljas , mis keerutades ilusasti laiali lõi , nii nagu Tagavälja Almal ja Johannal . Ja Tereese pidi praegu ainult sellega leppima , et vaatas kõrgete männitüvede varjus pealt , kui suured tüdrukud ja poisid lõbutsesid . " Tal tee peal vastu tuli noor , ilus tütarlaps . Tal tee peal vastu tuli , tuli noor ilus tütarlaps , " üürgas Tagavälja Johanna . Ja kui alustati : " Sui oli kätte tulemas , tali oli mööda minemas , toomingatel õiepungad olid lahti minemas , toomingatel õiepungad olid lahti minemas , " läksid paarid ringi keskele tantsima . Pärast ringmängu alustati uue mänguga : " Ass , ass , tagumine paar välja ! " Nüüd ei suutnud Tereese enam pidada , vaid astus mändide alt välja ning otsis silmadega Tagavälja Villemit , et temaga leske jooksma minna . Ehk ei pane keegi üldises mängutuhinas tema vana kleiti ning paljaid jalgu tähelegi , mõtles ta endamisi . Nagu kutsumise peale tuligi Villem , ning mõlemal oli üpris hea meel , et nad koos leske võisid joosta . Üksik , see tähendab lesk , seisis paaridesse heitnud mängijate ees ning hüüdis : " Ass , ass , tagumine paar välja ! " Seepeale jooksis viimane paar mängijate rivi ette , ning lesk pidi neid tabama . Kui ta oli poiss , pidi ta püüdma tüdrukut , kui tüdruk , siis poissi . Ei suutnud üksik mängija endale paarilist leida , pidi ta uuesti hüüdma ning ka püüdmine jätkus . Ära jooksnud paar asus mängijate rivi etteotsa . Kui järg Tereese ja Villemi kätte jõudis , pistsid mõlemad nagu marutuul punuma . Säravi silmi ning rõõmust õhetavate põskedega tulid nad käsikäes oma kohale tagasi ja Tereesele ei tulnud enam ta paljad jalad ning vana kleit meeldegi . Peaasi , et nad Villemiga teineteist niimoodi püüda võisid , et keegi neid kätte ei saanud . Kui jooksmise järg teist korda nendeni jõudis , oli püüdjaks Tereese vend , poolpurjus Leo . Nähes oma nooremat õde vanas igapäevases kleidis ning ilma kingadeta teiste mängijate seas , käratas ta toorelt kõikide kuuldes : " Mis sa , Kusti , siin paljajalu hilberdad ! Tee , et koju saad ! " Tereese jahmus , nagu oleks talle keegi järsku rusikaga näkku virutanud . Ilma pikemalt mõtlemata pistis ta kodu poole punuma ning jooksis seni , kuni hingetult maha kukkus . Siis surus näo suurte kuuskede all samblasse ning puhkes nutma . Miks pidi Leo tema tänase õhtu oma toorusega ära rikkuma ? Kui ilus ja hingeülendav oli seal kõik ! Ja selle hävitas ta oma vend paari jõhkra sõnaga . Miks nad teda seal Vaherpõllul ometi vihkasid ! Tereese mõtles jaanitulele tagasi . Nüüd jäigi tal võib-olla see kõige ilusam osa , kuidas Villem oma suurte vendade ning Sauna Jaaniga kokku mängis , nägemata ja kuulmata . Sellepärast ta sinna ju läkski , et sellest osa saada . Ja esimest korda tajus Tereese oma lapsesüdamega , et inimesed võivad olla otsatult õelad ja hoolimatud teiste inimeste vastu . Oleks Leo praegu tema juures , ta kargaks kõhklemata oma suurele vennale kallale ja küünistaks ning pureks teda tema jämedate sõnade eest . Kuid Leod polnud ja Tereese valas oma kibedaid pisaraid üksikuna Vaherpõllu koplis suurte kuuskede all , kus isegi südapäeval oli hämar ja vaikne . Tereese nuttis ja ahastas rohelise sambla- ja jänesekapsavaibal , kuni tundis külma värahtust ihus . Siis tõusis ta , vantsis koju ning puges laudalakka magama . Kuid veel uinudeski helises ta kõrvus jaanitulel kuuldud koorilaul : " Ükskord aastas jaaniööl loitvad tuled eluteel . Mu armsam ei maga , mind koidul ootab veel . " Veel palju aastaid hiljem , kui Tereese sellele jaanitule õhtule tagasi mõtles , tundus just see tema elu kõige suurema alanduse ja solvanguna . Kuigi neid ka hiljem otse kuhjaga tuli , jäi see nurjunud jaaniõhtu teiste seas meelde otsekui pühaduse rüvetamine , mis sööbis sügavale hinge ning tegi valu . Tagavälja Mari ja Juhan istusid tagakambris laua taga ja pidasid aru . Vaja oli Villemi kooliminek ära otsustada . Poisil oli algkool , kuues klass läbi ja nüüd pidi hästi kaaluma , mida edasi teha . Kooliõpetaja oli soovitanud Villemil kindlasti gümnaasiumi minna , sest tal olevat erakordselt lahtine mõistus igas õppeaines ning lisaks veel suurepärased eeldused muusikas . Mari oli selle poolt , et poiss Rakverre kooli saata , Juhan oli aga vastu , sest ajad olid rasked ning sissetulekud kasinad . Majandusliku kriisi ajajärk oli nagu kammits jalus , ei saanud edasi ega tagasi . Kust võtta poisi koolitamiseks raha ! Alles hiljuti oli müüdud lehm , vana Lauk , kuid mis raha see oli , mis tema eest sai . Kõigest see kolmkümmend krooni . Ja hea veel , et oli tuttav lihunik , kes ostis . Muidu ära mine rääkimagi . Samasugune lugu oli sealihaga . Karnid olid liha täis , sest inimestel polnud raha , millega osta . Kunda vabrik töötas poole koormusega , kuna tsemendil puudus turg . Järjest vallandati töölisi . Juba mitu kuud seisis siga Kunda lihakarnis järjekorras , kuid tappa ja ära viia ei saanud . Liha läbimüük , kuigi see oli odav , oli naeruväärselt väike . Lausa toiduainete uputus . Ainuke , millest veel pisutki raha võis loota , oli kartul , mida soomlased igal sügisel ja kevadel oma alustega rannas ostmas käisid . Sinna läksid valitud , suured kartulid , segakartulit võis talvel müüa Selivere ja Karula viinavabrikule . Kuid kõik need sissetulekud olid ikkagi väikesed , sest hinnad olid erakordselt madalad . Poisi koolitamine oleks kõik tulud neelanud . Kuid kohamaksud ja väljaminekud tööriistade peale ! Tagavälja Juhan ei olnud rumal mees ja ta ei teinud midagi uisapäisa , mõtlematult , vaid kaalus igat ettevõtmist põhjalikult järele , enne kui otsustas . Nii ka praegu . Pärast Juhani isa surma jagati talu kolme venna vahel ära , kuna igaühel oli oma isatalust õigus võrdne osa pärida . Et Tagavälja oli niigi väike koht , siis ei oleks sealt kolmeks osaks jaotamise korral keegi midagi saanud . Seepärast loobusid nooremad vennad oma pärusosast ning läksid kodunt välja laia maailma ning Juhan , kes tallu peremeheks jäi , pidi vendadele nende osa rahas välja maksma . Aastaid istus maksmiskohustus nagu must tont nurgas ja alles möödunud sügiseks jõudis Juhan suurte pingutustega niikaugele , et lõpetas vendadele maksmise . Kuid talu oli välja kurnatud ja kui nüüd Villemi koolitamine peale tuleb , ei saa ta jalgu alla saamagi . Oleks veel , et endised ajad , kus loomade müügist raha sai . Peaaegu iga aasta oli Juhan kasvatanud noore hobuse ning laadal maha müünud , kuid kõik läks vendadele . Aga mis noore hobuse kasvatamine maksma läks ! Selle toiduga , mis noor hobune ära sõi , oleks võinud paar head lüpsilehma rohkem pidada . Möödunud aastal lõid Kivinõmme ja Väliku küla peremehed kampa ning asutasid piimaühisuse . See oli suur samm edasi . Nüüd võis vähemalt piimastki pisut rohkem raha saada , sest kodus võid tehes ja seda linnas turul müües ei olnud sellest saadud sissetulek nimetamisväärtki . See innustas rohkem lüpsilehmi pidama ning ka karja tootlikkust tõstma . Hobusekasvatus jäi tagaplaanile , minetas oma tähtsuse . Tagavälja Juhan oligi üks esimesi , kes endale eesti maatõugu pulli muretses ning karja tõuomadusi püüdis parandada . Temale järgnesid paljud teisedki nii Kivinõmme kui ka Väliku külas . Juba aastakümneid tehti rannaäärsetes taludes tööd esiisade kombel . Kuid nüüd tungisid masinad vägisi peale . Vardad ja koodid , tuulamisharjad ning käsi-linalõugutid või kolgipuud , nii nagu neid kusagil nimetati , visati nurka ning rehealustes hakkasid undama hobujõul ringi veetavad peksumasinad ning käsituulikud . Ka see oli suur samm progressi suunas . Kui ei suutnud neid üksinda osta – ja seda suutsid vähesed – siis lõid naabertalunikud rahad kokku ning muretsesid masinad mitme peale . Selivere ning Põllu küla meestel olid aga juba ratastel liikuvad rehepeksugarnituurid ja nad ei keelanud oma abi ka väiketalunikele , kuhu teeolud vähegi juurdepääsu võimaldasid . Kõik need uuendused nõudsid aga raha . Neid asjaolusid kaalus Tagavälja Juhan oma naise Mariga , kui oli otsustamisel kõige noorema poja , Villemi koolisaatmine Rakvere Üldgümnaasiumi , kuhu Mari igaks juhuks juba kevadel Villemi tunnistuse ning muudki vajalikud dokumendid sisse viis . Lõppresultaadina leidsid mõlemad pärast pikka arupidamist , et kui nad tahavad ajaga ja tema nõuetega kaasas käia , ei tule poja koolitamisest midagi välja . Niimoodi võib juhtuda , et ühel heal päeval on talu läinud , otsast otsani võlgades ning poeg ka ilma hariduseta . Eks ole kujukaks näiteks Allika Kustu oma koolitatud tütre Mandaga . Talu on võlgades , ei jätku enam niigi palju raha , et teenijatele maksta , sest koht ei too midagi sisse . Kuid mis on Tagavälja Allika kõrval ! Popsikoht , mitte talu . Kustu on Allika peale juba mitu obligatsiooni teinud , oksjonihaamer kõlgub korstna kohal . Mis kasu tal sellest oli , et tütar on koolitatud . Tööd teha ei oska ega tahagi , pea täiskasvanud inimest üleval nagu parasiiti ! Ja nii ahvatlev kui poja koolisaatmine Marile ka ei olnud , pidi ta seekord mehele järele andma . Villem jäi seks talveks koju , eks siis tuleval sügisel näe , ehk on ajad juba paranenud ning talust saadavad rahadki suuremad . Praegu aga ei kannata isa rahakott poja koolitamist mitte kuidagi välja .