kirjak	ilu_habicht_koer.tasak.ela	Vikil oli ilgelt suur koer . Kõik tegelased ja sündmused selles loos on välja mõeldud , võimalikud kokkulangevused tegelikkuses esinenutega on juhuslikud ja jäävad lugeja südametunnistusele . Mina pesen oma käed puhtaks . Pealegi juhtus kõik üle kümne aasta tagasi . Vikil oli ilgelt suur koer . Must - nii värvilt kui ka nimelt . Talle meeldis oma vägeva sabaga õllepudeleid ümber ajada . Sest siis oli ta oma pika punase keelega esimesena platsis . Ta ei läinud sellega liiale , aga valvel pidi küll kogu aeg olema . Ma ei mäleta , et ta kordagi mõne tühja kesta oleks ümber ajanud . Või siis käpaga ehk ninaga . Aga saba - see on ju täiesti süüdimatu ... Vikil oli õbluke naine Vesta ja kaks väikest jõnglast – ja nad elasid pisikeses majakeses äärelinnas . Kitsuke läbikäik kahe plangu vahel viis mööda uhketest eramutest . Siis tuli sarapuuvõsa . Ja siis avanes vaade , mis meenutas muinasjutumetsa piparkoogimajakest , millele nõiamoor aastakümneid tagasi lahkudes oli riputanud sildi " välja üürida " . Ja päkapikud olid selle vargsi üle võtnud . Tegelikult oli Viki küll päris suurt kasvu . Või vähemalt - massiivne . Pulstuma kippuva heleda habemega . Muidugi võidakse kiuslikult küsida , mis minul selle kõigega asja . Aga ma tundsin ju neid . Kuid see pole vabandus . Kes poleks tundnud - või vähemalt kuulnud . Muidugi võib norida - et Sally Paradise'i ja Devlin Deboree loorberid ei anna rahu või ! Annavad küll . Loorberid pärgavad õigeid päid , rahu Sally põrmule . Mina pole samast liigast , juba sellegi pärast , et nemad kirjutasid ise , olid ise midagi , mina aga toetun Vikile . Nagu mind ilma Vikita polekski . Ega olekski vist . Neid laule ei heliseks hinges , mida Viki mind mõistma õpetas . Ammugi seda praegust ähmast meloodiat , mis paigal püsida ei lase . Mille sõnastamine ei aita Vikit mitte üks raas . Rääkimata Mustast . Kes oli selles majakeses ainus , keda ma ei usaldanud . Teadagi need suure koeravolaski naljad ja tembud . Ma ei saanud aru , miks Viki seda koera üldse pidas . Keegi ei saanud . Isegi oli vähe ruumi . Õuest läks uks kohe kööki . Suur laud , suur pliit - ja Vestale hädapärast askeldamisruumi . Siis " suur tuba " , kus seisis stereo , Viki riistad , matid , padjad ja vaibad maas - jah , hea tahtmise korral võis oma tosin inimest end seal mõnusasti tunda . Ning jäi veel magamistuba jõnglaste võrevoodikestega ja Viki enda meisterdatud suure voodiga . Ja oligi kogu maja . Pööning küll ka , kus kõikvõimalike kultuurikihtide jääke segamini - aga pööning tuli ainult suvel arvesse , sooja ta ei pidanud . Järsku treppi pidi ei pääsenud Must üles , minu silmis andis see pööningule plusse juurde . Ma andsin Mustale tema tembud andeks . Aga selleks pidin ma sattuma ilgelt tolmusele teeveerele keset Valgevenemaad - ja laibalehka läks ka tonnide kaupa üles . Ma olin koos Kalamehega oma esimesel pikemal retkel . Kalamees ei viitsinud üksi minna ja keegi muu ei viitsinud Kalamehega koos minna - ainult mulle paistis see algatuseks päris sobilik . Ma olin aru saanud , et peab minema , mul oli üsna ükskõik , kuhu , ja Kalamees tundus piisavalt kogenud . Algus oli vaevaline , aga kui Eestist välja sai , läks isegi kergemaks . Tagantjärele mõeldes oli tempo muidugi nadi . Esimese öö olime Riia vaksalis . Teine oli juba teel mööda Leedut . Ja kolmanda päeva pärastlõunal olin ma ihuüksi keset külavaheteed . Kui selgus , et kinnipidanud krusasse vaid üks mahub , oli Kalamees peale hüpanud ja hüüdnud : " Kiievis , vaksalis , õhtul kell kaheksa ! " Päris tükk aega tundus mulle , et Kalamees mängis mäkra , aga tegelikult asjad nii käivadki - võib ju panna kogenematuma kaveri enne peale , aga krusa puhul ei tähenda see talle mingit edu . Ma sain miski asjamehe " piruka " peale ja mõtlesin , et teen pika mugava otsa , paras Kalamehele , ainult see ots viis mu liiga itta , peaaegu Minskisse välja . Mul oli ainult kooliatlasest rebitud kaardileht ühes ja neid külavaheteid , mida mööda ma edasi seiklesin , seal muidugi peal polnud . Kohalikud sõitsid kogu aeg juhukatega , sest buss käis seal umbes kaks korda nädalas või nii - vahepeal sattusin krusa kasti koos terve trobikonna kolhoosnikega , kes niiviisi kaubareisil käisid . Kogu see loksutamine oli mu parasjagu ükskõikseks teinud - algul ma olin veel närvis ja mõtlesin , et sel õhtul on täiesti võimatu Kiievisse jõuda ja et parem oleks tagasi pöörata – ainult Tallinn oli samavõrra kättesaamatus kauguses . Kui ma teeperve pidi lonkisin , tundus , et tohutu uni ja väsimus on kallal ja et nüüd magaks mitu ööd-päeva järjest . Aga kui ma mõne puu varju maha istusin ja silmad kinni panin , hakkasid kõik need läbitud kilomeetrid silme ees pöörlema , liikumine oli nagu verre jäänud ega lasknud magada . Tõusin ja lonkisin edasi , ja täitsa ükskõik oli , kuhu ja millal ja mismoodi . Siis tuli õigelt poolt mürin ja ma ajasin käe püsti , ning kui koos autoga ilge pahvakas raipehaisu kohale vajus , võttis see viimane mu nii oimetuks , et ma ei taibanud kätt alla lasta ning kõigest väest võssa liduda – nagu edaspidi mõndagi tüüpi nägin tegemas . Sest tegu oli krusaga , mis kusagilt kohalikust tapamajast tervet koormat veriseid konte küllap liimivabrikusse vedas . Mingi paks pangega mammi oli algul kah kabiinis , aga läks varsti maha , ning siis ma nägingi , kuidas üks või teine hääletaja , nähes , milline koorem läheneb , tee äärest pages . Normaalsetes oludes oleksin ise sama teinud , aga õudselt hea meel oli õiges suunas liikumisest . " Peale seda , kui ma tanki sisse põlesin , pole enam miski hirmus , " ütles juht . Ilmselt siis ka selle imala haisu kohta , mis riiete ja näis et isegi naha sisse imbus . Aga penidele see meeldis ja igas külas asus neid terve parv meile sappa , muudkui larisesid ja hüppasid , larisesid ja hüppasid , kuigi kontideni hüpata oli üsna lootusetu , sõidu pealt eriti . Siis see juhtuski - saime mingist külast mööda ja paar peni sörkis kisaga järel , ja traktor oli oma käruga põiki üle tee , põllu vahele pööramas . Nii et pidurdasime , ja koerad mõtlesid , et see on nüüd nende jaoks , eks ole . Kui traktor eest ära jõudis , " tankist " käigu sisse lükkas ning auto veerema hakkas , käis tagumise ratta all mingi " tümps " . Ja üks õige hele kiunatus . Juht pidas uuesti kinni , läksime vaatama - segavereline elukas oli osanud end kuidagi ratta alla sobitada , üks esimene käpp oli sodi ja võimalik , et mõni ribi ka . Enam ei vingunud , ainult lõõtsutas , ja keel oli pikalt väljas . Seisin teepervel , taevas pea kohal , vili kasvas kõrval , päike paistis ometi ainsagi meeleliigutuseta , ja raipehais muutis maailma iseäranis koshmaarseks . Selle ajaga tõi juht autovända , ning äsanud penile kulmude vahele , tõukas tolle teelt kõrvale kraavi . " Et ei piinleks . " Sõitsime edasi , ja imelikul kombel hakkas maailm jälle tähendust omama . Kõik oli nii ilus ja selge , vastuvoolav tee ja teeäärne ja teelolek ning päike taevas , hea ja kerge oli olla - kuigi hais ei kadunud kuhugi , see koshmaarne mõõde jäi kogu maailmale , mis seetõttu polnudki nagu tõeline , iga puu , iga kõrs , millest me möödusime ja mida ma , iga viimastki , näha ja tunda jõudsin , kõik sai tähenduse - ma sain aru , et see tähendab midagi , aga tähenduse sisu tuli pikkamööda , nagu eemalt paistev teekäänak - jõuab lähemale ja lähemale , ja järsku oled kurvis ning avaneb hoopis teistsugune vaade , päikegi valgustab teisest küljest . Suri nagu koer , öeldakse , mõtlesin . Et mõttetult . Hüples , lärmas , ahmis , ila joostes , ahvatleva koorma poole - illusoorne heaolu kogu eluks . Mõttetult ja - lunastuseta . Ma ei ole usklik tüüp , aga see sõna oli järsku kõige täpsem . Mul on need asjad üsna segased , püüdsin meenutada , kas loomadel on ristiusu järgi hing , ja kui on , siis et kas Kristus lunastas neid ka - kuigi pärispattu , millest lunastada , neil just nagu küljes ei ole . Ma sain ise ka aru , et see on jama , aga ma ei saanud sellest mõttest või tundest lahti , mul nagu seisis suurte tähtedega silmade ees : koer suri Lunastuseta . Üldse koerad . Ja Lunastus on mingi hea tegu , mille sa võid teha või tegemata jätta . Inimeste peale ma üldse ei mõelnudki , mulle tuli Must meelde , ja et kas tema surm on ka niisama mõttetu , sest koertel ei ole ju võimalik lunastavaid tegusid teha . Või kui , kujutasin isegi ette , kui selle segaverelise värdja lõpp , liiga suurest kondikoormast ära petetud ja siis raudkangiga silmade vahele - kui see surm oleks kuidagi lunastuslik , kas siis võiks Must nagu rahulikumalt või õnnelikumalt surra ? Vahepeal ma olin päris kindel , et kõik need mõtted tulevad mul lihtsalt sellest väljakannatamatust haisust ja et normaalset maailma pole enam olemaski . Pärast kondikoormat hakkas autodega vedama , kahtlustasin , et ma lehkan juba ise ka , igatahes kummitas see hais mul veel nädalaid , aga inimesed ei teinud väljagi , just vastu ööd pidas üks GAZi-juht vahepeal tee ääres kinni , me mugisime koos leiba ja pekki ja sibulat ning rääkisime pikad jutud maha , aga kõik üksikasjad on ühtlaseks virvarriks sulanud . Varahommikul tukkusin paar tundi mingi ojakese kaldal - vist olin järsku öelnud , et pandagu mind sinnasamasse maha , mõelnud , et joon veidi , aga tukkuma jäänud . Keskpäevaks olingi Kiievis , mul oli natuke raha ka veel , ja kõik oli kenasti , õhtul saime Kalamehega kokku , ta vedas mu mingite oma tuttavate juurde , seal oli viina ja õlut ja küllap ka tüdrukuid , aga nii nagu ma kohe tuppa saades nurka magama jäin , nii põõnasin kuusteist tundi järjest . Siis hääletasime lõuna poole edasi . Tegelikult on asi selles , et ma üldse tee peale sattusin . Mõnel tuleb see loomulikult . Minul ei tulnud . Mõni kaugelt saabunud , pulstunud ja tolmune kutt võis mind väljanägemise järgi Ringi liikmeks pidada ja ligi astuda küll . Ja ma oskasin neid järjele aidata ka , aga tegelikult ma Ringis ei olnud . " Liiga pehmest puust , " öeldi . Neil oli õigus öelda ka , sest rohkem meeldis mulle kuskil omaette raamatuid lugeda . Ja üldse tundus mulle , et Ringist on ainult riismed järel , suur augustiorkaan ja Praha sügis ja mis kõik veel olid sellest üle käinud ; kes olid pööranud usklikuks , kes , vastu tahtmist ehk esialgu küll , sukeldunud " rahulikku ülesehitustöösse " . Kuigi iga normaalne inimene pidi aru saama , et see kõik on jama ja pettus . Aga Viki oli Ringi inimene , ma harjusin tema pool istuma , tema mulle halvasti ei öelnud , ta ei öelnud vahel tükk aega üldse mitte midagi , nokitses oma skeemide kallal või lihtsalt kuulas musa . Riigitööl ta ei käinud , tegi bändidele võimendusi või efektiplokke . Vahel parandas naabritele raadioid või muud taolist . Kui raha päris otsa sai , käis Vesta kuskil koristajaks või pesunaiseks - parasjagu nii palju , et hing sees püsiks . Mina olin end ehitusele õpilaseks ehk jooksupoisiks lasknud värvata , ja selle üle kangesti tige . Aga Viki oskas seda täpsemini öelda . " Kui miski võim arvab , et ma elan selleks , et tema heaks tööd rügada , siis eksib rängalt . Inimene ei ela selleks , et töötada , isegi ei tööta selleks , et elada - siis ei ole see enam õige elu . Inimene peab olema vaba , ja see tähendab , et ta tegeleb sellega , mis parasjagu mõnus tundub . Reeglina on võimul võimalik selle pealt kasu lõigata , et endal kah hinge sees hoida . Kui võim sellega hakkama ei saa , siis on ta omadega läbi ja on ainult aja küsimus , millal ta kokku variseb . Millal siis variseb , uurisin , sest , noh - esimese töönädala järel rehkendasin , et peaksin olema umbes kakskümmend viis rubla teeninud ning sellega saaks oma kuu aega elada . Siiski jäin edasi , arvates , et harjun ära . Kondid-lihased ehk harjusidki , aga alles Viki juures sain aru , et ma muutun iga päevaga nürimaks , et mind võivad vahel tõsiselt loksutada sellised lollused nagu et kui segu ei tooda või kui jälle liiga palju korraga tuuakse , nii et see ära kivistub - mis tegelikult üldse minusse ei puutu . See ei olnud minu elu ja ometigi ma mõtlesin nende asjade peale ja elasin äratuskella järgi ... " Meie silmad seda tõenäoliselt ei näe , aga paratamatus see on , " ütles Viki , mis ei lohutanud mind põrmugi . " Võim on niivõrd mäda , et ära selle peale üldse mõtle . Võimu peale mõtlemine mõjub seedimisele halvasti . Mõtle , mis sa ise oled . Ole vaba . " " Mis on vabadus ? " nõudsin . Viki pani plaadi mängima , muidugi , Janis , " Freedom's just another word for nothing left to lose ... " " Sel juhul olen mina vabam kui sina . Mul on ainult mõned raamatud , need võib ära võtta , ma olen neid juba lugenud , mis siis . Sul on kodu ja naine ja lapsed ja ... " " Ole siis . " Ma jäin nõutult vait . " Sa tead , et raamatud võidakse sult ära võtta , ma tean , et kõik , mis mul on , võidakse mult ära võtta , enamgi , ma olen kindel , et see paratamatult nii läheb . " " Ometi oled sa vabam . " " Ei saa olla rohkem ehk vähem vaba . Kuula veel kord . " Janis laulis uuesti . " Võibolla sul on illusioon , mida sa ei taha kaotada – et ühel päeval viipab haldjas või hea tsaar võlukepiga ja sul saab olema kõik , millest sa puudust oled tundnud . Maja ja suvila ja must " Volga " ja tasane naine ja estraaditähest armuke ja värvitelekas ja oma viissada rubla palka kuus ja ravitaks sind neljandas haiglas ja - ütle ainult , mida sa tahad ... " " See oleks ju kena küll , " muigasin tahtmatult . " Ainult vabadusega pole sel midagi pistmist . See kõik on võimalik - ainult kuradi kõvasti pead sa selleks end müüma . Ei taha nii palju müüa - hea küll , saad kümne aasta pärast müüriladujate brigadiriks . Rutemgi . Suur asi seegi . Isegi meeldiv ehk , kui müüri ladumine on kõik , mida sa elust tahad . " Janis laulis plaadi pealt veel : " Oh Lord , won't You buy me a Mercedes Benz ... " ja see läks teemaga kokku , hüsteeriline lõpunaer iseäranis . Vahepeal käis Vesta ja ütles midagi Vikile , ning Viki küsis , kas mul raha on . Ma andsin kümneka - mis oli tollal üsna suur raha - , Vesta tõi meile mõned õlled ja ilmselt siis ka perele söögikraami . " Hakkasin süntesaatorit tegema , " näitas Viki toas laiali laotud elektrivudinate poole , " aga pole veel õiget tellijat . " Ta ühendas paar juhtmejuppi stereo taha , kruttis mingeid nuppe ja loksutas trükkplaate - hakkaski rütmilist merekohinat kostma . Kummalisi vilesid ja sumbuva kajaga trummilööke sai ta sinna ka lisaks meelitada . Viki pani Jimi plaadi peale . " Üks asi on veel , mida kaotamata vabaks ei saa . Hirm . Sa kardad nälga või janusse jääda , kardad öelda või teha midagi , mis su lolli olukorda paneks , kellegi silmis naeruväärseks muudaks ... Mul oli ka hirm - kui ma armee eest hullukas olin . Kui nad mu insuliini täis pumpasid . Ja elektriga saab ka vastikuid asju teha . Ma kartsin , et nad kõrvetavad mu ajud sisse , et ma võin järsku püsti hüpata ja nõuda , et mulle munder ja püss antaks ... Aga kõige hirmsam ongi siis , kui su'ga parajasti midagi ei tehta , lesid niisama , on paks ja rahulik olla , aga sa tead , et veel kaks tundi , siis hakkab kõik otsast peale . Veel tund - ja nii edasi . Kui ei ole valu , millega võidelda , on ainult omaenese hirm . Kuni on hirm - teed sa ainult väikseid tegusid . " " Mis on suur ja mis on väike ? " Viki jäi mõtlema : " Hmh ... Kui on hea laul , siis on seal sees midagi suurt . Elusuurusest suuremat . Võibolla sõnades või viisis või hoopis esitaja poolt juurde pandud . Vähemalt mina hakkasin sealtkaudu jälile jõudma . " Kuulasime Jimit ja ma ei tahtnud midagi öelda , sest Viki mõtles oma mõtet edasi . " Vaata , seesama " Hey , Joe " - see on hea laul , eks. Mitte ainult Jimi tehtuna . Ja sisu on ju igavesti lihtne . Naabrimees näeb , et Joe läheb , püss käes . Ja Joe ütleb , et naine on hakanud kellegagi sehkendama . Pärast tuleb Joe tagasi ning ütleb , et on mõlemad maha lasknud ja putkab nüüd Mehhikosse . Kindla kavaga ametivõimudele mitte pihku puutuda . Naabrimees arvab veel , et siis on sul , Joe , nüüd kiire jah . Vaata , asi pole selles , nagu oleks kellegi mahalaskmine suur tegu . Aga - kogu elu on Joe olnud väikene farmer ja kõikide pahanduste peale - lehm kärvab ära või traktor läheb rikki või põud rikub saagi või nuga lõikab näppu - kõige selle peale Joe ainult ohkab või joob ennast korraks täis ja rabeleb edasi . Ta on harjunud väikeste igapäevaste tegudega - aga nüüd teeb ta midagi teistmoodi , on suurem oma , oletame , allaheitlikust iseloomust . Keegi ei eelda temast seda - nii võibki vist öelda , et ta on elusuurusest suurem . " Ma teadsin küll , et võiks hakata häid laule nimetama ja Viki käest uurima , et mis nüüd ühes või teises suurt on , ja et mõne asjaga saaks ehk Viki kuidagi puntrasse ajada . Aga ma sain aru , mida ta mõtles . Igasuguste tüüpidega võis vahel tundide kaupa udu ajada - elust ja vabadusest ja õiglusest ja millest kõigest veel . Vahe selles , et Viki püüdis teisele oma mõtet selgeks teha , aga enamus tüüpe tundis rõõmu omaenese lobast - mis küll vahel põnev või naljakas võis olla , ent ei viinud ometi kusagile . Ma tean , ma olen ise kah selline . Igatahes tänu Vikile sain ma aru , et üks raskemaid asju minu jaoks on astuda võhivõõra inimese juurde ja öelda : " Kuule , mul ei ole raha , mul ei ole süüa , kas sa saad mind aidata ? " Viki seletas seda niiviisi : " See on inimese kaasasündinud arusaam õigluseriigist . Õigluseriigis võtab valitsus enda peale vastutuse iga viimse kui kodaniku käekäigu eest , seadmata selleks mingeid tingimusi . Töökohustus , sõjakohustus , lojaalsusekohustus - õiglusriigis toimivad need isiksuse initsiatiivil , mitte sunduse kaudu ... " Nii et ma asusin teele ja tõepoolest muutus maailm palju värvirikkamaks ning silma jäi ohtrasti pisiasju , mille märkamiseks ei jää vähimatki mahti , kui muretsed pidevalt selle üle , kuhu pea panna või kuskohast leivatükk hankida . Muidugi saab niiviisi hulkudes peksa ka - aga selles pole midagi imelikku , võim on inimesed kurjaks teinud ja seda kurjust ei oska nad kuhugi mujale välja valada , kui nende peale , kes vähekese teistsuguse oleku või mõtlemisega . Ega ma küll päris kohe ei läinud veel , ootasin järgmise suveni - kuni Kalamees lõunasse hakkas rändama - ja selle ajaga kogunes mulle tööraamatusse aasta ehitajastaazhi ning natuke oskusi ka . Viki arvas , et sellest võib kasu olla , ning oligi . Suurel Venemaal on niivõrd palju ilma igasuguste paberiteta tüüpe , et kui sa mingit tööotsa tahad ja sul on pass ning isegi tööraamat , siis võid hoobilt brigadiriks saada . Kaadrites ametnikud arvavad , et sa oled alimentide eest jooksus , ning suhtuvad õudselt mõistvalt - ja on parem neile mitte vabadusest rääkida vaid järgi noogutada . Siis nad viskavad mõne nilbe nalja ja käsivad naiskolleegide suhtes ettevaatlik olla . See on puhtalt töö huvides , sest kõik raskema töö teevad nagunii naised ära . Ega ma küll kusagil pikalt paigal ei viitsinud olla , aga ühe nipi õppisin täiesti kogemata ära - vahel on kaadrite tüüp nõus sulle raamatusse ühe kuu asemel kas või pool aastat kirjutama - eks tal vast õnnestub ülejäänud raha endale nihverdada , aga mul ükskõik , mulle on see tähtis , et võmm leiab mul tööstaazhi olevat ega hakka " sundkorras rakendama " . Tegelikult ma ei tea , kas see päris õige oligi – Ringi inimestega läks vahel vaidluseks , et kas ma ikka ei tee seda mitte pugemisest võimu ees . Aga eraviisil on see ju täitsa normaalne - kellelgi on vaja midagi teha ja ma aitan teda ning tema annab mulle selle eest süüa või nii . Ja kui ma tahtsin kusagil veidi ringi vaadata , siis oli lihtsam mõni ehitusplats leida kui tänaval timurlast mängida . Mitte et Ringi inimesed poleks aidanud , aga iga kord ei sattunud neid kohe leidma . Ning ma usaldasin Vikit , kes oli öelnud , et kui ei sega vaba olemast , siis võib ka tööl käia . Ükskord ma isegi küsisin Vikilt , et miks mina pean ringi hulkuma , aga tema ei pea - umbes selle mõttega , et tema on niigi Ringis sees , aga mina nagu päriselt ei ole - või vähemalt ei tundnud , et oleksin . Tähendab , ma teadsin , miks Viki sel nädalal või sel kuul ei lähe või eelmisel aastal kusagil eriti ei käinud , ja sain aru küll , aga mind huvitas , et kas seal on mingit sisulist või põhimõttelist vahet . Kuid Viki ei öelnud midagi , kehitas õlgu ja jootis oma juhtmeotsakesi . Mul oli tekkinud mõte , et võibolla on asjad nii - et mina reisin ja Viki istub paigal - just seepärast , et mina tahan paigal püsida ja tema maailma vaadata . Viki ütles , et Ring ei tähenda ainult hulkumist . Mis oli muidugi lohutav , sest teele asumine nõudis mult iga kord suurt tahtepingutust - teel olles polnud enam valikut , siis tuli vaid elus püsida , aga just algus . Õieti olin ma tulnud Viki käest uurima , kas ma ei peaks mitte Saarele minema . Igal pool , kus ma Ringi rahvast kohtasin , ikka tuli Saarest juttu . Kõvemad kujud rääkisid , kuidas nad just seal on käinud , või eelmisel aastal , või kuidas kavatsevad varsti jälle minna . Nii et mulle jäi mulje , et see on nagu mingi püha koht , kuhu palverännakuid korraldatakse . Aga ühestki jutust ma ei saanud aru , mis seal erilist on . Ja kuna ma ei saanud aru , siis ma kahtlustasin , et ma ei ole nagu küps või nii - Saare jaoks . Nii ma küsisingi , et mis siis peale hulkumise tähtis on . Viki kehitas õlgu ja arvas , et ühised mõtted ja ühised tõed . Mina vaidlesin vastu , et ainult ühine vaenlane ühendab . Seda olin ma tõesti kogenud , et kui ma kuskile olin sattunud , Ringi rahva sekka või vahel muidu ka , vaenlane oli ainus kindel jututeema , poolmuld-puhmaskulm pidas muudkui oma mämmutavaid kõnesid õitsengust ja jagas aurahasid ; kes jaksas , see varastas ja jõi , kes ei jaksanud , see ainult jõi , kõik oli laisk ja rahulik . Ja ainult siis , kui keegi ausalt välja ütles , et kõik on jama , läks õudseks rabelemiseks lahti : kõik need õppejõud ja võmmid ja julgeolek ja isegi tohtrid , kes kindlasti ise ka mõikama pidid , hakkasid võidu käru keerama . Nii et parem oli mokk maas pidada . Aga noh , kas Ringi nüüd ainult selleks vaja läkski , et võimu kiruda . Viki ütles , et see võib , jah , veel pikalt aega võtta , kuni ühiseid konstruktiivseid ideesid võidakse välja pakkuma hakata - aga et piisab esialgu sellestki , kui igaüks ise endale tee leiab , kuidas võimust hoolimata ausaks ja vabaks jääda . Teel on mitu tähendust , vaimutsesin veel vastu , mööda " ääretu kodumaa mõõtmatuid avarusi " annab ringi hulkuda küll ja isegi ehk elus püsida , ja igal konkreetsel hetkel oled nagu vaba ja vajaduse korral auski - enda jaoks ehk kogu aeg , ja postimiilitsat tuleb ikka tüssata . Aga kuigi jalad liiguvad , püsid sa ise ikka paigal . " See võtab aega küll , " vastas Viki . " Kui sa liigud ja inimesi näed , ja nende viletsust , ja vahel mõnda ehk aidata suudad , siis sa enam päris samas paigas ei olegi . " Tahtsin juba vastu vaielda , et kord elas üks hipikamp kaks nädalat minu ehituse-rahadest , ise korjasid nad selle ajaga hinges püsimiseks ainult mõned tühjad pudelid - et see võiks nagu aitamise kirja minna - aga kasu või liikumist ei tühjagi . Aga kui need kaks nädalat mulle meelde tulid , siis ma järsku taipasin , et üht-teist oli minuga sel ajal juhtunud küll , mõnda asja olin ehk senisest erinevalt mõistma õppinud - olin muutunud , ainult nüüdseks selle uue endaga ära harjunud , ei pannud tähele . Aga ma ei tahtnudki selle kallal urgitseda , liiatigi tekkis kõhukoopasse igatsusetorge - just nendesamade tüüpide järele , kellest peaaegu pahasti olin öelnud ; tahtsin Vikit edasi kiusata : " Mõni tee läheb üle piiri , kus vabaks enesearendamiseks on hoopis teisemad tingimused . " " Allaandmine võib sind eluks ajaks piinama jääda , " vastas Viki . " Ja kolmas tee on päevast päeva vabrikusse ja tagasi . Lõpuks oled vabadusest nii kaugel , et ei taipa end isegi üles puua . " Viki hakkas naerma ja ütles , et käigu ma siis pealegi enne Saarel ära - kui see mulle nii tähtis tundub . Tegelikult oli see ju samahästi kui naabruses , ja asi siis ära käia , iseäranis kui on ilus suveaeg , Venemaal saab juhukate peale muidugi kergemini kui ihnsas Baltikumis , aga edasiliikumine toimub ... Ma olin juba päris lähedal , jõe kaldal , vahest paarkümmend kilti oli veel , ja jõe peal käisid mingid aerutamisvõistlused , massilised seejuures , sest erinevaid lootsikuid muudkui tuli ja tuli . Päris uhke oli , ja tee peal autot kuuldes ajasin käe hooletult tagantselja püsti . Nii et ma vaatasin lähemalt alles siis , kui hall " Volga " mu kõrval seisma jäi . Valitsuse numbriga pealegi . Millistest on targem eemale hoida . Sest esiteks nad ei peatu , ja kui peatuvadki , siis vaid selleks , et sul nägu täis sõimata - mis on isegi hea selle kõrval , et paar gorillat korjavad su üles ja viivad võmmi . Pannes neile südamele sinu isikule erilist tähelepanu pöörata . Nüüd aga gorillasid polnud , ainult suhteliselt noor kutt rooli taga , autojuhi kohta küll nõksa piduliku ülikonnaga . Ja kohe minu käest pärima , et kas pole suurepärane . Mina pidasin silmas päikesepaistelist ilma ja kiitsin aga takka . Kuni ta kurtis , et pole paraku viimasel ajal saanud ise osaleda . See ajas mind segadusse , sest olgu ta pealegi nii suur pomo kui tahes , ei saa päikese tõus või tuule suund ometi talle alluda . Et ma vait jäin , selgitas ta õnneks ise , et oli olnud noorest peast kõva aerutaja . Nüüd aga paraku komsomolitööl , kus tema meelest liialt palju igasugust paberijama kaelas . Ajasime natuke aega tühja juttu ja siis ta küsis ise , kas ma lähen Saarele . Mina noogutasin - sest ma poleks nii hoobilt osanud talle midagi kokku valetada ka . Läheduses elavast vanaemast või sõjaväekaaslasest või muud säärast . Aga tema ütles , et jah , peaks ise ka kord aega võtma selle jaoks , aga jama on nii palju ja kus sa jõuad . Ning pani mu õiges kohas maha ja näitas suunagi kätte . Kui ma siis jalgsi edasi kõmpisin , jäi see halli " Volgaga " tüüp mu hinge vaevama ja ma isegi istusin ühe kuivema künka peale , et järele mõelda . Kas ta võinuks olla Ringi liige ? See tähendab , kas Ring võinuks olla nii pagana võimsalt konspiratiivne , et sokutab mõne enda oma karjääriredelit pidi üles välja ? Ma olin küll kohanud tegelasi , kes olid enne olnud kas siis komsomolis või muidu tähtsas ametis ja kes olid seal miskit moodi raksu läinud ja kõik kuradile saatnud . Ning mõnigi neist näis oma endist head elu tagasi igatsevat või vähemalt tegi veidigi viina saades sellest alatasa juttu . Nii et aus inimene ei saa säärast värki endale lubada . Või noh , sõjaolukorras veel , ikka on ju olnud spioone , kes sätivad vaenlase mundri selga ja teevad kõik vaenlase mängud kaasa - aga sõjas on see lootus , et kõik saab ruttu läbi , mõne aastaga vähemalt , ja sinu tegemistest on kasu . Aga meil ei ole see võimalik , võimu on võimatu kuidagi õõnestada või ümber lükata , varem või hiljem oled ise omadega vahel . Noh , sul ei ole seda ideed , mille nimel . Ja kellele sa oma luureandmeid saadadki : et üks või teine tüüp võltsib seal mingeid numbreid või varastab riigi materjale ja raha või - noh – mida uut üks nüri ametnik siis ikka oskab välja mõelda . Niisugune lugu läheks ehk veel , kuidas lennuvägi öiste manöövrite ajal lasteaiale pommi pillas - ja hommikul oli selle koha peal ilus lillepeenar ja purskkaev ja mitte märkigi lasteaiast . Mis jõnglasi muidugi imestama pani . Aga tegelikult pole isegi see ju tähtis . Kui arenenud sotsialism on muutunud krooniliseks ja seejärel akuutseks - keda see huvitab , milliseid mädapaiseid ta parajasti välja ajab . Minu meelest ei saa võimuga läbi käies ausaks jääda ja kõik . Nii et ma ei saanudki sellest komsomolitüübist aru . Võib ju olla , et ametnike hulgas on ka sümpaatseid inimesi , ja vangivalvurite seas , ja kindralstaabis ja poliitbüroos . Noh et käivad laupäeval saunas ja siis libistavad õlut ja lobisevad jäähokist ja on igati muhedad onklid . Mis on tegelikult täiesti perversne . Nii et kui ma kohale jõudsin , rääkisin ma kõigile , kes kuulata viitsisid , et mingi komsomolipomo tõi mu oma " Volgaga " kohale . Ja palus kohalviibijaid tervitada ning oma eemalviibimist vabandada edasilükkamatute asjatoimetuste tõttu . Kaugemalt pärit tüübid naersid selle üle kõvasti , aga paar kohalikku noogutasid ja teatasid , et küllap see oli Serjozha . Ning et " temast on vahel kasu , küll sa näed " . Tühjagi ma komsomoli-Serjozhast mingit kasu nägin . Ja üldse avastasin ma praegu , et olen oma sirgeldustega teise märkmiku keskel , ei saba ega sarvi . Püüan siis piirduda umbes viie asjaga Saarel nähtutest . Kõigepealt suutis üks plika jätta mulle mulje , et ta on minust seksuaalselt huvitatud . Või kuidas seda nimetada , kui ta ligi astus , minu käe haaras , selle endale põue surus ja õrnalt sosistas : " Kuula , kuidas süda lööb ... " Mitte et ma seda kohe tõsiselt oleksin võtnud , aga mingi idee lillelaste ideaalide säilimisest jms kippus juba pähe . Siis jättis ta oma ettevalmistava tegevuse pooleli ja kadus uttu . Kui ma teda järgmisel päeval jälle nägin , tunnistas ta , et olin talle üksildase ja kurvameelsena tundunud ja ta oli püüdnud minusse elurõõmu sisendada . Edaspidi püsis ta mingi bändi poiste seltskonnas . Tegelikult oli ta päris kena , just see balti tüüp , punakas helk juustes ja rohekas säde silmis , ma ei tea , kui iseloomulikud need tugevad põsenukid just on . Siis haakis üks teine plika mind endale sappa , pealtnäha vaikne ja lahja , susisevatest häälikutest koosneva nimega . Kui ma teda Katrinaks hakkasin kutsuma , leidis ta , et see on isegi parem kui Katja . Selgus , et ta tunneb peaaegu kõiki - ja hakkas mind ringi vedama ja tutvustama . Tagantjärele ma olen mõelnud , et tal oli ka mingi alaväärsuskompleks või asi ja seepärast ta eelistaski sebida - näidata teistele , et tunneb mind , näidata mulle , et tunneb kõiki teisi . Ise end kellenagi tundmata . Tal oli ema parteitöötaja , võibolla seepärast . Muidu oli ta kultuuritehnikumi lõpetanud - iseenesest absurdne sõnakombinatsioon , kuigi meil on Viljandis vist kah sihuke - ja siin-seal väikseid rolle mänginud . Vene truppides . Tegelikult oli ta õudselt vahva , täitsa nagu õeke , ja tänu temale tekkis mul isegi mingi omainimese-tunne . Esimesel veel mitte , aga teisel õhtul ma küsisin küll , kas ta magaks minuga - sest mingit kindlat partnerit tal ei paistnud olevat . " Meie emotsionaalne lähedus ei ole veel jõudnud läbida kõiki selleks vajalikke etappe , ja puhtfüsioloogiline vajadus mul antud hetkel puudub . Kui sa just muidu ei saa , võiksin ma sind ju aidata , aga ma kardan , et minu lugupidamine sinu vastu võiks seeläbi langeda . " Nii et õekeseks ta jäigi . Ja muudel elualadel väljendas ta end palju lihtsamate sõnadega . Mida küll õpetatakse inimestele kultuuritehnikumis ? Aga muidugi oli Katrinal peale minu teisigi hoolealuseid , vahel kadus ta mu silmist tükiks ajaks . Ühel niisugusel hetkel ma leidsin Bellsi - või õieti sattus too just siis laekuma . Mootorrattal . Ega Bells arvanudki end Ringi tüübiks olevat , rohkem rockeriks , aga rockeritel tol ajal oma värki eriti ei olnud , Leedus vähemalt . Hõbedase originaalkiivri järgi teda Bellsiks hüütigi . Ta oli mingi kavala nipiga pannud end kirja leedu keele kursustele , mida põhiliselt korraldati välisleedulaste järeltulijatele . Ja nii eelmise suve noorte jänkide seltsis lõbusasti mööda saatnud . Need olid koju jõudes talle kiivri saatnud . Muidu oli ta Vilniuse kesklinnas kojameheks , ametikeldrikamber ja puha . Keegi teine ei paistnud viitsivat teda sikli remontimisel aidata ja üldiselt me sobisime päris hästi . Pealegi sain inglise keelt harjutada . Muide , Ringis oli haritud vene inimeste poolt kombeks teiste rahvaste esindajatega kokku puutudes " rahvustevahelise suhtlemiskeelena " inglise keelt pakkuda . Varem või hiljem läks vestlus nagunii vene keelele üle , aga viisakas zhest oli see ikka . Ühel ilusal päeval , kui olin just kõhu täis saanud – tehti korjandusi ja toodi kamba peale leiba ja juustu ja vahel veel üht-teist - , nägin Katrinat eemalt põõsaste vahelt mulle viipamas . Läksin uurima ja selgus , et ta oli mõne kohalikumat laadi poisiga kanistri õunaveini hankinud . Mina küsisin , kas võin veel ühe sõbra ligi võtta , et siis oleks nagu kõik kolm Balti riiki ühiselt koos , ja läksin Bellsi otsima . Minu meelest läksid Katrina ja Bells teineteist märgates kohe kuidagi teist nägu , aga see võib ka vaid tagantjärele nii tunduda . Algul nad vaid vahtisid vastastikku , siis hakkasid rääkima . Meie , ülejäänud , lösutasime mõnusasti maas ja rüüpasime veini , nemad unustasid sellegi . Hästi rääkisid , paremini , kui ma neid kumbagi eraldi enne kuulnud olin . Bells jutustas , kuidas ta eelmisel suvel Valge mere ääres kalal oli käinud , Katrina oma teatriasjadest , ahvis mingeid tuntud näitlejaid järgi ja nii edasi . Ilma mingi üleminekuta selgitas Bells seepeale , kuidas ta oma keldrikambris veevärgi korda oli teinud , ja Katrina nõustus - jah , muidugi . Võtsime kanistri kaasa ja hiilisime minema - ise nad selle peale ei tulnudki . Kuttidel oli mingi paksuvõitu mõrd valmis vaadatud , kellega grupikat korraldada , aga kui asi hakkas vedu võtma , ei pakkunud see mulle pinget , pöörasin tulema . " Puhta armastuse kirgas valgus oli hetkeks minulegi langenud " - seda vist ei saagi inimese moodi väljendada . Paar päeva pidasid nad veel Saarel vastu , siis istus Katrina Bellsi taha siklile ja nad asusid ringreisile , et Katrina varanatukest mitmest maanurgast kokku korjata ja Leetu elama asuda . Kuna minagi olin natuke asjaosaline , lubasid nad mulle pulmakutse saata . Äkki saatsidki ? Lätimaal on ilgelt palju filosoofe - hariduse poolest , sisuliselt muidugi vähem . Umbes niisama palju tarbetuid filosoofe nagu meil filolooge . Neid on muidugi Ringis ka ja vahel läks õhtuti tohutuks jahumiseks . Mõni katsus lihtsamalt ka rääkida , aga see jäi enamasti kuidagi poolikuks . Nagu toogi kord , kui üks habemik kanaliseerimisest rääkis . Muidu ma hoidsin sellest ajude piinamisest eemale , aga see oli nii naljakas sõna , et jäin kuulama . " Kuna isiksuse loomulik areng on pärsitud , siis sellest kasutamata jääv energia kanaliseeritakse , püüdes leida tegevusalasid , mis petaksid ära isiksuse väljakujunematusest tuleneva rahulolematuse ja looksid illusoorsegi unikaalsuse . Nii seest kui väljast ühenäolistes karpides elamine nõuab samuti kompenseerimist . Võimalikke kanaleid on aga piiratult : kes hakkab jooma , kes pühendub naistele või spordile , kes läheb vargile . Ja kes maalib oma rõdupaneelile värvilise Miki-hiire . " Tegelikult rääkis ta muidugi pikemalt ja keerulisemalt . Mulle tuli meelde , et meie maal on kanalite ehitamine väga moes : Volga-Don , Belomor ja mis veel . Vangide ehitatud . Vangistatud inimesed , vangistatud mõtted , kõik kanaliks ... Naerma ajas . Habemik märkas : " Tahtsid midagi lisada , sõber ? " " Ja kes sõidab Saarele . " See võttis tal tooni maha . " See on teine asi , Saarel saab olla vabalt , omasuguste keskel , ilma ahistava , agressiivse keskkonnata , milles kõik jõud kulub selle vähesegi oma " mina " säilitamisele , piiride kaitsmisele , mitte arengule . " Oleksin võinud ju öelda , et , tühja sa siin arened , miks sa siis nii tähtis tahad paista - aga tegelikult ma jagasin ära küll , millest ta rääkis . Lubasin end piirata viie Saarel juhtunud asjaga ja nüüd peaks olema neli : esimene plika , Katrina , Bells , habemik . Nii et üks veel , õieti oli neid kaks , aga nad käivad ühe alla kokku , Valgevene hulkurid . Üks oli seitseteist , aga nii kõhn , et nägi noorem välja , teine vist kakskümmend . Salkus , riided seljas lagunenud - seda isegi Saare standardite järgi . Paelad käe ümber , pühapilt ja helmekee kaelas . Nad ei püsinud paigal , ja kui istusidki , vilas pilk pidevalt ringi . Rääkisid väga kiiresti , vurinal , ja vist oli osa sõnu valgevene keeles , igatahes ei saanud ma poolest jutust aru , pealegi torkas väiksem rääkides parema pöidla alatasa suhu . " Miilits on teil hea , näkku üldse ei löö , " kiitsid nad , kuuldes , kuskohast olen . " Head bändid on teil , täitsa nagu Läänes - Tartus käisime , istusime raekoja taga künkal , jõime õlut , miilits läks mööda , peksma ei tulnudki - ühiselamus anti leiba ja juustu - isegi mett anti - ja lubati köögis magada - häid inimesi on palju ... " Nad jagasid lahkelt oma teadmisi , mille omandamine oli olnud vaevarikas : kuidas leida Ringi inimesi või ohutult öö mööda saata Samarkandis , Leninakanis , Ufaas ... Nendega seoses tuleb mul ikka Deboree jutt meelde , see , kus on maagiline arv <arv> , Cassidy viimased sõnad . Need kaks ameerika hulgust , kes peale Woodstocki Deboree farmi vajusid , et kuulsa inimesega lobiseda . Ja kui Deboreel nende jaoks aega ei olnud , siis koera narrisid , võsa varjus lambal kõri maha võtsid ja selle segase hipieide lohku tõmbasid . Tuleb meelde just vastandlikkuse tõttu . Mitte iial ei oleks tulnud neile Valgevene kuttidele pähe teha sigadusi kellelegi , kellest nad lugu peavad . Neis ei olnud peidus piiskagi vaenu ega kurjust , kui nad istusid ja näisid imestavat - juba , oh , kaks päeva pole keegi peksnud ega isegi sõimanud . Ah jah , kuidas ma üldse nende usaldusaluseks sain – algul rääkisime ettevaatlikult , kes kus käinud , keda tunneb . Ringi olulisematest kujudest Venemaal olin ma paremal juhul vaid kuulnud . Aga Viktor Jurjevitshi peaksin ma ju teadma , oleme ju samast linnast ? Ma ei taibanudki kohe , et jutt on Vikist . Ta on mu hea sõber , ütlesin , kui olin mõiganud . Ta ise ütles mulle , et mul on aeg Saarele tulla , lisasin salapäraselt . " Viktor Jurjevitshil on õigus , Viktor Jurjevitsh on hea inimene ! " Nad ei jõudnud Vikit ja tema elamist ära kiita . " Zeppelin mängib , ja väike jõmm ajab end hällis üles , kah kaifuitab , lutsutab kalapäid , kui kodus muud pole , aga kaifuitab ! - Tema lastest juba pioneere ei kasva ! " See viimane oli tähtis , seda nad kordasid mitu korda . Vikil oli ilgelt suur koer , ja keegi ei saanud aru , miks Viki seda koera üldse peab . Kuni rahvaloendaja tuli . Tagantjärele on tunnistatud , et juba <arv> aasta rahvaloenduse läbiviimine oli tendentslik , mitte ainult selle tulemuste hilisem tõlgendamine . Ma ei tea siiani Viki motiive ja kõik võis ju juhus olla . Kuigi rahvaloendaja kinnitas kohtus , et Viki oli ässitanud Musta talle kallale . Ja oleks Viki kohe peale seda end kuskile tööle kirja pannud , poleks kah säärast jama tekkinud . Aga nii läks see " muidusööja " paragrahv ka kaubaks . Ja läbiotsimisel leitud paberid ammugi . Nii et poliitiline . Nüüd on ta tagasi . Aga ma ei oska temaga rääkida . Tema liigutused on rasked ja silmades pole sära , kui ta seal istub ja mingeid väikesi vudinaid kokku joodab . Teeb sämplerit . Väga pikka aega juba . Ongi keeruline värk , muidugi .