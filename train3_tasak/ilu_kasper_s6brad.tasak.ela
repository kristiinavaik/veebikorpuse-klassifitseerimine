kirjak	ilu_kasper_s6brad.tasak.ela	Nagu alati , ei hoomanud Luik hetke , kui alateadvuse Maracoti sügavusest ujusid välja kaks sõna , otsekui kaks merehädalist , kaks " Estonialt " pääsenut ja hakkasid valjusti appi hüüdma . Ta tõmbus pingule , mis juba ise kujutas endast teatavat pingutust , arvestades , et ta lebas papa Haraldi mõnusal nahkdiivanil . Kaks sõna – suureks saaki lugeda ei saanud , aga igatahes poole suuremaks kui üks ja lõpmatult suuremaks kui mitte ühtki . Ettevaatlikult , et mitte pöörata endale haide tähelepanu , võttis ta kaptenisilla seinalt päästerõnga ja viskas ookeani , sõnad klammerdusid selle külge – kergetena piisas neile ühest rõngast kahe peale - , ta ronis paati , sõudis lähemale , tõmbas nad veest välja , toimetas pardale ja valas klaasi viskit , et nad ei lõdiseks . Juhtus see , mis tavaliselt : sõnad toibusid , elavnesid ja hakkasid nõudma , et neid viidaks seltskonda . Luik teadis , et ei tohiks nende tujudele alluda , kuid , nõrk nagu ta oli , murdus . Nad sõitsid kaldale , hulkusid kaua mööda pimedaid tänavaid , kuni märkasid tulesid aknas , sõnad hakkasid kisama , et tahavad sellesse majja , nad sisenesid ja sattusid sõnade bordelli . Kus siin oli alles sagimist ! Prostituudid hakkasid kohe Luigele silma pilgutama , üks võttis tal käe alt kinni ja juhtis pehme , kuid kaugeltki mitte nii mõnusa diivani juurde kui papa Haraldi oma , ta istus , sõna vajus talle sülle , teine seadis end sisse paremal , kolmas vasakul . Luik ei hakanud vastu : ta teadis , et nii lihtsalt nad teda ära ei võrguta . Selle asemel vaatas ta ringi : ehk leiab siit , nimi- , tegu- ja omadussõnade leegionist kedagi , kelle libiido pole veel päris kustunud ? Märganud tema huvi , muutusid sõnad püsti pööraseks : nad trügisid summas ümber tema , pakkusid end avalikult , tõstsid seelikut ja näitasid säärejooksu , avasid pluusinööbidki , uimastasid lõhnaõlidega ja sosistasid kõrva roppusi . Enamuse praakis Luik kohe välja kui liiga vanad ja närtsinud ( milles polnud nende elukutset arvestades midagi imelikku ) - kui palju poeete oli neid juba tarvitanud , nendega armatsenud küll heinakuhjas , küll sirelipõõsa all , küll baldahhiinvoodil , lilleliste tapetitega magamistoas ! Mõned olid küll noored , kuid ülemäära – nendel soovitas Luik minna nukkudega mängima : ta polnud pervert ega laostanud alaealisi kõlbeliselt . Valinud välja kolm tagasihoidlikumat , malbemat , hõikas ta neid , kellega ta siia oli tulnud , ja nad läksid kõik koos välja . Nüüd oli sõnu juba viis – terve rida ! Ta seadis nad soovitud järjekorda , astus mõned sammud eemale , et vaadata , kas üldmulje rahuldab ja pidi oma edevust kohe kahetsema – sõnad , jäänud hetkeks järelevalveta , jooksid laiali , igaüks ise suunda . Taga ajada neid polnud mõtet ja Luik avas silmad . Mis edasi saab , oli teadmata : sõnad võisid degradeeruda , surra õnnetusjuhtumi tagajärjel või deliiriumisse , võisid lihtsalt põgeneda välismaale ja mitte kunagi enam nägu näidata - aga võisid ka säilitada truudust või vähemalt uudishimu ja naasta tema juurde tunni , päeva või nädala pärast . Peamine oli selle peale mitte mõelda - kindlaim viis hävitada luuletuse tulevik oli kujutada ette tema teekonda ajukäärust antoloogiani , millisest kiusatusest Luik kogenud Ulyssesena hoidus nagu sireenidest . Oli võrdlemisi vaikne , nii vaikne , nagu võib olla ühes Euroopa provintsipealinnas , veerandtunnise jalutuskäigu kaugusel keskväljakust . Ainult üks kevadine kärbes viskles kahe aknaklaasi vahel ja sumises mõttetult - nagu inimene . Oleksin ma idamaa poeet , mõtles Luik , võiksin nüüd kirjutada luuletuse sellest , kuidas kärbes näeb mõlemal pool klaasi mitmesuguseid meelitavaid võimalusi , kuid ligi nendele ei pääse - ja võrrelda seda inimeluga ; kuid ta polnud idamaa poeet , ega saanud vesta gaseelides või rubaiides lihtsaid mõistulugusid , vaid pidi sumpama alateadvuse räämas ja teenima surmahõllanduse kurba muusat . Ta tõusis , mähkus kimonosse ja avas akna , et kärbest välja lasta , aga see , lollpea , ei kavatsenudki ära lennata , vaid peitis end kõrgele , ühte kardinavolti . Taha veel teisele head , mõtles Luik solvunult , kuid ei andnud alla , tõi tooli , ronis selle otsa ning lehvitas nailonriiet nii kaua , kuni putukas kadus heitgaasidega täidetud linnaõhku . Täidetud kohust saatva rahuldustundega astus ta põrandale , läks vannituppa , kus rahuldus veelgi süvenes , sest musta pesu hunnik ei ruineerinud enam tema tundlikku haistmisorganit , loputas külma veega nägu ja siirdus kööki . Kui mitte alustatud luuletus , võinuks sealne segadus viia masendusse – kuid mis on tühjad pudelid loomingu kõrval ! Võtnud kohvipaki , sirutas ta käe džezve järele . Külliki Veetilga kingitus meenutas ebameeldivat stseeni taluõuel , mille ta reisil Riiga ja Vilniusse oli juba peaaegu unustanud . Ta läkitas Ümiseja ning Marksoo faasaneid toitma , istus uuesti autosse ning elas veel korra läbi kogu turnee . Huvitav , mõtles ta , vanasti , nõukogude ajal , tundusid nii Riia kui Vilnius kodusemad , sõbralikumad , praegu oleks neilt otsekui röövitud süütus , ja , kord minetanud vooruslikkuse , müüsid nad nüüd neiuvärskuse riismeid . Mõni teine oleks ehk siit kogunud lisa rahvuslikule eneseuhkusele , kuid Luik polnud rumal ja taipas , et kui tema märkas ebasoodsaid muutusi endiste kubermangulinnade Riia ja Vilno juures , siis polnud võimatu , või õigemini , oli isegi väga tõenäoline , et leedulased ja lätlased – ning mitte üksnes nemad – täheldavad midagi samasugust , saabudes vaba Eesti pealinna . Valmistanud tavalise koguse kohvi , läks Luik tuppa , valas tumeda vedeliku , nagu ikka , esimesse ettejuhtuvasse Kuznetsovi tassi , ootas , kuni jook veidi jahtus , turgutas veresooned loomusele sobivamasse , kärsitusse olekusse ja süütas päeva esimese sigarillo . Vana semu ja praegune vaenlane Sergejev küllap alles lõpetas hommikusööki mõnes Zürichi hotellis , ja ehkki ta erinevalt ühest oma poliitilisest eelkäijast ei pidanud kojusõiduks kasutama kinnist kaubavagunit , polnud teda oodata enne kui kuue-seitsme tunni pärast . See aeg tuli millegagi sisustada . Muidugi , arved ! Üür , gaas , elekter , vesi , õhk . Võib-olla lõpeb tema ööbikupuhkus tõesti kurvalt ja ta peab naasma juba esmaspäeval Andreas Habituse , või õigemini , Reedakese alluvusse ? Siis hakkab aeg lendama Borease kiirusega , kõik peale libakodanike taandub tagaplaanile ja tekib oht , et Eesti Gaas , Eesti Elekter ja teised rahvuslikud korporatsioonid muutuvad kannatamatuks ja keeravad kinni tema kraanid , lülitavad välja kilbi ja nii edasi . Parem ennetada ebameeldivusi . Mis veel ? Riias kohtas ta ootamatult Juhan Marabud , kes ööbis temaga ühes hotellis – Tšetšeeni tugirühma konverents polnud veel lõppenud . Portmonee hetkeseisust ei jätkunud , et üpris ümmargune võlg käest kätte ära maksta , kuid ta kirjutas üles šeff-semu hoiukonto numbri . See sedel pidi praegugi lebama õmblustest kärisenud tviidpintsaku rinnataskus , samal ajal kui arved tuli alles üles otsida sekretäril valitsevast tohuvabohust . Poolteist tundi hiljem , pangast tänavale astudes , tundis Luik end mitme tuhande krooni võrra vaesemana ja mitu aastat vanemana , ja kui miski teda lohutas , siis vaid teadmine , et järgmised arved saabuvad alles kuu aja pärast . Ka võlg Juhan Marabule oli tasutud . Nüüd võinuks jalutada Kaubamajja ja osta pintsak , mille käised ei ärrita õrna nahka , kuid nii tähtsat toimingut tasus sooritada rahulikumas olekus , pärast seda , kui keeruline kohtumine vana semu ja praeguse vaenlasega möödas . Kell oli veel vähe ja ta ei osanud Sergejevi saabumiseni jäänud ajaga midagi peale hakata . Siis märkas ta oma õnneks plakatit , mis kutsus kunstnik Papagoi näitusele . " Huvitav , millega kavalpea seekord publikut üllatab ? " mõtles Luik . Alati muutumisvalmis , vitaalne Papagoi oli seni alati näidanud , et suudab ajaga kaasas käia . Alustanud puhtast geomeetriast a la Malevitš , siirdus ta mõneks ajaks psühhodeelse kunsti teele , maalis objekte , mis tema teooria kohaselt pidid peale meeldimise ka ravima , siis loobus lõuendist üldse installatsioonide ning performance'ide kasuks , hävitades muuhulgas ka Luige haabja , ning oli väga raske ennustada , kuhu ta nüüd välja on jõudnud . Galeriis sagis argipäeva kohta ootamatult palju rahvast , mis näitas vana semu jätkuvat populaarsust nüüd juba uue põlvkonna seas . ( Luik tundis innustust : võib-olla mõistab noorsugu ka tema luulet , kui see ükskord raamatuks materialiseerub ? ) Keset suuri valgeid paspartuusid kirendasid miniatuursed pildid - nii imetillukesed , et Luik pidi otsima pintsakutaskust prillitoosi ja ka niisuguses , vanust reetvas olekus kummarduma päris klaasi ligi , et üldse midagi näha . Järgmisel hetkel astus ta hämmastusega sammu tagasi – tema nina oli peaaegu puudutanud ... jah , kuidas viisakamalt öelda ; lühidalt , üht teatud kehaosa , mida omavad ainult naised . Luik tundis seda magusat paigakest nii hästi , kui üks mees , kui ta just pole günekoloog , üldse saab tunda . Kõik noorpõlve rumalused saatis ta korda , pääsemaks sinna , rooma mütoloogia asjatundjate poolt Veenuse nimega tähistatud kingule . Küllap adus midagi sarnast ka Papagoi , ega asjata seisnud seksuaalne teema tema loomingus aukohal : tema parim töö , vanaisa Juliuse talu seinal rippuv " Masin-naine " kuulus mõnes mõttes samasse valdkonda ( ehkki pigem võinuks seda iseloomustada kui antiseksuaalset ) . Kuid täna oli vana semu publiku ette astunud suisa novaatorliku võttega : kui varem joonistas ta oma erootilised fantaasiad paberile ise , siis seekord oli ta lihtsalt kleepinud paspartuule ajakirjast välja lõigatud foto ; hobi , mida , nagu Luik mäletas , viljeles ka Henri III . Luik oli rabatud : selgus , et üks ja sama foto evib eri oludes täiesti ise tähendust ja väärtust . See , mis ajakirja leheküljel kujutas kõige harilikumat pornograafiat , muutus siis , kui ta paigutati raami vahele ja varustati autori signeeringuga , sügavmõtteliseks kunstiteoseks . Siin oli , mille üle pead murda . Luik kõndis kiiresti galerii läbi , veendus , et kõik ülesriputatud tööd kujutasid üht ja sama objekti ühes ja samas tehnikas ning lahkus , saadetuna tundest , et tema esteetilised põhimõtted vajavad revideerimist . Edasi poleks ta üldse osanud midagi ajaga peale hakata , kuid siin tuli talle appi tema eskimo hülgeküti kõht , mis edastas närvisüsteemile soovi siseneda toitlustus-iglusse . Üks moodsate metalltoolidega kohvik ärataski Luige tähelepanu . Tellinud kartulisalati ja kohvi , vaatas ta koha valikul ringi ja märkas kaugemas nurgas , akna all lõvilaka kujulise halli ševelüüriga meest , kelles mõningase uurimise järel tundis ära vana semu , Kafka-uurija Kullese . Endine boheemlane , kes iseseisvuse tingimustes oli asutanud Kafka-instituudi ja hakanud ise selle direktoriks , oli vahetanud varasema univormi , maavillase kampsuni ülikonna , särgi ja lipsu vastu ning luges süvenenult ajalehte . Tasunud arve , asetas Luik eine kandikule ja liikus Kullese suunas . Sammude peale tõstis too oma aastaajast ja päevitus- või ka joobeastmest hoolimata ühtviisi punetava näo , millele tardunud igavuspiina ei suutnud hajutada ka kunagise napsikaaslase nägemine . Luige joviaalsele tervitusele vastas Kulles märksa vaoshoitumalt ja pakkus pigem viisakusest kui jällenägemisrõõmust võimalust võtta istet oma lauas , mille Luik pigem uudishimust kui jällenägemisrõõmust vastu võttis . Rohkem vanale semule tähelepanu osutamata , süvenes Kulles taas ajalehte . Luik tuvastas , et see on avatud reklaami ja surmakuulutuste leheküljelt , järelikult võis direktorit ehk siiski häirida . " Ma tulen just näituselt , " teatas ta , asudes kiiresti salatit hävitama . " Papagoi omalt ? " " Jaa . " " Hinnatav saavutus . " " Minu arust samuti , " nõustus Luik , mõtles siis veidi ja lisas : " Ma ainult ei mõistnud , mida ta sellega öelda tahtis . " Kulles näis veidi kaaluvat . " Ma pole küll kunstikriitik , aga mulle tundub , et ta võitleb nõukoguliku puritanismi vastu ja suveräänse loomevabaduse poolt . " " See esimene on justkui juba ise läinud kõige liha teed . " " Võib-olla , aga me ei tohi seda unustada . " Vana semu hääles kostis miski , mida Luik seal varem polnud kohanud : paatos . " Veel üks , kelle unistused on kustunud nende täitumise läbi , " mõtles Luik , likvideerides taldrikult viimaseid maitsetuid kartulitükke . " Mul käis maal külaline , " vahetas ta teemat . " Ivar Ümiseja . Tahab mult vanaisa talu üürida . Õigemini , mitte tema , vaid mingi ameerika filmistuudio . " Kulles muutus tähelepanelikuks . " Ole ettevaatlik , äkki on tegemist vene maffia rahapesuga . " " Hea , et hoiatasid , " rõõmustas Luik . " Ma ise poleks selle peale tulnudki . Siis ma talitasin õigesti , et keeldusin . Ehkki summa oli meelitav . " Kafka-instituudi direktori näole ilmus paavstilik väärikus . " Põhimõtted maksavad rohkem . " Neelanud kiiruga alla leige ja maitsetu kohvi , jättis Luik Kullese surmakuulutuste seltsi ja lahkus . Kell oli endiselt vähe , aga et ühtki semu enam silmapiiril ei paistnud , otsustas ta sõita koju ja pakkida lahti puhas pesu . Boreas oli vaibunud , vähemalt siin , kesklinnas , ja ta aeglustas portveini kolm seitset poole liikudes sammu , et mitte higistama hakata . Sisenenud bareljeefiga majja , riivas ta traditsioonilise ükskõikse pilguga postkasti alumist serva , kuhu ettenägelik papa Harald oli projekteerinud klaasiriba . Ajalehti Luik ei tellinud , need polnud teda kunagi huvitanud , olulisematele uudistele võis silma peale visata ka töö juures . Kirju ei kirjutatud talle enam ammu . Arved olid mitte üksnes saabunud , vaid ka tasutud . Kõigi ootuste kohaselt pidi postkastis valitsema tühjus . Kuid seal helendas miski . Mis ? Kas reklaam ? Või oli trükikojast saabunud " Kuldkala Tähtkuju Teataja " järjekordse numbri tiraaž , millest Siniaas saatis talle regulaarselt ühe eksemplari ? Ta kõlistas natuke aega võtmekimbuga , otsides õiget , ja kui lõpuks avas uksekese , kukkus kastist ikkagi välja kiri . Püüdnud ümbriku osavalt õhus kinni , tundis ta hetk hiljem umbes niisugust õndsust , mida tunneb naine , sattudes seltskonnas tähelepanu keskpunkti . " Lp. härra Martin Luik " -pärast nii aupaklikku pöördumist oli õige aeg surra . Kuid kes võis temaga sellisel toonil rääkida ? Ei aadressi ega marki , järelikult tõi autor läkituse ise kohale ja libistas postkasti . Luik talitas prantsuse seiklusromaanide eeskujul : tõstis ümbriku nina juurde ja nuusutas . Odööri lõhna justkui ei õhkunud , aga see ei kahandanud tema veendumust , et otsida tuleb la femme'i . Ainult keda ? Leda oli kaugel , ja pealegi , kui ta sulepea kätte võttis , jäid paberile segased varesejalad – siin aga hellitas Luige pilku hoolas , lausa kalligraafiline käekiri . Ottilie ? Proua Salvei polnud Luigele eales kirjutanud , miks pidi ta äkki kombeid muutma . Tundmatu austajanna ? Räämas trepikoda ei soosinud intiimsete läkituste lugemist , uudishimu maha surudes suundus Luik veidi kiiremini kui harilikult üles , käigu peal võimalikke variante läbi kammides , ja ärkas mõtetest alles siis , kui kuulis enda kohal Poti kavalat , narrivat , üleolevat , ja nende tunnuste põhjal ilmselgelt kõige ohtlikumat , teise astme häält : " Külamees , lõpuks ometi ! " Tasus vaid hetke unistleda roosatavast põsepaarist , kui jumalad sulle meheliku valvsuse minetamise eest kätte maksid . Ta poetas ümbriku väleda liigutusega tasku : Pott ei kuulunud inimeste hulka , kes võõraste saladuste vastu mingit huvi ei tunne . " Anna andeks , mul on väga kiire . " Asjalikkuse teesklus oli loomulikult määratud läbikukkumisele . " Kus on uhkeks läinud ! Kiire on kiirabil . Mis , kas ei leia minutit aega naabrimehega parlevuutada ? " Pott hingas mademele jõudnud Luigele tigedalt näkku , tema mustad silmad põrnitsesid tuhmilt ja ähvardavalt . " Minuti ikka leiab , " andis Luik alla . " See on juba mehejutt , " porises Pott , kuni Luik ust lukust lahti keeras . Siis marssis ta peremehest esikus mööda trügides esimesena tuppa , vajus papa Haraldi nahktugitooli , tõmbas taskust viinapudeli ja asetas kolksuga lauale . " Foor sale ! " röögatas ta . " Mida see tähendab ? " tundis Luik sõbralikult huvi . " Kas sa ei tea , mida tähendab : foor sale ! Kes meist on kauem koolis käinud , sina või mina ? " " Mina , " nõustus Luik . Poti koolitee katkes pärast kaheksandat klassi , ja kaugeltki mitte majanduslikel põhjustel – Nõukogude Liidus , meenutame võib-olla juba ununenud tõika , jagati haridust tasuta ; kuid nagu ikka , ei osanud enamus inimesi suuremeelsust hinnata . Muide , mis Potti puutus , siis tema ajud polnud lihtsalt loodud õppimiseks , nagu ka käed töötamiseks ; ainus organ , mis tema puhul oma otstarvet õigustas , oli kõrisõlm . Luige leplikkus meeldis Potile . " Kuidas sa siis ei tea , mida tähendab : foor sale ? " küsis ta ilma endise tigeduseta - kuid mitte huumoriga , nagu esimeses astmes , vaid melanhoolselt . Luik hakkas taipama . " Mis keeles see on ? " " Mis keeles ? " kordas Pott , kavaldamist teeseldes . " Ah või tema küsib : mis keeles ? " Ta vaatas uurivalt ringi . " Too kaks klaasi , siis ütlen ! " " Ma pean kohe välja minema , " valetas Luik ruttu . Ümbrik lausa põletas Luige taskut , nii suur oli tema uudishimu - kuid kärsitust välja näidata ei tohtinud , kui naabrimehes avanesid sadismi šakrad , võis ta sind nimme kauem kinni hoida . " Reede pärastlõuna , kuhu sa tormad , " pareeris Pott filosoofilise rahuga . Taibanud , et Luik kavatseb ignoreerida korraldust , hakkas ta end ise püsti ajama , mis tähendas ilmset ohtu Boheemia kristallile . Luik alistus , läks puhveti juurde ja otsis kõige kaugemast nurgast tolmuse nõukogude teeklaasi – vaat , millest võiks alustada oma kollektsiooni loomist , mõtles ta seejuures . " Aga sina ? " küsis Pott ähvardavalt . Tema hele ülikond , valge särk ja lips ei harmoneerinud vähimalgi määral seisundiga , mille kohta rahvasuus öeldi : täis nagu tarakan ; kuid nende kontrastidega oli Luik harjunud . " Mina olen roolis . " Et Pott autot ei omanud , ei saanud ta ka Andreas Habituse kombel vastu kõmistada : " Me kõik oleme roolis , " vaid pidi piirduma solvangut teeskleva urinaga : " Ah et ei kõlba enam naabrimehega pitsi viina juua ? " Luik ei vastanud . Ta seisis ja vaatas , kuidas Pott värisevate kätega avab pudeli , valab aeglaselt , nagu valatakse bensiini , klaasi täis ja joob selle sama aeglaselt , kuid ühe sõõmuga tühjaks . Suur aadama õun kõhnal kaelal tõmbles , tõmbles , ja rahunes , Pott maigutas suud , pööritas silmi ja naasis poolelijäänud teema juurde . " Mis keeles , mis keeles ? " osatas ta . " Ameerika keeles , külamees ! " Ja hakkas valjusti naerma , väga rahul oma naljaga . Kuid see polnud lõbus naer . Pigem võis niimoodi naerda keegi , kellele enne surmaotsuse täideviimist jutustatakse anekdoot . Luik seisis ja ootas . Poti reaktsioonid jäid iga aastaga aeglasemaks , temaga pidi olema kannatlik . Lõpuks , kraaksatanud viimast korda , muutus naaber uuesti tõsiseks . " Kus su silmad on , jala all või ? Kas sa seda ka ei näe , mida sinu maja seinale kirjutatakse ? Mine ava aken ja vaata välja ! " jätkas ta ähvardavalt . " Mine , mine , kas mina pean tõusma ? Noorem mees , kergem jalg , nagu ütles sinu kadunud papa . " Seekord täitis Luik Poti korralduse kohe . " Vasakule vaata , vasakule ! Kalluta veidi , ära karda , ega sa välja ei kuku ! " Järginud sedagi juhtnööri , nägi Luik bareljeefiga maja otsaseinal suurt punast plakatit , millele suurte valgete tähtedega oli maalitud : " For sale ! " Nii värvi , väljendusviisi emotsionaalsuse kui ka endasse kätketud ohu poolest meenutas kuulutus talle maipühade transparenti , ja talle meenus kohe too kaunis kevadhommik , kui senjoriita Dolores alustas tema sängi ees kõhutantsu , mille nii toorelt katkestas nõukogude töömeeste tulek . Ta sulges akna . Proua Kõu polnud eksinud : nende maja oli muutumas ostu-müügitehingu objektiks . " Näed nüüd , külamees , mis meid ees ootab ! Metsa , kuuse alla ! Mis sinul viga , sinul on sinu vanaisa talu , aga mida mina pean tegema ? Nöör kaela , nagu sinu vend ! Ütle nüüd , kas see ongi meie iseseisvus ? Kas ma pean nüüd vene aega taga nutma , seda nad tahavad , jah ? Hästi , ma nutan ! " Ja Pott hakkas valjusti ulguma – nagu tuul , nagu tuisk . " " . See oli nii kohutav , et Luike valdas ahastus . " Tal on õigus , " mõtles ta . " Lihtne valik : nöör kaela või prügimäele , klošaaride hulka . " " Ilmar , jäta nüüd , ega kõik veel kadunud ole , " hakkas ta Potti lohutama . Eesnime pidi kutsus ta naabrit harilikult vaid siis , kui lootis , et too tema prügiämbri õue viib . " See müük ei pruugi üldse õnnestuda . Kinnisvaraturul ületab pakkumine nõudmise , ma tean . " Pott katkestas ulgumise . " Kas arvad ? " küsis ta , nii hingemineva lootusega hääles , et Luik pidi peaaegu punastama . " Muidugi ! " valetas ta edasi . Pott ohkas südantlõhestavalt . " Külamees , sa annad mulle eluisu tagasi ! " Veel värisevamate kätega kui enne võttis ta pudeli ja hakkas täitma järgmist klaasi . " Oota , ma toon sulle sakusmenti , " hakkas Luigel Potist kahju . " Mamma ei joo ja papa ei söö , " porises Pott rituaalse vastuse , kuid äkki heldis . " Hea küll , kui sul on musta leiba , tavalist musta leiba , siis lõika üks käär . " Luik läks kiiresti kööki , kuid kogu oma ligimesearmastuse juures ei asunud kohe sakusmenti otsima , vaid tõmbas taskust kirja . Kääre ei paistnud kusagil , paberinoast rääkimata , niisiis käristas ta kõiki esteetilisi norme eirates ümbriku lihtsalt lõhki , ehkki toimingut saatev heli valmistas talle lausa füüsilist piina . Nähtavale ilmus neljaks murtud paberileht . Luik avas selle . Kiri koosnes ühest lausest : " Kui Te tahate teada , mis juhtus Teie vennaga , tulge homme , laupäeval kell <arv> Kadrioru parki Friedrich Reinhold Kreutzwaldi ausamba juurde . " Allkiri puudus . Käekiri vastas sellele , mis oli ümbrikul . Friedrich Reinhold Kreutzwald oli kirjutatud ilma ortograafiavigadeta – haruldus . Luik peitis kirja tagasi katkisesse ümbrikusse , ümbriku – pintsaku põuetasku ja avas külmkapi . Rokforist oli järel veel tilluke tükk – kuid Potile seda pakkuda oli mõttetu , tema maitse sarnanes rohkem mamma Linda kui papa Haraldi omaga . Mis tähendas , et hapukapsast Pott armastas . Luik tõstis ettevaatlikult kahe näpuga külmkapist välja kahtlaselt lõhnava kilekoti , tühjendas selle supitaldrikusse , võttis aknalaualt saiapätsi ( soovitud must leib puudus ) , lõikas paar viilu , asetas kollaste , köömnetega ülepuistatud hapukapsaribade kõrvale ( peaaegu Choucroute ) ja naasis tuppa . Muide , tema hoolitsus läks vett vedama : Pott , tühjendanud teisegi viinaklaasi , oli jõudnud kolmandasse astmesse . Ta poollamas papa Haraldi tugitoolis , pea kõveriti leenil , silmad lahti , aga pilk klaasistunud . Norskamist veel ei kostnud , kuid kogemuse põhjal oli see minutite küsimus . Luik asetas kapsataldriku lauale , neegrinaise kõrvale ja jäi mõttesse . Tal oli valida : kas toimetada Pott ümber temale seni veel kuuluvasse korterisse , või jätta siiasamasse magama . Esimene oli väga tülikas üritus , ja ta oleks eelistanud teist , kuid see tähendas , et ta ise peab kodunt lahkuma – sest veeta tund aegagi norskava Poti seltsis kujutas endast liiga nukrat perspektiivi . Mingit muud ohtu viimane variant muide ei sisaldanud - Pott oli , nagu öeldakse , kristalselt aus inimene . Ta vaatas kella : Sergejev oli võib-olla juba saabunud Zürichist ja praadis endale õhtusöögiks mune . Tõsi , faktiliselt oli kohtumine vana sõbra ja praeguse vaenlasega minetanud aktuaalsuse : võis kannatada veel ühe öö ja homme kuulda tundmatult kirjasaatjalt venna surma üksikasju ; kuid Luiges oli juba tärganud uudishimu teada saada , mismoodi Sergejev-Estonski ennast uues elus tunneb . Ta läks diivani otsa juurde , pistis telefonijuhtme seina , istus vabasse tugitooli , irrutas karbist sigarillo , süütas selle Brodski välgumihkliga , otsis taskust märkmiku , lehitses , leidis Sergejevi koduse numbri ja tõstis toru hargilt . " Halloo ! " vastas pehme metsosopran täiesti normaalse , eesti foneetika l-iga . " Võib-olla tütar ? " mõtles Luik . " Tere , kas see on Sergejevi korter ? " kohendas ta hääle meloodiliseks . Vaikus . " Ta ei ela enam siin . " " Aga kus siis ? " Jälle vaikus : jäi mulje , nagu vaagiks metsosopran hoolega iga vastust . " Kui soovite , võin teile öelda tema uue numbri . " " Te osutate mulle sellega hindamatu teene . " Kirjutanud numbri üles , katkestas Luik kõne ja jäi hetkeks mõttesse . Teda jälitas tunne , et on metsosopranit juba kusagil kuulnud . " Võib-olla mõni diktor , " otsustas ta lõpuks ja võttis uuesti toru . Seekord vastas emotsionaalne naisehääl , mille Luik viivitamatult ära tundis . Vaata Sergejevit , sekretär ümmardab teda isegi kodus ! " Halloo , ma palun Pavelit , " lisas ta häälele veel kraadi võrra südamlikkust . " Kes teda küsib , palun ? " " Üks vana sõber . " Sekretär kaalutles . " Üks hetk , " lausus ta lõpuks . Luik jõudis tõmmata kaks mahvi sigarillot , enne kui torust kostis Sergejevi väsimust teesklev , endaga üpris rahulolev tenor : " Aljoo ! " Muidugi , miks ei pidanudki Zürichist komandeeringust saabuv mees eluga rahul olema ! " Tere , maailmarändur ! " alustas Luik joviaalselt . " Otsin sind juba nädal aega , aga sa oled teadmata kadunud . Seal , kus sa varem elasid , sa enam ei ela , aga seal , kus sa praegu elad , pole sind ka võimalik tabada . Räägitakse , sa viibivat suure osa ajast nagu Lenin , Šveitsis . Ega sa endale äkki Genfi järve kaldale šaleed pole ostnud ? " Ta vaikis , jäädes ootama , mida Sergejev vastab . Kuid kaval vaenlane ei kavatsenudki pakutud sõbramehe tooni vastu võtta . " Kes üldse räägib ? " teeskles ta , et ei tundnud helistajat häälest ära . Luigel polnud muud valikut kui samas vaimus , joviaalselt jätkata . " Üks Luige nimeline luuletaja , võib-olla mäletad , tõlkisid kunagi mu poeese suurde ja võimsasse vene keelde . " " Luik ? " etendas Sergejev hämmingut . " Missugune Luik ? ... Ah jaa , muidugi ! On mul alles pea ! Skleroos . . " ( Luik kujutas elavalt ette , kuidas Sergejev teatraalselt käega vastu otsaesist vopsu annab ) . " Martin Luik , eks ? Stalini kondid . " Vana hüüdnime meenutamine täitis Luige südame ootamatu soojusega . " Just , Stalini kondid ! Mäletad ! Siis pole su peal veel häda midagi , " kinnitas ta rõõmsalt , veendunud , et edasi läheb asi kergemaks . " Ainult et sa tahtsid vist öelda : endine luuletaja , " hävitas Sergejev kohe tema illusioonid . " Praegu sa vist kirjutad natuke teistmoodi tekste , elamislubasid . " " Kirjutasin , enam ei kirjuta . Viimane paber , mille koostasin , oli lahkumisavaldus . " Kui tore oli näidata ennast vana semu silmis heas valguses , ja seejuures praktiliselt mitte valetada . " Huhh , mul langes lausa kivi südamelt , " teeskles Sergejev ääretut kergendust . " Võin sulle tunnistada , miks ma esmalt teesklesin , et ei tunne sind ära . Ma kartsin , et mind on tunnistatud persona non grata'ks ja sulle kui vanale tuttavale on antud korraldus mind Vene piirile toimetada . " " Sa oled ju seaduslik kodanik , kes sind enam persona non grata'ks saab tunnistada ? " näitles Luik imestust . " Ma ise veel kirjutasin sinu esildisele alla , " nõelas ta lisaks , et Sergejevi enesekindlust kärpida . Ta rääkis jälle tõtt : ta mäletas hästi päeva , kui Andreas häbimärgistava pilgu saatel kõmistas : " Säh , võta , valitsus on otsustanud sinu Sergejevile eriliste teenete eest kodakondsuse anda . " " Saab küll , " vaidles Sergejev mõnuga vastu . " Sina kui kõrge riigiametnik peaksid teadma , et meil on kaht sorti kodanikke . Teie , puhastverd , kellelt ei saa kodakondsust ära võtta , ja meie , naturaliseerunud , kellelt saab , kui me pahasti käitume . " " Ma pole mingi kõrge ametnik , vaid tilluke klerk , ja pealegi , mis tähtsust on , kes mis riigi kodanik on , peamine , et me oleme vanad sõbrad , " ruttas Luik üle meelituste rajale . Kuid Sergejev ei alistunud . " Vanad sõbrad ? Ma mõtlesin , et sa oled minu juba mitte kolm , vaid kolmkümmend korda maha salanud . " Luik tundis , et punastab : Sergejevil oli õigus , ta oli nii Andreasele kui ka Juhanile sageli toonitanud nende tutvuse puht-kollegiaalset iseloomu – mis parata , tõlkis minu luuletusi vene keelde , pidin ju talle mõnikord välja tegema . " Ma olen alati püüdnud hoida isiklikud ja tööasjad lahus , " vastas ta ettevaatlikult . Sergejev paistis selle definitsiooniga rahule jäävat . " Nii et praegu helistad sa mulle kui vana tuttav , mitte kui Elamisloaameti töötaja ? " nentis ta rahumeelsemalt . " Jaa , mind huvitavad Silveri enesetapu asjaolud , " otsustas Luik haarata initsiatiivi . Ta pidas hetke pausi , mille jooksul kuulis , kuidas Sergejev toru teises otsas ohkas . " Sa tead , ma ei olnud siin , kui see juhtus , isegi matustele ei jõudnud , " jätkas ta rünnakut . Sergejev ohkas taas . " See on mul kogu aeg hinge peal olnud , aga ajapuuduse tõttu ma ei saanud varem sellega tegelda . Nüüd kirjutasin lahkumisavalduse ja otsisin kohe sind üles . " " Miks just mind , miks sa teistelt ei küsi ? " " Kellelt ? " " Näiteks Üllelt . " " Küsisin , aga vastus ei rahuldanud mind , " lausus Luik jõhkralt . " Ja mina pean suutma rahuldada ? " Oli tunda , et Sergejev hoiab vaevu tagasi ärritust . Siis kuulis Luik , kuidas eemalt naisehääl midagi küsib . " Oota üks hetk , " ütles Sergejev ja kattis toru käega . Luik ootas . Siis võeti käsi uuesti torult . " Hea küll , sõida siia . Kas sa mu uut aadressi tead ? " " Võib-olla saame väljas kokku , ma kostitan sind õhtusöögiga ? " küsis Luik ettevaatlikult . " Ei-ei , ma olen väsinud , alles tulin lennukilt . " Polnud midagi parata : kel janu , sel jalad . Luik kirjutas Sergejevi dikteerimise järgi üles tänava ja muud koordinaadid - vana semu oli küll vahetanud korterit , kuid mitte linnaosa - ja lõpetas kõne . Pott juba norskas . Luik kõrvaldas diivanilt pleedi , läks naabrimehe juurde ja katsus teda kergitada . Pott hakkas inisema , kuid võttis masinlikult Luigel kaela ümbert kinni , millega märgatavalt hõlbustas ülesannet . Aidanud õnnetu üürniku diivanile pikali ( lemmikasend – horisontaalis , lemmikseisund – jokkis ) , tiris Luik tal kingad jalast ja sirutas kergendatult selga – midagi niisugust pidasid ilmselt silmas kristlased , kui väitsid , et igaüks peab kandma oma risti . Silver koputas , ootas korrektselt , kuni seest kostis Lambert-Humberti " Sisse ! " ja vajutas lingile . Varasem kehakultuuri ja spordi uurimise laboratooriumi juhataja , praegune Rahva Meele Instituudi direktor vestles tundmatu noore naiskülalise , võib-olla tütrega . " Tervist , kolleeg Lambert ! " " Aa , Silver ! Istu , ole hea . Me just rääkisime sinust . " " Mida , kui tohib küsida ? Kas seda , millal ma pensionile pääsen ? " " Nii hinnalist personali nüüd keegi pensionile saadab . Vastupidi , ma kirjeldasin Dianale , kui asendamatu spetsialist sa oled . " Niisiis kutsuti Lamberti tütart Dianaks ; arusaamatuks jäi , mis Instituudi direktor perekonnaringis kolleege taga rääkis . " Maailmas , kolleeg Lambert , nagu me viimaste aastate jooksul oleme võinud veenduda , pole midagi asendamatut . Isegi impeeriumid kaovad , rääkimata väiksematest üksustest : tehastest , vabrikutest ja nii edasi . " " Üksused võib-olla kaovad , aga inimesed jäävad alles . " " Eksid , kolleeg . Vähemalt , mis puutub meestesse . Iga normaalne mees kujutab endast eeskätt töötajat . Spetsialisti , nagu sa väljendusid . Võta temalt elukutse ära , ja mis järgi jääb ? Karkass . Sama mõttetu , nagu korsten , mis ei suitse . Aga ma vist patustan hea tooni vastu , kui ma sean kasvava põlvkonna silme all kahtluse alla sinu formuleeringud . " Lambert-Humbert naeratas vabandavalt kasvavale põlvkonnale . " Näed , Diana , missuguste ajude hoolde ma su usaldan . Õpi ! Paremat juhendajat sa ei leia . " Siis muutus ta ametlikuks . " Tähendab , nii , Silver . Meie kaadrid on viimasel ajal ainult kahanenud , ükskord pidi see lõppema . Ma vaatasin üle meie palgafondi ja leidsin , et me saame endale lubada ühe uue töötaja . Diana lõpetab järgmisel aastal ülikooli , paras hetk hakata ametit omandama . Soovitaja on tal autoriteetne , meie kunagine kolleeg Tiia Mets . " Niisiis polnudki lapsukene Lambert-Humberti järeltulija ; aga kelle , ega ometi Tiia ? " Sinu ülesandeks jääb viia Diana kurssi meie töö iseloomuga . Kindlasti tutvusta talle arvutit . Lühidalt , hoolitse tema nagu lihase tütre eest . " Silver puhkes naerma . " Minu tütrele küll ei meeldi , kui tema eest hoolitsetakse . Kas ma pole sulle rääkinud , kolleeg Lambert , ta lahkus kodunt ja alustas iseseisvat elu ? " Tiia Metsa protežee punastas . " Missugune häbelik tüdruk , " mõtles Silver üllatunult . Ta oli harjunud , et uus põlvkond käitus enesekindlamalt kui nemad , soliidses vanuses inimesed . Lambert-Humbert muheles . " Diana , nagu ma mõistsin , on samuti üpris iseseisev neiu . " " Mitte päris , " protesteeris protežee . Ta pööras oma suured sinised silmad Silveri suunas . " Mu vanemad elavad maal , mina aga tulin linna õppima . " " Haridus on valgus , harimatus – pimedus , " andis Silver kuuldule positiivse hinnangu . Niisiis polnud see ikkagi kolleeg Metsa tütar . Muide , missugune mahe hääl tal oli ! " Millal käsite alustada , seltsimees direktor ? " " Kohe praegu . Vii ta laboratooriumi , tutvusta kolleegidele . " " Ainsuses , palun . Ma julgen meenutada , et kolleeg Pärn pakkis eile oma paberid kokku ja kolis ära Toompeale . Meid on nüüd järel täpselt kaks : kolleeg Kitse ja teie alandlik teener . " " Koos Dianaga kolm , " parandas ülemus . " Tõepoolest , " imestas Silver siiralt – siiani polnud tal aritmeetikaga probleeme tekkinud . Lapsuke tõusis tema eeskujul ( nagu kaja , mõtles Silver ) , nad jätsid Lambert-Humbertiga hüvasti ja läksid koos koridori . " Kunagi oli siin suur instituut , " seletas Silver . " Ma tean , " reageeris mahe hääleke kiiresti . " Tädi Tiia on mulle jutustanud . " Tädi , mõtles Silver – hmm , mina olen siis järelikult onu . " Te olete sugulased ? " " Jaa . Muide , me oleme tuttavad . " Lapsuke polnudki nii häbelik , nagu ta esimesel hetkel oli arvanud . " Te olite ju ka tädi Tiia pulmas . " " Tõepoolest . Aga teid ma küll ei mäleta . Palun vabandust . " Nüüd ta punastas taas . " Selles pole midagi imelikku . Ma olin siis vaat nii-pikkune . " Põlveni ? " Peab märkima , et te olete tublisti kasvanud . " Praegu oli isegi raske öelda , kumb neist pikem oli . " Ma olen õudne kolge , eks ? " " Ilmne liialdus . Lihtsalt mina olen mehe kohta tilluke . Nagu kääbus . " " Mitte midagi taolist ! " hakkas protežee taas protesteerima . " See ainult näib teile nii . Te olete ... väga ilus . " Silver puhkes naerma . " Mina ? Te peaksite minu venda nägema . Tema on tõesti ilus mees . Mina olen väike küürus prillipapa . " Lapsuke , näost punane nagu vähk , tahtis vist ikka veel vastu vaielda , aga siis peatusid nad laboratooriumi ukse ees . " Kolleeg Kitse ! Halloo , kolleeg Kitse , kus te olete ? " Vaikus . " Läks vist lõunale . Hea küll , alustame arvutist . " " Siin on minu koolimaja . Ma astusin esimesse klassi aasta pärast Stalini surma ja lõpetasin üheteistkümnenda aasta pärast Hruštšovi mahavõtmist . Nagu näed , langes minu õpinguaeg kokku sajandi kõige optimistlikuma perioodiga . Muide , mitte ainult meil , vaid kogu maailmas . Me oleme ju õnnelikud inimesed : me pole näinud sõda . Ptüi-ptüi-ptüi . Minu nooruses kandsid tüdrukud miniseelikuid , noormehed aga terava ninaga kingi . Kõik kuulasid " Beatles'eid " ja ümisesid : " Eile veel olid minu vastu hell ja hea ... " See oli otsekui mingi hullus . Ma kahtlustan siiani , et tegemist oli maavälise tsivilisatsiooni eksperimendiga . Nad tahtsid vaadata , kui kaugele inimene on loomariigist arenenud ; kui nad veendusid , et me oleme praktiliselt üks perekond , pakkisid nad kohvrid kokku ja lahkusid , jättes meid seda suppi sööma . " Peenikesed sõrmed , mis toetusid Silveri käevarrele , joovastasid teda , aga ta püüdis säilitada ranget olekut . " Kas näed seda bareljeefiga hoonet ? Selle on projekteerinud minu papa Harald , kes ise elas siin pärast minu mamma juurest ära kolimist . Praegu asustab korterit minu noorem vend . Mäletad , ma näitasin sulle tema pilti ? Me võiksime tema poole sisse astuda , aga teda pole nagunii kodus . See on kõige suurem avantürist , keda ma oma elus olen kohanud – ma loodan , ta ei pahanda minu iseloomustuse peale . Kujuta ette , ta oskas nõukogude ajal , kui kedagi muidu välismaale ei lubatud , kui ainult parteibüroo soovitusel , ja siis ka üksnes Ida-Saksamaale ja Poola , abielluda mingi soomlannaga ja sõita ära Läände . Tähendab , ma vabandan , mitte lihtsalt mingi soomlannaga , vaid filminäitlejaga . Ma mainisin , ta on ilus mees , kõik naised olid tema järgi nagu arust ära . Soomes jäi talle kitsaks , ta sõitis Pariisi , kohtas üht välis-eestlannat , ajas tollel pea segi , abiellus teist korda ja lendas koos uue naisega Ameerikasse . Siiani on kõik suhteliselt loogiline , eks ? Aga edasi algab müstika . Ma pean tunnistama , et terve meie suguvõsa , mina sealhulgas , olime veendunud , et me Martinit enam kunagi ei näe . Ja mis juhtus ? Ühel kenal päeval , või õigemini öösel , kui mina olin Moskvas komandeeringus – me just koostasime kosmoseside programmi – helises meie korteri ukse taga kell , ja seal seisis – kes ? Vend Martin . Ma pole siiani kindel , kas ta samal ööl minu abikaasat ära ei võrgutanud . Mis , küsitakse , võis normaalse inimese vabast maailmast totalitarismi embusesse tagasi tuua ? Sa ei arva eales ära : aated . Meie Martin oli vaba eesti patrioot . Ja mitte passiivne patrioot – sellised olime me kõik - , vaid aktiivne , võiks peaaegu öelda militaarselt aktiivne . Niipea , kui mister Gorbatšov oli kinnitanud , et püssirohtu jätkub , hakkas vend Martin kokku koguma sõjaväge , et see ära tarvitada . Võib-olla oled kuulnud Surmapataljonist ? Ei ? Ajakirjandus vaikis loo maha , aga ma võin sulle saladuskatte all öelda , et nad kavatsesid ühel hetkel vallutada Toompea ja kuulutada välja erakorraline olukord . See juhtus muide üpris hiljuti , juba praegu , iseseisvuse päevil . Tõsi , Martinit siis enam nende seltskonnas polnud . Kogu oma avantüristliku loomu juures pole ta kunagi päriselt minetanud kainet meelt . Aga kodust ei leia me teda sellegipoolest . Ta töötab nüüd Elamisloaametis ja peab jahti libakodanikele . Nendeks ta nimetab neid õnnetuid venelasi , kes tema arust mitte päris seaduslikul kombel endale Eesti passi hankisid . Ta nimelt usub siiani , et seadused kujutavad endast jumalate käepikendust , ja varjab ärritust , kui ma seletan , et see on vaid ühe inimrühma terror teise suhtes . Aga muus osas on ta hea poiss . Truu sõpradele ja perekonnale , täpsemalt , perekonna meesliikmetele , andekas . Minu tütrele kunagi väga meeldisid tema luuletused . Muide , ma kuulsin eile rabavat uudist : kujuta ette , minust saab varsti vanaisa . Niipalju sellest , mida sa hiljuti mainisid minu nooruslikkuse kohta ... " " Ma ei kavatse oma sõnu tagasi võtta ... " Peenikesed sõrmed pigistasid Silveri käsivart , nakatades tedagi vandeseltslasliku uljusega . " Seda maja siin tead sa sama hästi kui mina , võib-olla isegi paremini . Aga ma tahan juhtida sinu tähelepanu ühele asjaolule . Meil siin on praegu kombeks sõimata nõukogude korda kõige vängemate sõnadega . Ma ei hakka neid kordama . Aga sa vaata neid kõrgeid müüre . Missugused suursugused jooned , missugune mastaap ! Astume korraks sisse . Kus sa oled näinud niisugust kõrget , läbi mitme korruse ulatuvat fuajeed ? See pole ju tavaline raamatukogu , see on tempel ! Ma ei ole küll nõukogude võimu mõningate eritunnuste tõttu reisinud mujal kui planeedi ühe kuuendiku piirides , aga ma vean kihla , et sarnast annab otsida tervest maailmast . Nii et me näitame üles kõige häbitumat tänamatust , kui me ainult kirume seda võimu , ja sulgeme silmad hea suhtes , mida ta korda saatis . Seda pole vähe . Muide , kohe avaneb mul au tutvustada sulle üht meie endist kolleegi . " " Me oleme tuttavad . " " Õigus , ta on ju sinu tädi Tiia endine abikaasa . Ma loodan , sa ei tunne sugulaslikku kiivust , nähes , et tema käsivarrele toetub üks võõras naisolevus ? Lõpuks , ega meiegi kõige harilikumat paari ei kujuta . Kolleeg Sergejev ! " Hajameelne pilk ainult riivas Silverit , suundudes kohe tagasi sisemistesse kaugustesse . " Aa , Silver ! Vabanda , me kiirustame . Konverents . " Üks asi nõudis siiski väljaselgitamist . " Olen sulle helistanud , aga keegi ei vasta . " " Ma olen ära kolinud . Kirjuta üles uus number . " Pool minutit hiljem peitis Silver märkmiku tagasi taskusse ja laiutas käsi . " Mulle näib , et ta isegi ei märganud sind . " " Aga tema kaaslane selle-eest uuris mind hoolsalt . " " Üldiselt mulle ei meeldi inimesed , kes loobusid teadusest poliitilise karjääri kasuks , aga Sergejevile ma teen erandi . " " Miks ? " " Ma ei tea . Ma põen tema vastu seletamatut sümpaatiat . Kui ükskord emigratsiooni satud , taipad . Ptüi-ptüi-ptüi , parem , kui seda ei juhtuks . Aga nüüd ma pean vabandama . Minu abikaasa jõuab varsti töölt koju , täna on minu kord kartuleid keeta . Me temaga elame primitiivsel , spetsialiseerumise-eelsel epohhil . Kuhu tohib sind saata ? " " Halloo ! Kolleeg Sergejev ? " " Jaa , mina . Silver , kas sina ? " " Mina . Tere ! " " Kust sa räägid ? Halvasti on kuulda . " " Ma helistan automaadist . Mul on konfidentsiaalne jutt . Kohe ma valin ümber . " Sente rahakotis jätkus . " Halloo ! Kas nüüd on parem ? " " Justkui . Milles asi ? Kas tahad meie parteisse astuda ? " " Selle peale ma ausalt öeldes pole mõelnud . Mulle meenub , et kunagi aastate eest mulle juba tehti niisugune ettepanek . Siis ma vastasin , et matemaatika ei tunne punaseid ja valgeid roose , ja palusin luba jääda edasi parteituks bolševikuks . Ma arvan , et kord valitud teelt pole õige kõrvale keerata . Seda enam , et ühes teises valdkonnas ma niikuinii kavandan suuri muutusi . " " Hüva , mõtle järgi . Praegu on siiski hoopis teine aeg . Näed , mina ka hiljuti murdsin truudust ühele oma lubadusele . Kui meilt siin mõned aastad tagasi võeti ära poliitilised ja muud õigused , andsin ma endale sõna , et astun eesti kodakondsusesse ainult nii-öelda in corpore , koos kõigi teiste illegaalsete , khm-khm , immigrantidega ; aga nüüd olin ikkagi sunnitud sinise passi vastu võtma . Muidu ei lubatud parteid asutada . Ainus , mis mind lohutab , nad tõid mulle selle dokumendi kätte , võiks öelda , helesinise äärega taldrikul , kui veel mäletad nõukogude kirjandusklassikat . " " Muidugi mäletan . " " Vaat nii . Minult paluti ainult üht : et ma kirjutaksin avalduse kodakondsuse saamiseks eriliste teenete alusel . Vaevlesin kaks päeva südametunnistuspiinade käes , jõin ennast maani täis ja lõpuks alistusin . Aga mis probleem sul oli ? Mis suurtest muutustest sa rääkisid ? " " Ma kavatsen lahutada . " Vaikus . " Halloo ! Paša , kas kuuled mind ? " " Jaa , kuulen , sa lihtsalt lõid mu tummaks . Meie vanuses , khee-khee . Mis ma oskan sulle öelda ? Ma arvan , sul on selleks õigus . See on vist kõige täpsem formuleering . " " Mõistsin . Tulevikuga seoses on mul sulle üks palve . " " Ma kuulan . " " Sa rääkisid , et sul seisab korter tühi . " " Tahad sinna kolida ? " " Ajutiselt . " " Palun väga . Ma säilitan seda kui taganemisteed juhuks kui , khm-khm , minu praegune eluviis mind ära tüütab . Muide , sul vedas . Just eile helistas Tiia ja kauples korterit ühe oma sugulase jaoks . Ma oleksin peaaegu nõustunud , poleks tarvis kütte eest maksta , aga siis mõtlesin , et see kahandaks liialt minu vabaduse astet . Mehel peab olema koht , kuhu minna , kui elukaaslane väga pealetükkivaks muutub . " " Ma tänan . Nii ma arvasingi : et ehk sa mulle ei keeldu . " " Mida sa sellega öelda tahad ? " " Mitte midagi . Esialgu mitte midagi . Muide , võid mind õnnitleda : sain paari nädala eest vanaisaks . " Teatraalne vile . " Vaat kus uudis . Mis siis ikka , õnnitlen . Oled rahul uue staatusega ? " " Jaa , muidugi . Ma armastan lapsi . Pealegi , nagu sa tead , mõistavad vanavanemad ja lapselapsed teineteist paremini kui lapsed ja vanemad . Üks küsimus veel . Kas su BMW sõidab veel ? " " BMW-d pole enam ammu . Varuosadega oli raskusi , müüsin maha , ostsin " Žiguli " . Otsus osutus saatuslikuks : niipea , kui vahetus oli teostatud , kadusid turult " Žiguli " varuosad ja ilmusid BMW omad . Ei vea mul autodega . Aga mis siis ? " " Ma otsin kedagi , kes aitaks mul pakid ära viia . " " Siin ma sind nii või teisiti aidata ei saaks . Lihtsalt pole aega . Partei juhtimine , sõbrake , pole peedikasvatus . Ma soovitan sul rääkida vennaga . Tal on minu teada kroonu auto . " " Ma peaaegu ei näe teda . Täna jooksis veerand tunniks katsikult läbi , kinkis hõbelusika ja kadus . Pole viga , küll ma midagi välja mõtlen . Millal tohib tulla võtme järgi ? " " Millal soovid . Kas või praegu . " " Klapib . Pole mõtet viivitada . Käin sinu pool ära , siis sõidan koju ja informeerin korterinaabrit . " " Üllet ? " " Te olete taiplik , kolleeg Sergejev . " " Ta siis veel ei tea ? " " Ma olen suutnud oma plaane saladuses hoida juba kümme aastat . Algul ootasin , kuni tütar kooli lõpetab , siis , kuni ta perekonna soetab , nüüd veel , et sünnitus õnnelikult mööduks . Viimane küsimus : ega sul midagi selle vastu ole , kui me kahekesi võtme järele tuleme ? " " Kellega ? Tütrega ? " " Peaaegu . Ainult mitte lihasega . Ma mõtlesin , ehk sa tahad näha perenaist , kes sinu majapidamises hakkab askeldama . " " Sul on keegi uus või ? " " Kas see võib muuta sinu otsust korteri üürimise asjus ? " " Ei . Ma lihtsalt olen rabatud . " " Mina ise ka , kolleeg Sergejev , kujuta ette , mina ise ka . " Luik sõitis algul tükk aega piki segaverelise modelli vasakut külge ja pööras siis mööda reit üles . Veel veidi , ja eemalt hakkasid paistma geto ühenäolised , või õigemini -näotud majad a la baracco . Kõik tänavad siin olid pikad ja sirged nagu Pühas Piiteris , mis kindlasti aitas Sergejevil tunda end peaaegu nagu kodus . Tõele au andes , Ermitaaž ja Suveaed siiski puudusid . Teisalt ei tõusnud maa seest aga sooaure , mis oli ilmne pluss võrreldes Dostojevski kodulinnaga . Kõrge paekallas , vaade merele – mida sa hing veel ihkad ? Aga avar vene hing ihkas , ihkas salapärast ja üleloomulikku ega leppinud euroopaliku täpsuse ja korraga . Nagu ka praegu : kõiki liikluseeskirju eirates jalutas risti üle tee salk libakodanikke . " Tüdrukud , " fikseeris Luik rahulolevalt . Nende vastu polnud tal midagi . Mis teda häiris , oli see , et iga tüdruku kohta tuli üks noormees - potentsiaalne sõdur , kõik kokku mitu diviisitäit , polk polgu kõrval ühtses rivis , ja kahjuks mitte kaitsmaks kodumaad , vaid vastupidi . Polnud ka ime – mitu ümberkaudset oblastit oli aastakümnete kaupa läkitanud kubermangulinna Revelisse ehitajaid , leevendamaks impeeriumi läänepoolse bastioni korterikriisi , ehitajad ehitasid majad valmis , kolisid ise sisse elama , aga kriis jäi . Jah , dekolonisatsioon oli läbi kukkunud : praegu , neli aastat peale iseseisvuse taastamist võis seda kindlalt öelda . Viies kolonn ei naasnud esiisade maale , ta jäi kohale ja nõudis oma õigusi . Selles mõttes oli Sergejev eesmärgi saavutanud , erinevalt Luigest , kes – vähemalt abstraktselt – oli lootnud midagi muud . Miks abstraktselt ? Sest Luik polnud koletis ega tahtnud sootuks , et tema tuttavad venelased nutu ja sõimuga , rusikaid viibutades üle Narva silla peaksid põgenema – ta tahtis vaid vabaneda kolonistidest kui nähtusest . Ilmselt mõtlesid nii enam-vähem kõik , meeleldi nähes lahkumas võõraid ja paigale jäämas tuttavaid , ja kuna peaaegu igal venelasel mõni tuttav eestlane ikka leidus , siis ei saanudki neile osutatav surve ületada teatut , ütleme nii , tsiviliseeritud piiri . Pluss inimõigused ja rahvusvahelised konventsioonid . Vaba Eesti pealinn polnud kindlasti Sumgait ega Bakuu , etniline puhastus sai siin toimuda ainult range vabatahtlikuse alusel , mida võis ... ütleme jälle nii , vaid pisut stimuleerida . Töökohtade jagamisega näiteks . Aga kanged venelased ei hoolinud nii tühistest abinõudest , nad lõid oma , iseseisva tööturu – turu sõna otseses mõttes , hõivasid paigad , kus varem eesti talumehed olid pealinna härradele kardulat ja ubinaid müünud , ja äritsesid seal nüüd hiina sulejopedega . Mis kõik kokku tähendas , et ükskord nad tulevad tagasi . Kujundlikus mõttes : tulevad tagasi , sest tegelikult polnud nad kuhugi läinudki . Nad olid siin , ja neile üksnes lisanduvad kord need , kes praegu oma uut elukohta veel ei aimagi . " Nad tulevad , " mõtles Luik , " ja meie põgeneme jälle üle mere ja kõik algab otsast peale . " Kes veel pidi seda teadma , kui mitte tema , Elamisloaameti vanemekspert – ja mitte teoreetiliselt , vaid oma naha peal , regulaarselt maadeldes küsimusega , kumba teed eelistada šeff-semu kabinetti jõudmiseks , kas pikka ja ohutut või lühikest , aga närvesöövat ? " Enne vihkasime meie neid , nüüd vastupidi , " mõtles ta . Muutunud oli niisiis üksnes emotsiooni suund , aga mitte sisu . " Kui ma oleksin teadlane , " mõtles Luik , " kirjutaksin ma monograafia : " Vihkamine kui rahvastevahelise kooselu ainus vorm " . " Kuid ta polnud teadlane , vaid luuletaja , ja parimad read , mis ta oma elus oli kirjutanud , olid hoopis : " Ma olen roostes konservikarp , mis endas kannab botulismi viirust " . Seda bluusi , pealkirjaga " El Paso serenaad " kähistas vanasti laulda Remi . Jah , epataaž oli reaalsuseks saanud , täna oli ta tõepoolest roostes konservikarp , keda enam kellelegi polnud tarvis . Huvitav , kas vana semu ja praegune vaenlane , kelle uue kodu ees ta peatus , hindas oma seisundit sarnaselt ? Kerge hirmuvärinaga jättis Luik portveini kolm seitset huligaanide meelevalda ja liikus edasi eesmärgi poole jala . Baracco vääris oma nime ja ei väärinud ka . See polnud paneelmaja , mida ähvardanuks oht lähima paari nädala jooksul kokku variseda , vaid korralik , tellistest hoone – kuid tema seinad olid ikkagi täis graffity't ja lift haises väga kahtlaselt . Luik püüdis hästi tähelepanelikult imeda endasse atmosfääri , juhuks , kui bareljeefiga maja tõepoolest maha müüakse ja ta peab hakkama uut ulualust otsima . Miks mitte kolida vana semu lähedusse , mõnikord õhtuti koos õlut juua ja televiisorit vaadata ? Muide , karta oli , et nad ei leia programmivalikul ühist keelt – Sergejev eelistas nagunii Kremli propagandamasinat . Ka siin olid venelased valitsuse üle trumbanud – Moskva telekanalite transleerimine lõpetati küll varsti peale iseseisvumist , aga satelliitsidevahendid koos vabamajandusega andsid tulemuseks rohkem vene- kui muukeelse kaabeltelevisiooni , mida polnud kuidagi võimalik ära keelata . " Tulla siia elama , tähendab emigreeruda , " mõtles Luik ohates , võrdles numbrit korteri uksel märkmikus olevaga ja vajutas kellanupule . Sergejev nägi väga hea välja , isegi hoolimata ette kasvanud kõhust - või just tänu sellele . Tema kunagine morn pinguldatus oli silenenud koos nahaga ja ta ei meenutanud enam askeesiga ärapiinatud varakristlikku munka ( nagu üksvahe , pärast lahutust ) , vaid muhedat , kõigega rahulolevat mängukaru . Üksnes melanhoolne pilk suurtes hallikassinistes pungsilmades reetis , et selle omanik on kunagi unistanud millestki rohkemast kui Slaavi partei esimehe koht endises kubermangulinnas . Varasest avaram ja nagu juba esikuukselt paistis , ka paremini möbleeritud kodu võis mängida oma osa vana semu leppimises saatusega , kuid mitte kui peamine tegur - Luik teadis mitmeid jõukaid mehi , kes kõndisid ringi mööda isiklikku n-korruselist villat nagu sunnitöölised , südames viha ja näol kannatus . Vaist ütles talle , et nagu ikka , tuleb pigem otsida saladuse lahendust la femme'is , teiste sõnadega uues madame Sergejevas , kelle emotsionaalse hääle ta sisenedes kohe ära tundis . Sekretär osutus ka perenaiseks , ühesõnaga , oli hõivanud kõik võtmepositsioonid vana semu töö- ja eraelus . Tema silmaalustele oli keskeaväsimus küll vajutanud pilgugagi nähtava pitseri , kuid habras piht ja hästi lõigatud poisipea mõjusid , vastupidi , üpris nooruslikult ; lõpuks , ega rohkete hallide juuksekarvadega Sergejevgi enam poisike olnud . " Galina , " tutvustas madame end , natuke pingutatult naeratades , ja ulatas tseremoniaalselt käe . Kingad uksepiidale toetudes jalast õngitsenud , avastas Luik õudusega , et ühest sokist piilub välja paljas pöial . " Kust sai sinna auk , kui ma ometi neid üldse ei nõelu ja isegi ei pese , vaid ainult viskan mustad ära ja võtan kapist puhtad ? " küsis ta endalt hämmastunult , tõmmates katkise koha talla alla ja hoides seda varbaga kinni , kuni Sergejev talle susse otsis . Ei , oli viimane aeg Udmurtiast naine tuua ! Tuba oli koristatud , diivanilaual seisis tõeliste , mitte butafoorsete puuviljadega täidetud vaagen . " Võtke istet , tundke end nagu kodus , " sädistas Galina , nii et Luik oleks end peaaegu tundnud kauaoodatud külalisena , kui mitte perenaise olekust poleks hoovanud lahkusele lisaks ka närvilisust . Sergejev käitus vaoshoitumalt , vajus esimesena väsinult tugitooli ja osutas sõnatult diivanile - istu sinna . " Väga kena , et te lõpuks leidsite aega meie poole sisse astuda , " jätkas Galina endise emotsionaalsusega , ent äkki tajus Luik selle välise südamlikkuse taga ( madame polnud kuigi hea teeskleja ) mingit keerulisemat suhtumist , kas solvumist või koguni vimma . Kumba nimelt , selle üle ta mõtiskleda ei jõudnud , sest järgmise lausega lõi Galina tal hinge kinni . " Pavel Andrejevitš on mulle teist palju rääkinud . " Pavel Andrejevitš ! Luik pidi peaaegu kõõksatama . Nii aupaklikku suhtumist abikaasasse oli ta kohanud ainult korra , Pariisis , koos Varrakuga toimetatud mälestusväärsel visiidil armeenlannast poetessi juurde , kes oma hukkunud mehe fotodest seinale näituse oli üles riputanud ja sinna juurde Komitasi muusikat kuulas . Luik tahtis küsida , mida nimelt temast on jutustatud , kuid ei jõudnud , madame Sergejeva oli väledam , lisades ootamatu väljakutsega , võiks isegi öelda , peaaegu jultunult : " Tegelikult me oleme teiega kaudselt isegi tuttavad , mul on teie ametkonda mitmel korral asja olnud , aga teid isiklikult mul seni kohata pole õnnestunud ... " " Ega õnnestugi , " ütles Luik kähku vahele . " Ma kirjutasin lahkumisavalduse . " Nagu teame , ei saanud seda valeks nimetada . " Õigus jah , sa telefonis ütlesid . Miks siis ? Kas palka maksti vähe ? " avas suu ka Sergejev , justkui teeseldes huvi Luige motiivide vastu , aga tegelikult kindlasti vaid selleks , et oma irooniale rakendust leida . " Ma pole ju mingi ametnikutüüp , töötasin seal rohkem niisama , kirjanduslikust uudishimust , " valetas Luik sundimatult , olles versiooni Ottilie peal juba harjutanud . " Aga minu arust te käitute vastutustundetult , " kuulutas Galina kategooriliselt . " Teie asutus kubiseb ükskõiksetest , piiratud mõistusega ametnikest , kes aevastavad ligimese murede peale , rahuldavad alusetuid ambitsioone ja tunnevad naudingut , kui õnnestub kedagi endast nõrgemat alandada . " - Ta läks üha enam hoogu . - " Te ei kujuta ette , kui palju aega ja närve peavad kulutama elamisluba taotlevad inimesed , kuidas neid mõnitatakse , sundides hankima tõendeid , et nad ei põe AIDS-i ega ole arvel hullumajas . Kui teie ka sealt lahkute , kes siis päästab oma rahva renomee , kes muudab meie kodumaa tsiviliseeritumaks ? " Luik märkas , et Sergejev võttis salamahti tema kõrval seisval Galinal käest kinni ja pigistas seda . Signaal jõudis pärale . " Ma vabandan , ma olen juba küllalt seganud teie kohtumist , vanadel sõpradel peaks olema palju , millest rääkida - eks , Pavel Andrejevitš ? Just . Nii et ma naasen nüüd kööki , mul on seal tegemist , varsti hakkame õhtust sööma , aga teie seni palun maitske puuvilju ja vestelge . " Kui Galina oli toast lahkunud , ristas Sergejev kukla taga käed , sirutas jalad välja ning silmitses Luike irooniliselt . " Vanad sõbrad , khe-khe , " köhatas ta sarkastiliselt . " Mitu aastat me pole teineteist näinud ? Viis tuleb vist ära . " " Sa ära arva , et ma olen su unustanud . Ma olen sul kogu selle aja silma peal hoidnud . Mind huvitab sinu käekäik väga , " alustas Luik , nagu talle omane , meelitustega . " Jah ? Aga miks sa siis varem pole läbi astunud ? Või vähemalt helistanud ? " " Ma ju ütlesin : ajapuudus ! Näed , isegi lihase venna matustele ei pääsenud . " Kuid Sergejev paistis nimme ignoreerivat Silveri teemat . " Kas sinu tööpäev ei lõpegi kell kuus , nagu kõigil ametnikel ? " Luik ajas end kohevile . " Jäta nüüd , hea , kui keskööks koju jõudsin . " Ta tundis vajadust seletada oma koormatuse olemust . " Need olid pöörased aastad , me pidime kõike tühjalt kohalt üles ehitama . Sinu uus elukaaslane kurtis õigustatult meie personali üle . Sa peaksid ise teadma , kui rikutud on endised nõukogude inimesed ... " Ta märkas Sergejevi närvilist liigutust ja vakatas . " Vabanda , et ma sind katkestasin , ma päris hästi ei mõistnud : mida te pidite üles ehitama ? " Luik tundis , et talle seatakse lõksu , kuid ei osanud seda vältida . " Riiki muidugi . " Sergejev võttis taskuräti ja nuuskas . " Kas said Zürichi lennuväljal nohu ? " torkas Luik . Kuid vana semu ei vaevunud vastama . " Ega sa ometi tõsiselt ei usu , mida räägid ? " küsis ta kaastundlikult . Luik muutus valvsaks . " Te ju üksnes mängite riiki , " jätkas Sergejev . " Tõmbate piire , annate välja passe ... " " Aga kuidas siis ilma selleta ? Kõigil on piirid ja passid , " imestas Luik . " Just-just : te kopeerite teisi , selle asemel , et luua midagi uut . Kas mäletad Ümiseja stsenaariumit , milles ma , khe-khe , peaaegu pidin näitlejana esinema ? Sina veel lootsid , et kirjutad sellele laulusõnad . Seal härra sõidab rüütelkonna kokkutulekule , hakkaja toapoiss , kes maja jäetakse valvama , süütab kandelaabrid , kutsub teenijatüdruku seltsiks , nad riietuvad pererahva rõivasse , joovad krahvi veini , suitsetavad tema sigareid , tantsivad mõisaparketil , pärast muljuvad sulesängi . Ühesõnaga , mängivad härraseid . Nagu teie praegu . " Luik ei hakanud vaidlema – hetkel oli ikkagi tema rohkem huvitatud Sergejevist kui vastupidi . " Aga mida me sinu arvates oleksime pidanud teisiti tegema ? " küsis ta , õpipoisilikkust teeseldes . " Väga lihtne : te oleksite pidanud lähtuma reaalsusest . Juba Napoleon , keda ma küll ei armasta , sa mõistad , miks , aga kelle selget pead tasub hinnata , ütles , et ainsad kriteeriumid , mille järgi tohib liigitada inimesi , on nende anne , nende tarkus ja nende töökus . Aga teie ? Mille teie liigitamise aluseks võtsite ? " - Sergejev turtsatas põlglikult . - " Ma lugesin hiljuti üht ulmeromaani , " jätkas ta , " mille tegevus toimub planeedil , kus kogu elanikkond on haaratud suurde hasartmängu - midagi bingo sarnast . Kõrvale hoida ei tohtinud , kõik pidid ostma pileti , see oli veel üsna kallis . Aga võita said ainult blondiinid . Kui õiged numbrid aimas ära brünett või punapea , loosimine tühistati ja auhinnafond kanti üle jack-pot'i . Kas see ei meenuta sulle midagi ? " Luik ei kiirustanud vastama retoorilisele küsimusele . " Mulle küll meenutab , " jätkas peremees mentorlikult . " See on täpselt olukord , millesse teie meid seadsite . Ka meie peame ostma loosipileti – tasuma makse , aga võiduvõimalus meil praktiliselt puudub . Te oleksite võinud meie haritlaste abiga paljugi saavutada , aga te eelistasite nad teelt kõrvale lükata , et ei segaks . Lõpuks , miks mitte – oma tuba , oma luba , nii vist kõlab teie kõnekäänd , aga ärge siis vähemalt silmakirjatsege . Teie valitsuse kiriku väisamisi on hale vaadata . " " Ka mina pean nende käitumist teeskluseks , " ütles Luik kiiresti vahele , rõõmus , et saab milleski Sergejeviga nõustuda , patustamata veendumuste vastu . " Meie , eestlased pole mingid protestandid . Sa ise tead , kuidas kristlus meile toodi – tule ja mõõgaga . Mul on üks sõber , kes üldse leiab , et kõik ristiusu templid peaks maha lõhkuma ja nende asemele istutama Taara tammikud . " Sergejev turtsatas . " Taara tammik ! " lausus ta teatraalselt , ja pidi peaaegu saatma oma sõnu , nagu nooruses , avara žestiga , kuid leidis ilmselt viimase olevat ebasoliidse ja piirdus kerge õlakehitusega . " See on ju samuti mäng ! Et kui teised rahvad usuvad , siis mõtleme meie ka endale jumalad välja . " " Siin ma sinuga küll ei saa nõustuda , " vaidles Luik vastu - tegemist oli abstraktse , ning seega ohutu teemaga . " Boreaalne maailmavaade on väga progressiivne , kui miski päästab maailma ökoloogilisest katastroofist , siis just tema . Sa vaata , mida need otsekui kristlikud riigid korda saadavad – nad ju saevad oksa , millel me kõik istume . " Ta märkas , et vana semu on justkui unustanud insinuatsioonid ja kuulab teda heatahtliku , ehkki skeptilise uudishimuga . Kõige hullem näis niisiis möödas olevat . " A propos , mis looduse reostamisse puutub , " lisas ta , tuues taskust lagedale sigarillotoosi . " Ma loodan , sa pole veel maha jätnud ? " Sergejev kohmetus . " Meil elutoas üldiselt ei suitsetata , " pobises ta ja tõusis . " Tule , lähme kabinetti . " " Abielu varjuküljed , " märkis Luik endamisi kahjurõõmsalt . Kabinetis paelus tema pilku tervet seina täitev raamaturiiul . " Kas sortsid sind enam ei tülita ? " tundis ta huvi . Vana semu ei taibanud kohe . " Sortsid ? " küsis ta üle . " Mis sortsid ? " " Kas sa ei mäleta , kuidas nad sind kiusasid , missuguseid huvitavaid kosmoloogilisi teooriaid pajatasid ? Et nafta on patustanud neegrite higi või midagi niisugust . " Sergejevile näis midagi meenuvat . " Ah jaa , tormiline noorus . Ei , enam mitte . " Luigele jäi mulje , et vana semu hingerahu on kindlalt kaitstud õigeusu kaanonitega . Ta vaatas ringi : ikooni kabinetis siiski ei paistnud . " Kui lisada veel midagi ökoloogilise katastroofi ennetamise kohta , siis kas tead , see kuusehekk , mille me koos istutasime , läks ilusti kasvama , " lausus Luik , läitnud sigarillo ( Sergejev keeldus pakutust , eelistades tavalisi sigarette ) . " See on ka ainus , mis talus enam-vähem korras on . Muidu valitseb seal täielik masendus , keegi külas ei käi , sauna pole köetud ei tea mis ajast . Haabja põletas Papagoi maha . Tallinna korteriga on umbes sama lugu . Seal ilmus välja omanik . Hakkab maja maha müüma . Kuhu elama lähen , pole õrna aimugi . " " Ise te võtsite selle seaduse vastu , " kehitas Sergejev ükskõikselt õlgu . " Sinu korter on muidugi erastatud ? " " Milline ? See siin ? Selle me ostsime hiljuti . Müüsime Galinaga mõlemad oma vanad maha . " Sigarilloaroom täitis aegamisi toa , astudes lahingusse Sergejevi odava ameerika sigareti haisuga . " Nägin täna Kullest , " jätkas Luik . " Ta on nüüd Kafka-Instituudi direktor . " Uudis paistis Sergejevit lõbustavat . " Ah selline instituut on ka olemas ? " küsis ta irooniliselt . " Mida kõike teie mänguriigis ei leidu ! " Luik hakkas tasapisi kannatust kaotama . " Õigus , peaaegu pidin unustama , ma kohtasin mõned päevad tagasi Küllikit , " teatas ta , lootuses , et suudab Sergejevi südamesse tillukese haava lüüa . " Ta palus sind tervitada , " valetas ta makjavellilikult . Esimest korda külaskäigu jooksul märkas ta , et Sergejevis helises nostalgiline hingekeel . " Jaa , Külliki , " venitas peremees nukralt . " Tal pole ka kindlasti kerge . " " Arvata võib , kui mõelda , et lihane õde temalt mehe üle lõi , " itsitas Luik kahjurõõmsalt – pärast Külliki ja Ümiseja ühisvisiiti oli tema suhtumine endisesse hõimlasesse halvenenud . " Ma pidasin silmas muud , " naeratas Sergejev väsinult . " Mida ilusam naine , seda traagilisemalt elab ta üle vananemist . " " Oh , ta nägi päris hea välja ! " kiitis Luik . " Muide , kui jutt juba vanadele tuttavatele läks - millega sinu Tiia tegeleb ? Kullamaa nõuniku ametist sõi üks blondiin ta välja . " See teema meeldis Sergejevile rohkem . " Tiia hätta ei jää . Ta on praegu ühe suure konsultatsioonifirma personalijuht . Teenib mitu korda rohkem kui meie sinuga kokku . Kristiina saatis välismaale õppima , Andrjuša käib erakoolis . Minu korteri ostis just tema ära , et Kristiinal oleks , kuhu tagasi tulla . " " Ülle rääkis mulle ka mingist konsultatsioonifirmast . Ega nad äkki koos ei tööta ? " " Vaevalt . " " Aga Merlin Teeäär ? Kuhu tema peale deputaadikarjääri lõppu kadus ? " " Pole õrna aimugi . " Sergejev näis olevat vestlusest tüdinenud , ta kustutas koni tuhatoosi ja vaatas Luigele prillide varjust otse silma . " Sa tahtsid vist teada , mis su vennaga juhtus ? " Luik noogutas . " Minuni on jõudnud vähemalt kümmet versooni , " hakkas ta seletama , " aga ükski neist ... " Ta ei jõudnud lõpetada , sest avanes uks , ja kui Luik pead pööras , nägi ta lävel silmanähtavalt erutatud Galinat . " Ma vabandan , et ma teid segan , aga ma kuulsin möödaminnes , millest te rääkisite . Ma tahan öelda , et ma tean , miks teie vend end tappis . Tal oli häbi rahvuskaaslaste pärast , kes kiusavad taga inimesi , laskmata neil väärikalt elada lõpuni oma ainus elu . " Luik oli nii jahmunud , et pidi peaaegu sigarillo maha pillama . " Poliitiline provokatsioon , " välgatas tal peast läbi . Kuid Sergejev hajutas kohe ta kahtlused . Et Galina seisis eemal , siis käest kinni ta naisel võtta ei saanud , kuid ta võttis kasutusele sisendava , isaliku hääletooni . " Hüva , Galotška , kullake , ma mõistan sinu tundeid , kuid päris nii see siiski ei olnud . " " Kuidas ei olnud ? " vaidles Galina emotsionaalselt vastu . " Kas sa tahad öelda , et Silver ei langenud minu ette põlvili ega palunud andeks ? " " Langes , langes , " rahustas Sergejev elukaaslast nagu tillukest last . " Isa Zossima ka põlvitas Dmitri Karamazovi ette , aga see veel ei tähenda , et ta oleks andeks palunud . " Ta pööras pilgu Luige poole ja seletas : " Silver juhtus siia kogemata just sel päeval , kui me Galina venda rongile käisime saatmas . Vend on erusõjaväelane , invaliid , ta ei saanud elamisluba ja pidi Venemaale kolima . " See oli üsna tavaline lugu . " Oleksid pidanud mulle helistama , ehk oleksin saanud aidata , " lausus Luik hilinenud suuremeelsusega , ise ka uskumata , mida räägib – erusõjaväelaste osas olid mõlemad šeff-semud ühtviisi ranged . Sergejev kirtsutas põlglikult nina , mis ilmselt pidi demonstreerima , et tema küll ennast kellegi ees alandada ei kavatse , seevastu Galinale mõjusid Luige sõnad palsamina . " Aitäh , kohe näha , et olete Silveri vend , " lausus ta hingetungivalt , ja pöördus siis Sergejevi poole : " Pavel , laud on kaetud , võite tuppa tulla . " " Oota nüüd , meil on jutt pooleli , " lausus Sergejev rahulolematult . " Einestage pisut , siis jätkate , teil on juba näod näljast hallid . " Sergejev ohkas . " Hea küll , lähme tuppa , " ütles ta Luigele . Nad tõusid . " Uhh , küll te olete siin alles täis suitsetanud , " sädistas Galina otsekui naljatades . " Pavel Andrejevitš , hea oleks pisut tuulutada . " Jaa , pole see naisemehe elugi meelakkumine , mõtles Luik , seirates pilguga Sergejevit , kes vastumeelselt akent avama siirdus . Kuid tema iroonia kahanes märgatavalt , kui nad jõudsid tagasi tuppa . Puuviljavaagen oli laualt ümber tõstetud puhvetile , seda asendas mitmekesine isuäratav õhtueine : rosoljet meenutav salat , rasvased balõkilõigud , taine sink ja need tillukesed sakusmendihapukurgid , mida venelased kutsuvad pikul'iteks . " Istuge , laske hea maitsta , " sädistas Galina . Nad asusid endistele kohtadele , kuid Sergejev , silmitsenud lauda , ei paistnud rahule jäävat . " Aga ... ? " lausus ta , vaatas küsivalt naise poole ja nipsutas sõrmi . Galina taipas mehe soovi , kiirustas kööki ja naasis jääkirmelise viinapudeliga . " Mina olen roolis , " ütles Luik kiiresti . " Nagunii sind ükski inspektor kinni ei pea , " teatas Sergejev filosoofilise rahuga . Galina asetas lauale kolm mahukat , kullatud äärega viinapitsi . " Vala mulle ka , ma tahan toosti öelda , " lausus ta ootamatu uljusega . Kui Sergejev oli täitnud pitsid , neile Luigega ääreni ja Galinale poolest saadik , võttis madame Sergejeva talle kuuluva pidulikult kätte ja pöördus , jäädes püsti seisma , Luige poole . " Ma tahan juua teie venna mälestuseks . Ma tundsin teda vähe , me kohtusime kõigest kaks korda , aga sellestki piisab , et öelda : ta oli suurepärane inimene , " alustas ta nii pühalikult , et Luigele tundus , otsekui jõudnuks ta viimasel hetkel Silveri matustele . Labidad välkusid , liiva langes raskete kopsude saatel vastu kirstu . Ta tõusis püsti , muide , üheaegselt Sergejeviga . " Ma kuulsin siin ennist , kuidas te vahetasite mõtteid usu teemadel , " jätkas Galina . " Palun vabandust , te rääkisite nii valjusti , et see kostis isegi kööki . Ma ei tea , võib-olla on teil mõlemal õigus , et eestlased ei usu jumalat , väga võimalik , et teie vend oli ka ateist , aga elas ta sellest hoolimata nagu kristlane . Olgu muld talle kerge . " Galina kummutas oma annuse husaarliku mehisusega kurku , pani pitsi lauaservale , nuuksatas ja läks pisaraid pühkides kööki . Sergejevgi ohkas . " Jah , ecce homo , nagu öeldakse . " Ta jõi pitsi aeglaselt tilgatumaks , õngitses kahvliga taldrikult pikuli , pistis selle tervelt suhu ja hakkas krõmpsutama . Luik kastis huuled kergelt viina sisse , kuid joomast hoidus . Muide , ega Sergejev enam peale ei käinudki . " Kuhu me jäime ? " küsis ta hajameelselt , kui nad olid uuesti istunud . " Sa hakkasid rääkima , mis Silveriga juhtus . " " Ah jaa . Ega siin midagi pikka jutustada pole . Kas sa seda tead , et Silver tahtis lahutada ? " Otsekui välgusähvatus läbis Luige pead , valgustades vähemalt poolt seni pimeduses püsinud enesetapu maastikku . " Ei . " " Vaat siis . Lihane vend , ja isegi seda ei tea . Kas ta sulle oma uut passia't ei tutvustanud ? " Teine välgusähvatus jättis hämarusse veel vaid väikese osa armudraama lagendikust . " Ma ju rääkisin sulle , kui hõivatud ma olin . " " Oh , sind , oma kodumaa patriooti . " " Kes see oli ? " " Üks töökaaslane . " Mingi ähmane aimdus liigutas end Luiges . " Kas temavanune või noorem ? " " Päris nooruke . " Haldjas , kes istus Toomas Kitse eesruumis arvuti taga – mis ta nimi oligi ? Kas mitte Diana ? Ta esitas Sergejevile vastava , suunava küsimuse . " Kas keegi Diana ? " Nüüd oli Sergejevi kord imestada . " Tähendab , sa ikkagi tead ? " Hoop enesearmastuse pihta oli nii valus , et Luik tundis , kuidas puna tõuseb näkku . Tema oli arvanud , et haldjas läks tema ilmumise peale endast välja , sest polnud varem nii ilusat meest näinud , aga nüüd selgus , et ta lihtsalt tundis temas ära Silveri venna . Õnneks oli Sergejevi pool palav , ja õhetuse võis kanda selle arvele . " Ei , ei , ma lihtsalt arvasin ära . Deduktiivne meetod . Aga kuidas sina sellega nii hästi kursis oled ? " " Kuidas , sa ei teagi ? " küsis Sergejev näideldud pahameelega – tuled mind tüütama , aga ise oled kõigega kursis . Ta valas endale viina , tahtis täita ka külalise pitsi , kuid avastas , et seda pole tühjaks joodud , ja asetas pudeli tagasi lauale . " Ei , " tunnistas Luik . " Baker street on halvasti informeeritud . Diana on Tiia täditütre tütar . " " Ja Silver tahtis Ülle juurest tema juurde minna ? " küsis Luik juhmilt . Vanaks hakkab jääma , mõtles Sergejev irooniliselt – varem oli taiplikum . " Loomulikult . Võiks isegi öelda , et peaaegu läkski . Isegi korter , khe-khe , oli valmis vaadatud – minu oma . Ma ise elasin siis Galina pool . " Sergejev tõstis pitsi , ja Luik , viibides mingis täielikus sisemises tühjuses ja segaduses , ühines temaga . " Ja miks see plaan tal luhtus ? " küsis ta mingi halva eelaimusega . " Miks , miks ? " osatas Sergejev . " Kas sa oma perekonnaliikmete iseloomu ei tunne ? " Ta hammustas isutult balõkivõileiba . " Natuke ehk tunnen . Ülle oli kindlasti vihane , see pidi riivama tema eneseuhkust . Aga mida ta teha sai ? " " Ta ise ei teinudki midagi . Musta töö võtsid enda kanda teised . " " Ema ? " " Tütar . " " Tiina ? " Sergejev täitis veel korra pitsid . " Sa peaksid teadma , et äsja oli see noor daam saanud emaks . Ma loodan , sa oskad ette kujutada , missuguse heldimusega su vend lastelast põlvel kiigutas ? " " Ma olen seda isegi näinud , katsikul . " Luik vaikis , et kõik rutemini lõpeks . " Ja nii esitatigi papa Silverile ultimaatum : kas ta jääb abikaasa juurde , või ärgu lootkugi enam kunagi kohtuda lapselapsega . " Luik tundis , et veri valgub pähe . " Aga see on ju šantaaž ! " Sergejev võttis pitsi ja nõjatus mugavamalt tugitooli . " Täpselt , " noogutas ta . " Silver kaalus paar päeva ja tõi mulle võtmed tagasi . Proosit ! " Luik jõllitas mittemidaginägeva , tigeda pilguga teda ootavat viinapitsi . " Ei , aitäh , ma rohkem ei taha . " Ta püüdis hästi lühidalt formuleerida , mida juhtunu talle meenutas . " Ühesõnaga , mõrv . Isatapp . " " Mingis mõttes tõesti , " nõustus Sergejev . " Ehkki kurja juur on kahtlemata Ülle . Sa tead , ma üldiselt ei poolda abielulahutust , aga antud juhul ma mõistan Silverit . Ülle ei väärinud teda . " Ta taipas , et on isegi öelnud liiga palju , ja vakatas . Kuid Luik ei hakanud täpsustama vana semu resoluutse hinnangu tagamaid , tema mõtted olid ametis muu probleemiga . " Kas see tüdruk Silverit raskel hetkel ei toetanud ? " Kiri , mille ta täna oli saanud , saabus kindlasti Dianalt , mis näitas iseloomu . " Ta vist isegi ei aimanud , mis võib juhtuda . Mulle paistis , et ta vaatab Silveri nagu jumala poole . Diana on provintsineiu , püüdlik , täpne , aga ilma pealinna kogemuseta . Niisugune tarkpea nagu Silver avaldas talle ilmselt vapustavat mõju , seda enam , et Tiia suust ta oli kuulnud su venna aadressil ainult kiidulaulu . Ta arvas , et Silver teab kõike , suudab kõike . Kui Silver ütles , hakkame koos elama , nõustus Diana kohe ; aga kui Silver teatas , ei , sellest ei tule midagi välja , leppis faktiga . " Jah , nii võis see tõesti olla , mõtles Luik . " Ma tänan , " ütles ta . " Pole tänu väärt . Lase ometi hea maitsta , kohe tuleb eskalopp . " " Ja mida magustoiduks pakutakse ? " oleks Luik peaaegu küsinud . Isegi hoolimata sellest , et mõtted viibisid mujal , jõudis ta veel korra tunda kadedust . " Ei , aitäh , ma pean nüüd minema hakkama . " Esikus õnnestus tal kingad nii jalga saada , et kumbki pererahvast vist ei märganudki auku sokis . Jätnud joviaalselt hüvasti Galinaga , surus ta demonstratiivse südamlikkusega Slaavi partei liidri kätt ja pöördus minekule . Samal hetkel , kui välisuks tema järel kinni langes , tundsid mõlemad , nii Luik kui ka Sergejev kergendust : nad olid küll vanad sõbrad , aga praegused vaenlased . " Kolleeg Hallik ! " " Aa , tere , Silver ! Kuidas käsi käib ? " " Tänan küsimast , pole viga . Näed , jalutan mööda vanalinna . Ei tunne teist enam äragi . Lokaal lokaali kõrval , ja ei mingit järjekorda . Ainult astu sisse . Kas mäletad , kuidas omal ajal pidi laua varakult kinni panema , et restorani pääseda ? " " Tänan komplimendi eest . Minul kui endisel linnapeal on meeldiv kuulata , et mu töö pole vett vedama läinud . " " Õigus jah , sulle pandi sulg sappa . Siis me oleme sinuga ühesuguses seisus , kaks töötut . Võib-olla läheme kuhugi , joome pudeli õlut ? " " Hea meelega , aga täna ma olen kinni . Mul seisab ees üks kinnine üritus . Endine linnapea peab ka millestki elama . Kui inimesel on kaks miljonit pangavõlga , kulub kogu tema aeg sellele , et otsida raha protsentide maksmiseks . " " Kaks miljonit ? Kuhu sa sellise summa kulutasid ? " Vilav pilk . " Kas abikaasa pole sulle rääkinud ? Mõisa ostsin . Sellesama , kus me kunagi Instituudi nääripidu pidasime . Mul oli auahne eesmärk , kui Inglise kuninganna külla tuleb , seal vastuvõtt korraldada – ikkagi Windsori kuningalossi stiilis hoone . Muide , mida sa oma töötusest rääkisid ? Kas sa enam Instituudis ei olegi ? " " Ei . " " Tahad , tule mulle mõisavalitsejaks . Mul on just vaja ausat meest , kes minu sulitembud kinni mätsiks . " " Tänan , ma eelistan erialast tööd . " " Erialast ? Peab mõtlema . Õigus , maksuameti direktor just kurtis , et neil puudub korralik programm , mille abil maksudest kõrvalehoidjaid püüda . Kas see sobiks ? " " Aitäh , vaevalt küll . Peale kosmosesidet ei paku suurt miski piisavat loomingulist rahuldust . " Hallik puhkes nakatavalt naerma . " Kosmos , kullake , on pikemaks ajaks päevakorrast maas . Enne on vaja kõht täis süüa , napsi võtta , korralikult riidesse panna . Vaata , milline sa välja näed ! Nagu asotsiaal . Millal see jopp on ostetud , kindlasti stagnatsiooniajal ? Kui sul on seljas drappmantel , nagu minul , valge siidsall kaelas , " Audi " garaažis , üks maja Tallinna lähistel , teine Nizzas ja kolmas Honolulus , siis tule mulle kosmosest rääkima . " " Kas sul on siis peale mõisa veel ka majad Nizzas ja Honolulus ? " Hallik naeris taas nagu Mefistofeles . " Selles asi ongi , et pole . " Silver vangutas pead . " Ma kardan , et kui sa ükskord nii kaugele oled jõudnud , ei paku kosmos sulle enam üldse mingit huvi . " " Aga miks ta peaks mulle huvi pakkuma ? Mis ma sinna ära olen kaotanud ? Vabanda , ma pean nüüd minema . Ärikolleegid ootavad . Ma kutsuksin sind kaasa , aga see on kinnine klubi , ilma smokinguta sisse ei lasta . Terviseid Üllele ! Ütle , et ma pole teda unustanud . " Tuttav trepikoda . Kunagi oli ta seda mööda päris tihti üles rühkinud , rohkem koos korterinaabriga , aga ka üksi . Uksekellgi sama . " Tervist , kolleeg Lurje ! " " Aa , Silver . Vaat see on üllatus . Tere õhtust . " Viisakas nagu alati . " Ma vabandan , et ma nii hilisel tunnil tülitan . " " See mõni hilja , me alles alustasime nõupidamist . " " Nõupidamist ? " " Jah , Murel on siin , arutame uue koalitsiooni loomise võimalust . " " Siis ma segan teid . " " Pole viga . Astu edasi , sinu arukad mõtted on alati teretulnud . " " Ei , aitäh . Ma parem lähen . " " Kui tahad omavahel rääkida , ma palun teda oodata . " " Ei , ma tulen parem mõni teine kord . " " Millal teine kord ? Üks hetk ! " Kuidas pihtida trepikojas nii intiimset muret ? " Olengi tagasi . Näed , võta suitsu . " " Aitäh . " " Jutusta , ma kuulan . " " Üritan . Tulin sinu kui inimese juurde , kes mingis mõttes kannab vastutust selle eest , mis minuga on juhtunud . " " Intrigeeriv algus . Olen meelitatud . Poleks eales arvanud , et mul tuleb kanda vastutust veel kellegi ees peale minu valijate . " " Kui sina oleksid abiellunud Üllega , poleks mina temaga abiellunud . Aga sina ei abiellunud temaga , olgugi et te olite nii ilus paar , eriti tantsupõrandal . " " Silver , ega sa purjus ei ole ? " " Mitte nii palju , kui arvad . Ma mõistan , miks sa temaga ei abiellunud . Sa oled ikkagi juut , ja juudid abielluvad ainult juuditaridega . " " Liialdus . " " Korrelatsioon on igatahes olemas . " " Silver , ma aiman , millest sa tahad rääkida . Ülle helistas mu abikaasale ja jutustas , millega sa oled hakkama saanud . " " Mina ? " " Aga kes siis ? Kas see polnud sina , kes hiljuti ühe lapsukese ära võrgutas ? " " Haim , sa teed mulle ülekohut . Me oleme ikkagi üle kahekümne aasta tuttavad , kas sa ei tunne mind ? Mul on selline narr iseloom , erinevalt Üllest , et mina loon suhteid ainult tõsiste kavatsustega . " " Ma vaatan , et teil on teineteisele tõesti palju pretensioone . " " Võib-olla . Ja sellepärast mulle näibki , et kõige õigem , mis me võime teha , on lahku minna . " " Mina nii ei arva . Meie vanuses , Silver , uut elu ei alusta . Sa kahetsed juba kuu aja pärast , aga siis on hilja . " " Kuu aega õnne pole ka vähe . Eriti , kui seda nii vähe oled kogenud . " " Usu mind , sa eksid . Tead , mida ma soovitan ? Mine koju ja lepi ära . Kui muidu ei saa , palu andeks . Kas või põlvili . Ma mäletan , kunagi sa seisid Ülle ees põlvili . " " Te olete kõik minu vastu . " Esikust kostsid kiired naisesammud . Uks avanes . " Haim ! Me ootame sind . Tere , Silver ! " " Tere , Murel ! " " Kas soovid meie parteisse astuda ? " " Tänan , ma kordan seda , mida ütlesin juba nõukogude ajal : eelistan jääda parteituks bolševikuks . " " Sinu õigus . Me elame vabal maal . Haim , vabanda , et ma teie vestlust segan , aga ma pean jõudma veel homseks ühe artikli valmis kirjutada . " " Kohe tulen . " Uks sulgus . " Räägi , mida sa tahad , et ma teeksin ? " " Ma mõtlesin , et sa võiksid rääkida Üllega . " " Et ta sind vabaks annaks ? " " Jah . Aga nüüd ma näen , et see on mõttetu . " " Keegi ei keela sind pakkida asjad kokku ja alustada iseseisvat elu . Aga ma kordan : mina sinu asemel läheksin ja paluksin andeks . Ülle on mõistlik naine , ta võtab vabandused vastu . Turritab veidi , ja ongi kõik . Lõpuks , nagu ma taipan , pole tema ka päris ilma süüta . " " Aitäh nõuande eest . " " Pole tänu väärt . Astu teinekordki läbi . Või veel parem : tulge kahekesi , nagu vanasti . Abikaasa oleks rõõmus . " " Aitäh kutsumast . Tervita teda . " Viisakused , viisakused ! Külmad , mitte millekski kohustavad viisakused . Ja trepp , mida mööda laskuda peaks olema lihtsam , kui tõusta , aga miskipärast hakkab pea ringi käima . Siis tänav , pimedus . Pikk jalutuskäik . Ükskõik kuhu , ainult mitte koju ! " Tere , Silver ! " " Aa , Külliki . Tere . " " Poleks uskunud , et sind niisuguses kohas kohtan . " " Samad sõnad . Mina käin siin , sest siin on kõige odavam hõõgvein kogu linnas , aga miks sinusugune peen daam kaltsakate sekka tuleb ? " " Sellepärast , et siin ei tunne keegi huvi , kellega ma olen . Loodan , et sina ka mitte . Muide , mis puutub peenesse daami , siis sa eksid . Varem kuulusime meie , näitlejad , võib-olla tõesti koorekihti , aga nüüd me oleme kõigest laadatolad , kes rikastele komejanti etendavad . " " Sellest hoolimata näed sa suurepärane välja . " " Ma tänan . Ma olen alati öelnud , et sina , Silver , oled täiuslik džentelmen . Ülle rääkis , sa tulid töölt ära . " " Kui Ülle rääkis , küllap siis nii ka on . Sa ju tead , minu abikaasal on alati õigus . " " Aga miks ? Ma mõtlen , miks sa ära tulid ? Sa olid nii hinnatud spetsialist . " " Aastad . Pea pole enam see , mis varem . Ja huvi on ka kadunud . Tegelesime tühja-tähjaga , selle asemel , et midagi asjalikku korda saata . " " Millest sa elad ? " " Esialgu lõpparvest . " " Aga pärast ? " " Pärast vaatame . Ma pean moraalselt koguma . Mind tabas krahh . " " Missugune krahh ? " " Loominguline . Bridžisüsteem , mille ma välja mõtlesin , ei kõlba mitte kuhugi . " " Sellest ma ei taipa midagi . Vabanda , ma pean nüüd minema . Ciao ! " " Ciao-ciao . " " Tere , isa ! Vabanda , ma pole kaua sind vaatamas käinud . Kui ma ei eksi , kümme aastat kindlasti . Viimane kord , kui Martin oma etnograafilist sauna avas , sõitsime minu sõbra Lurje autoga siit läbi . Mis parata , sa lasksid ennast hirmus kaugele matta . Ma mõistan , see pole õigustus , ja vaikin . Mul on rõõm näha , et haud on puhas ja korras . Noorem poeg kannab sinu mälestuse eest hästi hoolt . Kui teda kohtan , siis kiidan tingimata . Kui kohtan ... Sa küllap tead , ta on viimasel ajal väga hõivatud . Tema unistused teostusid , impeerium purunes , ja ta ehitab üles uut riiki . Või nagu ta ise väidab , taastab vana . Nagu isegi mõistad , erineb see vahepealsest üpris kardinaalselt . Meil on nüüd vabadus , totaalne vabadus . Kõik , mis pole keelatud , on lubatud . Tahad , loe raamatut , tahad , mine striptiisi . Ma hiljuti eksperimendi mõttes käisingi . Esimest korda elus . Sa tead , nõukogude ajal oli erootika rangelt keelatud . Nii et me oleme justkui kadunud põlvkond , niisuguse meelelahutuse mõttes . Oo , kui sa ainult oleksid seda asutust näinud ! Müra oli sama kõva nagu omal ajal masinatehases . Laest rippus alla toru , mille küljes hooglesid nii-öelda artistid . Ega neil peaaegu midagi seljas olnudki , juba alguses , ainult trikoo , nii et lahti riietuda polnud mingi kunst . Ei mingeid trukikesi ega sukapaelu , natuke aeroobikat , ja ongi sinu ees peaaegu alasti lapsuke . Ainult trussikud jäid jalga , nende mahavõtmise eest kasseeriti sisse eraldi summa . Ma soovitasin pärast administraatorile nimetada trussikuraha ümber nukurahaks . Talle see miskipärast ei meeldinud , ja ta kutsus turvamehed . Tuli lahkuda . Natuke muhke sain ka , aga tühja sellest . Tänavale jõudes otsustasin tsiteerida Maksim Gorkit ja hüüdsin : " Inimene , see kõlab uhkelt ! " Mind miskipärast jälle ei mõistetud . Ja mitte ainult seal . Korterinaaber silmitses mind hävitavalt , kui ma läksin vannituppa nägu verest puhtaks pesema . Ta arvab , et ma käin põhja . Võib-olla on tal õigus , ma ei tea . Töölt tulin ära , uut pole leidnud . Pole õieti otsinudki . Korra väisasin börsi , seal küsiti : mis laadi tegevust te sooviksite ? Vastasin : tahan koostada kosmoseside programme , harjunud töö , meeldib , pakub loomingulist rahuldust . Mind vahiti nagu hullumeelset ja saadeti psühholoogi juurde . Kordasin oma soovi temalegi . Psühholoog vaatas mind ja ütles : " Meie riigis on nii palju probleeme , miks te kindlasti kosmosesse püüdlete ? " Vastasin talle : " See on väga lihtne : mulle ei meeldi siin . " – " Kus ? " – " Maa peal . " Silmitses mind kaua , siis uuris ettevaatlikult : " Miks ? " – " Sellepärast , et inimkond on vastik , " vastasin . Ta lausa võpatas . " Miks te nii pessimistlik olete ? " – Tahtsin talle karjuda , vaadaku ümber , kas ta tõesti ei näe , kui jälestusväärne on maailm , mis on rajatud omakasule , kus kõik alandavad ja mõnitavad nõrgemaid , kus pahedesse suhtutakse kui millessegi normaalsesse , voorust aga põlatakse – tahtsin , aga vaikisin . Ta poleks mind mõistnud . Võib-olla oleks veel psühhiaatri juurde saatnud . Nad kõik on selle maailmaga kohanenud , vaat mis , ja see on kohutav . " Vabandage , ma naljatasin , " laususin viimaks . Ta ohkas kergendatult , ja me lahkusime parimate sõpradena . Lubasin , et koostan neile töötute utiliseerimise programmi . Rohkem ma sinna ei läinud . Nii elangi . Mul on nüüd ainult üks tegevus : jalutan mööda linna nagu Immanuel Kant . Üht ja sama maršruuti pidi . Ikka Müürivahe tänavat mööda alla , vasakule Viru tänavale , seda pidi Raekoja platsini , siis uuesti vasakule , Harju tänavale , otse kuni Müürivaheni , ja otsast peale . Mujal hakkab külm . Igal pool puhub tuul , ainult vanalinnas on vaikne . Kui väga ära väsin , astun kuhugi sisse , joon pitsikese . Nii võib tõesti tasapisi põhja käia . Aga mul ei ole valikut . Mul pole kuhugi minna . Pärast viimaseid sündmusi me korterinaabriga praktiliselt ei vestle . Ma väldin teda nii palju , kui võin . Kuni tema on tööl , olen mina kodus , kui ta saabub , pean mina lahkuma . Jalutan , kuni ta magama heidab , siis hiilin koju - nagu kurjategija . Muide , selleks nad mind peavadki . Tütar kutsub mind : " Rüütel Sinihabe " . Nagu näed , leiavad minu head maneerid hindamist isegi nii originaalses kontekstis . Oh , aga oleksin ma hüüdnime vähemalt ära teeninud ! Üksainus üpris süütu armulugu , pärast kahekümne aasta pikkust truudust . Tõsi , ma tegin rumaluse . Tahtsin lahutada . Ma oleksin pidanud aimama , et see lõpeb halvasti . Meie perekonna konklaav eesotsas mammaga otsustas , et abielu on püha ja ümbervahetamisele ei kuulu . Minu suhtes ähvardati kasutada sanktsioone . Ma alistusin . Sa küsid , miks ma ei talitanud nagu sina , ei lahkunud inglise moodi ? Tjah , kui ma seda isegi teaksin . Vend Martin muidugi poleks hetkegi kahelnud . Aga tema on ka meistersportlane seelikuküttimises . Mind pole naisküsimus eriti kunagi huvitanud . Mis loomulikult ei tähenda , et ma eviksin hetkel moesolevaid kalduvusi . Lihtsalt ma oma meeter seitsmekümnese pikkuse ja miinus viis prillidega otsustasin juba varakult , et selle nõrkuse me hoiame järgmise elu tarvis . Praegu peab tunnistama , et see oli viga . Naistetundmise kunst on kõige suurem kunst , ainus , mis kaitseb meid saatuse riugaste eest . Vaat nii , isa . Peab tunnistama , et elu hakkab otsa saama . Sest mida maksab mees ilma meelepärase tööta ? Ainult nii palju , kui palju on väärt tema lapsed . Aga kui sa nendes ka pettud ? Kui sa üldse pettud inimestes ? Noorusest saadik olen ma murdnud pead , kuidas maailma mõistusepäraselt ümber kujundada . Pärast viimaseid sündmusi mõistsin , et see on a priori võimatu . Absoluutne enamik inimkonnast ei oska ega taha midagi muuta . Nad ei otsi oma kohta elus , vaid võimalikult paremat palka , mille nimel nad on valmis peaaegu kõigeks . Neil puuduvad tunded , on vaid tungid , puudub südametunnistus , on ainult naudingutsentrum . Lennukidki mõeldi justkui välja vaid selleks , et kiiremini ja mugavamalt Bangkoki lõbumajja jõuda . Taipad küllap isegi , et niisuguste mõtetega võib vanadust oodata üksnes siis , kui sinu kõrval on vähemalt üks inimene , keda sa armastad ja kes armastab sind . " " Ta täitis tütre soovi , aga sellest hoolimata muudeti tema elu põrguks , " mõtles Luik . " Ja töölt lahkus , sest ei suutnud Dianale silma vaadata . " Vahva rätsep sõitis geto'st välja ja võttis suuna city'le . " Oh , Silver , Silver , sa poleks pidanud üldse midagi kodus teatama , vaid lihtsalt pakkima asjad ja põgenema , nagu papa Harald . " Kuid Silver , vanamoodne inimene , tahtis lahutada ja uuesti abielluda . Vaene väike , kas ta tõesti lootis , et tal lubatakse rahumeeli oma matemaatika-alased raamatud teise korterisse kolida ? Kui niisugune naine nagu Ülle kujuteldava väärikuse kaitseks ajakirja kaanelt maha astub , kahvatub algava lahingu kõrval isegi džihaad . Luik kujutas eredalt ette , kuidas hilisem lesk mahehäälselt tutvustab mamma Lindale vanema poja häbiväärset käitumist , kuidas mamma meestevihkamine uue hooga lõkkele lööb , kuidas ta lapselapsele kurdab : " Kas sina ei saa oma isa mõjutada , et ta niisugust rumalust ei teeks ? " ja last but not least , kuidas ärkab Tiinakese vastutustunne ja ta papa Silverile ultimaatumi esitab . Too kindlasti üllatus : erinevalt Luigest , kes terve elu õppis ainult üht teadust , feminoloogiat ( mitte ära segada fenomenoloogiaga ) , ei teadnud vend , et maffia on naiste ringkäenduse kõrval süütu organisatsioon . Et ellu ja meheks jääda , oli kodumaal ainult kaks võimalust : kas leppida üksindusega või tuua naine Udmurtiast . Kõik muud variandid lõppesid kas oksas või tuhvli all . " Russalka " juures hakkas esiklaasi mööda nirisema veetilkasid , Luik andis kojameestele käsu tööle asuda , ja et vihma juurde sobib hästi muusika , vajutas veel ühele nupule . " El Paso serenaadi " muidugi ei mängitud , kuid seda olnuks ka palju tahta . " Jah , aga kelle juurde hakatuseks sõita ? " küsis ta endalt elektrikitarri kiunumise saatel . Kett on nii tugev , kui tugev on tema kõige nõrgem lüli – aga kes kolmest naisest oli kõige nõrgem ? Igatahes mitte mamma Linda . Ja tõenäoliselt ka mitte lesk . Muide , veel vähem orb . Hmm , mõtles ta , aga mis siis , kui jätta esialgu kõik oma teada ? Mehed , ütles Athos , ei nuta taga neid , kes on neile kallid – nad maksavad kätte . Ka tema võinuks üles otsida Lille'i timuka . Ainult kust ? Mitte midagi ei tulnud pähe . Ja üldse : aeg polnud soodus kättemaksuks . Edmond Dantes oleks tänapäeval pidanud leppima hagiga Haagi kohtusse . Mis siis ikka , alustame tööriistast , mõtles ta ja pööras auto tänavale , kus elas lohutamatu orb . Lühike monoloog teemal , kuhu siirduvad oma isa tapnud laste hinged pärast surma - igatahes mitte Kuldkala tähtkujju . Mingit kasu manitsuskõnest Luik ei oodanud : oleks Tiina poiss , siis veel , noormehed on muutumisvõimelised , nad võivad paljud seisukohad ümber hinnata - vaata kas või Raskolnikovi ; kuid tüdrukutega oli lugu teine , nende areng lõppes koos rinnakorvi väljakujunemisega . Kuid sihtpunktist ta siiski ei loobunud , kas või selleks , et hiljem käsi laiutades öelda : " Mina tegin , mis suutsin . " Vihma tibutas endiselt , ja ta läbis vahemaa ühest uksest teiseni kiirelt , ehkki mitte joostes . Tümpse ega kriiskeid seekord ei kostnud – muide , ei põlenud ka trepikoja lambid . Valgete õhtute hämaruses jõudis Luik neljandale korrusele ja helistas . Keegi avama ei tulnud . Siis märkas ta piida külge kinnitatud kleepsedelit . Pistnud nina päris paberi juurde , luges ta sinna jäädvustatud teadet : " Oleme Nigulistes . " Tema fantaasia elavnes . Orelikontsert , unised näod , võib-olla koguni vaimulik muusika . " Sina pead austama oma isa , " või kuidas seal oligi . Ja siis ilmub tema , tõsi küll , mitte üleni valges , isegi mitte üldse valges , aga ikkagi . Niguliste säras tuledes - kunagine protestantismi kants , mille ateistlik nõukogude võim ülendas muuseumiks ja mida klerikaalid restitutsiooniseadusest hoolimata polnud suutnud rekristianiseerida . See näitab eestluse elujõudu , mõtles Luik rahulolevalt – venelased , näe , osutusid nõrgemaks , püstitasid kunagi õhkulastud katedraali kohale vahepeal ehitatud basseini asemele uue uue rahvanarkootikumi templi ja vist juba suitsetasid seal viirukit , selmet naasta Janka Kupala aegadesse . Muidugi , vana semu Siniaas oleks Nigulistegi maatasa teinud ja siia Püha Hiie istutanud , kuid Luik arhitekti pojana leppis ilmaliku kompromissiga . Muusikat välja ei kostnud , võib-olla polnud kontsert veel alanud , aga võib-olla ei jaksanud orelihelid tungida läbi paksu gooti müüri . Raske uks avanes vaevaliselt . Garderoob oli valgustatud tublisti eredamalt kui keskajal , mil teda ilmselt ei eksisteerinudki . Nagu ka elegantseid , hallipäiseid riidehoidjaid , kes igavlevalt vestlesid omavahel . Luik nende teeneid ei vajanud , sest karastatud eskimo hülgekütina liikus endiselt ringi pintsakus . Küll otsis ta pilguga , kellele tasuda naudingu eest kostitada üht noort melomaani Tokaata ja fuugaga b-moll Luige arranžeeringus , kuid ei näinud kusagil piletimüüjat . " Ilmselt tasuta kontsert , " mõtles ta . Ta käis läbi tualetist , pesi käsi , mõistatades , missugune heategevuslik organisatsioon on kinni maksnud nii kalli ruumi üüri , kammis juukseid ja , naasnud fuajeesse , sisenes läbi kõrge ukse veel kõrgemasse , säravate lühtrite , massiivsete piilarite ja värviliste vitraažidega saali . Kui siin pidigi toimuma orelikontsert , siis üpris ebaharilik , sest hoopis rohkem meenutas vaatepilt dineed , rauti või suareed ; täpsemalt Luik etiketi vähese tundmise tõttu määratleda ei osanud . Istmeridade ääres ja vahekäigus seisid poolpidulikult ( õnneks mitte frakki ega smokingusse ) riietatud külalised , kelle vahel loovisid kandikutelt šampust pakkuvad kelnerid . Kiriku kaugemasse otsa , altari ette kaetud pika rootsi laua ümber valitses esialgu vaikus – publik ilmselt alles kogunes . Pole halb , mõtles Luik – näiteks võis teatud hetkel pillata otsekui kogemata orvule sülle angerjavõileiva , vabandada ja öelda : " Kui ma viimati sinu juures käisin , siis sa vingerdasid umbes samuti nagu see elukas " . Ent kõigepealt tuli midagi ette võtta kontvõõra staatusega . Vana luuraja vaist ütles Luigele , et kõige õigem moodus vältida tülikaid küsimusi on lahustuda seltskonnas . Ta astus uljalt vahekäiku ja sukeldus rahvahulka , kes pärast esimesi promille vahetas esimesi lauseid . Üks kelner sirutas tema poole kandiku pokaalidega , ta haaras ühe , ja tundis end kohe vabamalt . Juua ta ei kavatsenud , pits Sergejevi viina ilma pikuliteta painas niigi aju , kuid alibina evis šampus hindamatut väärtust . Heitnud uudishimuliku pilgu ümberringi , nägi ta spiikerit koos abikaasaga . Remi antvärklik , kriitikameeleta dekolteeritud õhtukleit paljastas närbuma kippuva rinna , pruunid silmad olid külmad ja elutud ja meenutasid õllepudeli klaasi . " Viis aastat tagasi Jaltas mõjus ta ehtsamalt , " mõtles Luik . Ta tahtis tervitada vana armukest ja kurta , et kodumaa raadio on unustanud nende kunagised laulud , kuid Remi tähelepanu oli pööratud hoopis huvitavamale vestluskaaslasele - minister Murel Deemant , ülimalt enesega rahulolev naeratus näol , rääkis midagi spiikeripaarile - küllap viimast poliitilist klatši . Veidi eemal märkas Luik opositsionääre , pikka kasvu , hõrenevate lokkidega Jürgen Kullamaad ja väikest täidlast Balzaci kehaehitusega Sören Hallikut . Kas see tähendas , et endise linnapea korruptsioonisüüdistus on kalevi alla peidetud ? Ta oleks võib-olla hakanudki selle kahtlemata huvitava probleemi üle pead murdma , kuid teda segas läbilõikav mikrofonikriiks . Koos ülejäänud publikuga väristanud õlgu ja omaette kirunud , pööras Luik pea sinna , kust ebameeldiv heli lendu tõusis . Altari ees seisis keegi . Kes , ei jõudnud Luik tuvastada , sest ootamatult kustusid lühtrid , mis siiani heldelt olid valgustanud enda jaoks kahtlemata harjumatut tuttavana , ta pingutas mälu , kuid ei suutnud meenutada , kus ta niisuguseid vorme on sündmust ( mida nad võib-olla eksikombel pidasid pühaks õhtusöömaajaks ) . Ruumi läbis üleüldine ahhetus , mis vaibus kohe , kui rõdul süttis värviline prožektor . Selle lilla kiirtevihk eksles pisut mööda kirikut , peatus korraks piinleval Kristusel , kuid , pidamata objekti küllalt oluliseks , libises temalt üle ja tardus otsustavalt alariesisel , kus seisis , nagu Luik nüüd fikseeris , kõigi eelduste kohaselt peoperenaine – tõsi , rohkem meenutas ta papagoiks maskeerunud araablannat . Daami keha kattis , ehkki vaid osaliselt , kirjusid linnusulgi imiteeriv tualett , mis varjas täielikult tema kaela , käed ja kõhu , kuid jättis poolpaljaks kaks väikest rinda ja päris- ... mnjah , mitte kõige saledamad reied . Midagi nendes jalgades ( samuti kui rindades ) näis Luigele kohanud . Otsida vastust naise näolt polnud võimalik – seda varjas roosa siidturbani külge kinnitatud erkpunane loor . Kuid siis tõstis daam käe , selles välgatas hõbedane mikrofon , ja saabunud vaikuses kõlas tuttav , veel tuttavam kui rind ja reied , irooniline , enesekindel , et mitte öelda ülbe hääl : " Tere tulemast , vanad ja uued sõbrad ! " Pimedast ja rõskest keldriateljeest , kus haises kanalisatsiooni järele ja öösiti kolistasid rotid , alustas see hääl oma teekonda , kerkis esmalt päevavalgele , siis üha kõrgemale ja kõrgemale , parlamendini välja , ei pidanud aga ülemist do'd kaua vastu , laskus nõksaku allapoole ja maandus desavueeritud ristiusu katedraali kaetud rootsi laua taga . " Mul on au ja rõõm tutvustada teile üht äsja sündinud lapsukest , uut moeajakirja " Lolita " , mille asutaja ja peatoimetaja ühes isikus olen mina ... " Mis siis ikka , mõtles Luik , võib-olla leidis Merlin Teeäär lõpuks ometi üles oma tõelise kutsumuse . Eluaeg moodi ennetavalt riides käinud , talunud endal korralike nõukogude kodanike põlglikke pilke , võib-olla rohkem edevusest kui missioonitundest ( mis missioonitunne võib olla ühel naisolevusel ? ) õrritanud KGB-d , suples ta täna nagu veelind lillas valgusejärves . Ainult Merlin võis neljakümne viie aastasena demonstreerida enesestmõistetava julgusega oma sugugi mitte kõige saledamaid reisi , vaid tema võis jultunult avada kõigile endistele armukestele , keda selles ruumis pidi viibima mitte vähe , spiikeriga eesotsas , oma Teist Vabariiki , ja mitte ühtki muud last toitnud rinna . Merlin lausus veel mõned tavakohased tervitused , tänas sponsoreid ja kutsus siis kõiki kergele einele , lubades natuke hiljem väikest etendust ajakirja esinumbri moodidega . Lilla kiirtevihk kustus , süttisid lühtrid , ja algas madin . Nagu kaua näljas hoitud hobused kappasid külalised sõime juurde . Kirik täitus nende kabjaplaginaga . Ei möödunud minutitki , kui vaatepilt meenutas ragbimatši . Õlg õlas kinni , trügisid sportlased kummargil asendis ümber laua , aeg-ajalt eraldus nende tihedast massist keegi , hoides võidukalt käes mitte pirnikujulist palli , vaid midagi hoopis maitsvamat . Luik kuulatas : eskimo hülgeküti kõht andis kerge urinaga märku , et Sergejevi pool teda juba jäeti eskalopita . " Kannata , sõber , kes kannatab , see kaua elab , " ütles Luik maole . Polnud midagi parata : kasvatus ei lubanud tal isegi näljasurmast pääsemise nimel kellegagi füüsilisse kontakti astuda . Kui ta põngerjana üritas söögilauas ise mõne roa järele kätt sirutada , tegi papa Harald kohe märkuse : " Kui laps midagi soovib , küsigu , talle antakse , " ja kui ta ei kuuletunud , nähvas vastu näppe . Sellest tekkis sageli tülisid , sest mamma Linda ei mõistnud niisuguse ranguse vajalikkust . Kuid , kummalisel kombel , olgugi et teoreetiliselt kaitses mamma teda , tema voli ja vabadust , asus Luik sisimas juba siis papa poolele . Küllap ta taipas vaistlikult heade maneeride tähtsust . Igatahes võis ta tänu papa karmusele praegu põlglikult silmitseda , kuidas tähtis publik pärast võitleb . Keegi haaras tal varrukast . " Väga hea , et ma sind kohtasin , " tundis Luik ära tuttava bassi , mille artikulatsioon jättis küll soovida . Ta pöördus ringi : tema ees kõrgus Andreas . Ülemuse lõuapärad hekseldasid niisuguse võimsusega , otsekui oleks see tema viimane õhtusöök . " Häireolukord . Kolm tundi tagasi vahistati üks valepassidega hangeldaja , " mõmises ta täie suuga . Nagu tavaliselt , jäi kõige vähem aega kõige olulisemate otsuste langetamiseks . " Ma arvan , ma ikka kirjutan lahkumisavalduse , " lausus Luik kõheldes . Ime küll , ent Andreas pidas kahe võileiva vahel isegi väikese pausi . Luik tundis end meelitatuna . " Lase käia , paberikorvis ruumi jätkub , " kõmistas ülemus . " Kas sa üldse taipad , et kui me seda skandaali ei summuta , satuvad ohtu kõnelused Euroopa Assotsiatsiooniga ? Kellele on vaja riiki , kus passidega äritsetakse justkui mõnes Kolumbias . Homme kell kaksteist minu kabinetis . " Ja ta hammustas kolmveerandi järgmisest võileivast . Luiges ärkas vastutustunne . Tõepoolest , milleks ta küüris Hannele trussikuid , kui ideaal , mille eest ta võitles - Eesti Vabariik - teovõimetuks osutub ? " Homme on laupäev , " püüdis ta arglikult vastu vaielda . " Ega sa juut ole , " mõmises Andreas , pistis suhu viimase võileivaveerandi , tõstis taldrikult viie rokforitüki ja kolme oliiviga pikitud tiku ja pööras selja ; tema poolest oli jutuajamine lõppenud . " Ja ongi kõik , " mõtles Luik kurvalt . Ta ei pääse eales riigiametist , või õigemini , pääseb alles koos pensioniga . Sest isegi kui praegune valitsus kukub , asendab seda uus , ja ametisse astub teine šeff-semu , Juhan . " Meie kohus on püsida tüüril kõigi lootuste avariiski , " meenusid talle klassiku read . Tüüril küll , aga kas ka trümmis ? Hajameelselt jalutas ta külglöövi ja pidi peaaegu jalust tõukama seal tagasihoidlikult šampust limpsiva paarikese . " Vabandust , " lausus ta , ja tardus - talle vaatasid otsa tuttavad nefriitrohelised vidukil silmad . Luik lootis , et Ottilie millegagi äratundmisest märku annab , kuid armukese näos ei liikunud ainuski lihas , tagasihoidlikult toetus ta pankur Salvei käsivarrele . " Pole viga , " vastas too abielumehe kohusetundega . Luik kummardus ja eemaldus , paaniliselt mõeldes , ega nende armastus äkki pole lõppenud , kuid siis taipas - Ottilie vaid järgis konspiratsioonireegleid . Juba ülehomme , kui suure tühja pea , külma halastamatu pilgu ja ammu surnud südamega endine komsomolitöötaja linnast välja , golfi mängima sõidab , helistab ta ja lepib kokku kohtamise . Oo , Luigel on talle üllatus – kas polnud Ottilie ainsana ära aimanud , et Silveril oli armuke ? Sõime äärde hakkas tekkima esimesi tühikuid . Võis juba peaaegu mõelda selle peale , kuidas rahustada närviliseks muutuvat magu - kuid vaevalt jõudis Luik pöörduda sinnapoole , kui lühtrid taas kustusid , süttis prožektor , isegi mitu prožektorit , ja kärgatas orel , mis kõik kokku pidi ilmselt tähendama , et algab Merlin Teeääre lubatud programm . Ja tõepoolest , niipea , kui ta seda oli mõelnud , ilmuski käärkambrist nähtavale kõige omapärasem protsessioon , mida ta elus oli näinud . Kõige ees sammus palja ülakehaga atleetlik noormees , peas hõbekiiver , seljas šoti seelik ja käes kullatud oda , tema järel tippis salk kunstipärase loomulikkusega lõhki käristatud , kotiriidest hõlstides neide , lillevanikud peas , paljas ihu välkumas aukudest . Neidude kannul marssisid neli samuti šoti seelikus , kuid ilma odadeta ja tavalises , raudkiivris ( ning ilma suleta ) noormeest , õlgadel kanderaam , mille otsas neljakäpukil , taguots veetlevalt püsti troonis ihualasti , suure tiigrimaskiga , vöödiliseks maalitud tütarlaps . Sellele järgnes väike paus , nii et Luik pidas rongkäiku juba lõppenuks , kui avatuks jäänud uksest äkki kostsid karjed ja prožektorivalgusesse ilmus ... jah , seekord tundis Luik Jannu kohe ära . Noor sugulane , kelle ainsaks ihukatteks oli teatud intiimset kehaosa varjav , kuldbrokaadiga polsterdatud ... kuidas seda nimetadagi , sattus Luik kimbatusse ; ütleme nii , vutlar , tassis suure vaevaga seljas võrdlemisi suurt puuristi . Tema kannul kõndis , piits käes , orb , seljas Luigele tuttav rüü : läbipaistev valge pluusike , mustad nahkpüksid ja mustad kõrge kontsaga kingad . Violetseks toonitud nibud puurisid kas ekshibitsionismi või sadismi ekstaasis õhukest kangast , siuh ja säuh langesid hoobid vastu eeskäija selga , ning kui too paaril korral karjatas , tundus Luigele , et Jannu ei teeskle , et ka vorbid , mida ta tema ihul märkas , on ehtsad , mitte maalitud . Protsessioon suundus vahekäiku pidi altarini , pööras külglöövi ja naasis tuldud teed , kadudes taas käärkambri ukse taha . Orel vaikis , prožektorid kustusid , süttisid lühtrid , ja publik , põgusalt aplodeerinud , leidis kätele parema tegevuse hammaste teenindamise näol . Luik kaalus pisut . Varem või hiljem võis loota , et orb ilmub käärkambrist veel kord rahva sekka , juba kui kompositsiooni autor . Jäi üle oodata . Sõime ääres korskasid veel ainult mõned hilinenud setukad . Luik tüüris lähemale , ja leidis eest vaatepildi a la maastik pärast lahingut . Tabuun oli jõudnud hävitada nii balõki kui rokfori , oliividest rääkimata , liudadel norutasid häbelikult mõned rasvased singivõileivad ja kuivaks tõmbunud õunaviilud . Mis siis ikka , mõtles Luik , hea lapsetoa saatus . Ta asetas šampuseklaasi lauale , võttis viimase puhta papptaldriku , tõstis sellele ühe võileiva ja kaks viimast õnnetut viinamarja , astus laua äärest eemale , ning tardus . Tema ees seisis Ülle Luik . Luik tänas Taarat , et see ei juhtunud kümme sekundit hiljem - ta oleks võinud kergesti suutäie hingekõrri tõmmata , kaks laipa olnuks palju aga isegi nii julma naise kohta nagu lesk . Arvuti tema peas hakkas välkkiirelt tööle . " Ohhoo , keda ma näen ! Luba end õnnitleda ! Tiina on ikka silmapaistvalt andekas , " tervitas ta joviaalselt , nagu kohanuks vana head armukest . Lesk kõhkles . Oli näha , et ta väga tahaks kuulda komplimente tütre aadressil , kuid parema meelega kellegi teise suust . " Täiesti Pariisi tasemel etendus , mind sa ometi võid selles küsimuses usaldada , ma olen neid näinud ... " jätkas Luik relvitukstegeva südamlikkusega . " Mulle küll eriti ei meeldinud . Ma eelistan , kui inimestel on natuke rohkem riideid seljas . " Edevus sai vimmast võitu . Kas inimesed harva täna tülitsevad , ja homme teesklevad , et midagi pole juhtunud ? " Aja uperpallid . Alastust enam ei häbeneta , pigem isegi uhkeldatakse sellega . Juba Tšehhov ütles , et inimeses peab kõik olema ilus . Ei , tõsimeeli , ma arvan , su tütart ootab ees suur tulevik , " lobises Luik muretult . Talle näis , et lese roosad kõrvad hakkasid aegamisi liikuma ja tema näole ilmus uhkust tundva ema õhetus . Kuid sellest ei piisanud - et lüüa pistoda niisuguse naise südamesse nagu Ülle , oli tarvis , et ta ise paljastaks rinna . " Ja kui hea ta välja näeb ! " kallas ta lese üle üha uute ja üha rafineeritumate meelitustega . " Muidugi mitte nii hästi kui sina , aga see oleks ka liiga palju tahetud . Ma kardan , et niisugust naist pole veel sündinud , vähemalt mitte siin , Eestimaal . Pean sulle saladuskatte all tunnistama , et ma olin sinusse üksvahe ikka väga tõsiselt armunud . " " Sinu viimase visiidi järgi seda küll ei ütleks . " Ahhaa ! Kui naine hakkab tegema etteheiteid , on edu lähedal . Ainult ettevaatust ! " Vabanda , et ma nii skandaalselt käitusin . " ( Luik tundis , et ta isegi punastab ! Lõpuks , ka tema oli pisut õppinud Stanislavski süsteemi . ) " Minugi närvid pole enam need , mis varem . Silveri surm viis mu täiesti transsi , ma pole sellest tänini üle saanud . Kodus ma mõtlesin järele , ja taipasin , et enne , kui mujalt süüdlasi otsida , oleksin pidanud vaatama peeglisse . Testament testamendiks , aga õigluse järgi pidanuks vanaisa Juliuse talu saama Silver . Ta elas seda kindlasti rängalt üle . Lühidalt , ma loodan , sa andestad mulle . " Lesk pakatas rahulolust . " Hea , et sa seda isegi mõistsid . " Tunneb end praegu jumalannana , mõtles Luik . Oot-oot , kohe toome su maa peale tagasi . " Ma loodan , et arusaamatus on sellega ammendatud ? " küsis ta , naeratas häbelikult ja sirutas taldrikust vaba käe – otsekui lepituseks . Lesk kõhkles , kuid võttis pakkumise vastu . Demokraatlikule ajastule omase seltsimehelikkusega raputas Luik seda mitte kõige väiksemat ja soojemat kämmalt . " Ainult ühte ma ei taipa siiani , " jätkas ta mahedalt . " Miks sa Silveril selle toreda tüdruku juurde ei lubanud minna ? " Löök tabas märki : lesk võpatas ja tahtis tõmmata kätt ära ; kuid Luik hoidis kinni . " Kas sul oli kahju , et temagi võiks korra elus õnne maitsta ? " küsis ta pisut teravamalt . " Sinu süda on ju sama külm kui käed . " Lese nägu moondus raevust . " Lase lahti ! " sisistas ta . Kuid Luik ei andnud teda vabaks . " Ära kiirusta , selgita mulle , miks sa ässitasid mamma ja tütre tema kallale ? " Stseen hakkas juba köitma lähimate presentatsioonivõõraste tähelepanu . Luik leidis , et aitab . Samal hetkel , kui Ülle täiest jõust kätt tõmbas , laskis ta selle lahti . Lesk vaarus , kuid ei kukkunud , ainult läigatas šampust kleidile . " Keemilise puhastuse arve võid mulle saata , " ütles Luik külmalt , eemaldus ja peatus ühe piilari juures . Maksimum , mis teda ähvardas , oli see , et ta ei pea enam taluma vihkavaid pilke Elamisloaameti koridoris – kui Ülle kaebab oma ülemusele Murel Deemandile , Murel spiikerile , ja viimane annab Andreasele korralduse matslik alluv vallandada . Süda tagus , uudistavad pilgud mõõtsid teda , siin-seal lähenesid paarikaupa seisvate inimeste pead teineteisele , et sosistada : " Kas tead , kes see on ? " ; küllap huvitas see ka pankur Salveid , ei , pigem jätkus Ottiliel kavalust ise esitada abikaasale vastav küsimus . Taldrik singivõileiva ja kahe viinamarjaga püsis endiselt peos , isu oli küll läinud , kuid Luik võttis ikkagi , puht hajameelsusest ühe marja ja pistis suhu . See oli maitsetu , kõva nahaga , täpselt nagu ameerika viinamarjad - ei mingit võrdlust lagunenud impeeriumi magusmahlakate fruktidega . " Teie kutse , palun ! " Tema ees seisis tundmatu siilipeaga noormees , üks neist loendamatuist muidusööjatest , kes saatsid oma ainsa elu mööda , valvates pankasid , kaubamaju , restorane , kasiinosid , piljardisaale , büroosid , ja viimase moena ka muuseume ning koole . Selle ilmetu portree taustal seletas Luige terane silm aktsiooni tõelisi autoreid - Üllet , Tiinat ning tuukrit . Esimesed kaks vestlesid omavahel , hoidudes demonstratiivselt tema poole vaatamast , tuuker aga hävitas teda pilguga ja pingutas demonstratiivselt biitsepseid , kartmata , et käristab lõhki kalli rätsepapintsaku . " Ma olen siin ametiasjus , " valetas Luik täiesti instinktiivselt . Muidusööja kergitas küsivalt kulmusid . " Millistes ? " Luik tõmbas taskust portmonee ja otsis juhilubade , krediitkaardi ja muu säärase pahna seast üles töötõendi . " Ma tulin vaatama Merlin Teeäärt tema uues hüpostaasis . Kas teie teate , kes on Merlin Teeäär ? " Õigem olnuks muidugi küsida , kas muidusööja teab , mis on hüpostaas . Too jõllitas tõendit , suutmata otsustada , kuidas reageerida . " Tegelikult olen ma juba lahkumas , " teatas Luik joviaalselt . Ta laksatas töötõendi kinni , pistis taskusse ning heitis pilgu ümberringi , otsides , kuhu asetada papptaldrik . Sobivat kohta leidmata , ulatas ta selle muidusööjale : " Palun . " Instruktsioonid ilmselt keelasid muidusööjal rakendada käsi millekski muuks kui ebasoovitavate külastajate kraest kinnihaaramiseks , sest ta jättis taldriku , võib peaaegu öelda , õhku rippuma , kust selle päästis üksnes Luige allergia igasuguse reostuse suhtes . Ta astus lähima pingi juurde ja seadis taldriku sinna . Siis kummardus ta viisakalt muidusööjale , ja kõndis mõõdetud sammul saalist välja . " Vaene noormees , nii noor ja nii uudishimutu , " mõtles ta endamisi . " Nüüd ta ei saa kunagi teada , kes on Merlin Teeäär . Aga kui palju huvitavat ma oleksin võinud talle jutustada eesti iseseisvuse ammest ! " Garderoobis riietus üksainus varalahkuv paarike , soliidne mees mustas ülikonnas ja elegantne sale daam beežis kostüümis . Mees seadis pähe kaabut , naine nägi vaeva , et ise endale palitut selga upitada . Kus ma ometi olen neid näinud , mõtles Luik , tajudes paarikese liigutustes midagi väga tuttavat . Siis pööras mees tema poole täishabemes lõua , ja Luik tundis ära Tiit Rebase . Kaabu asendiga rahule jäänud , vaatas vana semu talle irvitades otsa . Näis , et talle valmistab kohutavat nalja kohata Luike niisuguses kohas . Pööras ringi ka daam beežis . On see tõesti Violetta Väli , küsis Luik eneselt hämmeldusega ? Jah , ta ei eksinud , see ta oli , kirjastuse " Tess " direktor , kakskümmend kilo kergem kui nooruses . Liikunud kogu elu paralleelselt Luigega , ehkki hoopis teist teed pidi , jõudsid nad välja samasse punkti ( mis veenvalt tõestas Lobatševski teooria paikapidavust ) . Ja mitte üksnes nemad : kes oleks veel kümme aastat tagasi kujutanud ette Murel Deemantit Merlin Teeääre korraldatud banketil ? Rahvuslik leppimine , millest paatosega kõneles Ivar Ümiseja , näis teostuvat , nad kõik , nii dissidendid kui ka kollaboratsionistid kohtusid - ainult kus ? Ta tervitas eemalt vana semu ja eriti tema elukaaslast , kellele asetas suurimaid lootusi , et tema luulekogu ükskord ära trükitakse , ja astus tänavale . Sadu oli lakanud , õhus oli tunda kevadet . Veel päev , kaks , ja maal hakkavad tõesti laulma ööbikud , nentis Luik . Tema neid ei kuule , sest peab samal ajal jahti libakodanikele . Vahva rätsep ootas teda truult . Luik istus autosse ja mõistis äkki , et luuletus on valmis . Kõik sõnad seisid nagu baleriinid sirges rivis ja ootasid dirigendi märguannet , et alustada kõikvõimalike , keeruliste figuuride moodustamist . Pabinasse sattunud , hakkas Luik otsima paberitükki , kuhu luuletus üles kirjutada , enne kui see ununeb ( niisuguseid asju oli temaga mitmel korral juhtunud ) . Ta kobas põuetaskus , kuid leidis ainult portmonee . Ma ei hakka ometi jäädvustama luuletust rahatähele , mõtles ta õudusega ( liiga suur au ühele kupüürile ) , pistis käe küljetaskusse ja ohkas kergendatult , tundes käe all paberilehte . Ta tõmbas selle välja ning nägi Diana sedelit . Käib küll , mõtles ta , avas kindasahtli , võttis maanteede kaardi , asetas selle põlvedele , paberi alla , maalis oma kalligraafilise käekirjaga kirja tagaküljele esimesed kolm rida , peatus hetkeks , üks epiteet ei meeldinud enam , leidis teise , täpsema , ja ruttas edasi . Siis oligi kõik . Üle lugema Luik luuletust ei hakanud , ta teadis , millega see lõpeb – umbes samaga , mida talle demonstreeris Tõllasepp , lõõris pabereid põletades . Ta pööras paberi ümber : " Kui Te tahate teada , mis juhtus Teie vennaga , tulge homme , laupäeval kell <arv> ... " Enam polnud kohtumisel mõtet , ja pealegi pidi ta homme kell kaksteist olema Andrease kabinetis . Peitnud paberi kirja ja luuletusega taskusse , hakkas tal äkki kohutavalt kurb . Kuid kohe ta parandas end , või õigemini , oma tuju . Mul pole õigust nukrutseda , ütles ta endale . Ma olen õnnelik inimene , sest mina elan veel , samal ajal kui mu vend mädaneb hauas . Ja siis esitas ta endale ühe julma küsimuse , mis hulk aega oli tiirelnud peas , kuid – nagu luuletus – alles pärast teatud inkubatsiooniperioodi omandas sõnalise kuju . " Kas ma oleksin nõus naasma endisesse , impeeriumi aega , punaste lippude alla , ilma restitutsiooni , ilma vabariigita , kui keegi selle eest ärataks ellu Silveri ? " Mõtiskledes vastuse üle , äratas ta vahva rätsepa unest ja asus teele bareljeefiga maja suunas , kus teda ootas ees taaskohtumine papa Haraldi nahkdiivanil norskava kulla Potiga – polnud võimatu , et Tõllasepa järel kõige lähedasema inimesega , kes talle oli jäänud .