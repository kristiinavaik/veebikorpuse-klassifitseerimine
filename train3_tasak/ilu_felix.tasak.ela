kirjak	ilu_felix.tasak.ela	Mait Raun Felix Horn sammus trepist üles . Ta oli seda varemgi teinud - arvatavasti kõndis ta mööda treppe iga päev ja kogu oma elu , nagu me kõik . Ometi oli tookord ( vähemalt minu ettekujutuses ) midagi teisiti . Ruuged juuksed , pruunid silmad , ümmargune pea - tavaline mees . Koguni ülimalt tavaline : keskmist kasvu , ruudulise kuuega ... Kui püüda tuua esile mingit eripära , siis ainsana võis selleks olla pikk jäme nina , mis varjutas näo . Seetõttu ei olnud ta ilus . Ja veel : ta huuled olid veripunased ja ülemine neist meenutas tärkavat roosiõit , kaardudes meelalt peaaegu vastu nina , ent miski jäi neid vaadeldes kripeldama , võibolla olid needki ilu jaoks veidi liiga paksud . Üldse oli ta näos vaevutajutav ebaproportsionaalsus , mingi riukalik joon , mis ilmus nähtavale vaid väheseil hetkil , siis , kui nägu oli vihast või pisaraist punaseks haudunud . Ning praegu oli just niisugune hetk - Horn avas ukse veekalkvel silmadega . Veel enam , link pudenes tal mitu korda peost ning kui viimaks siiski alistus sõrmede sunnile , niutsatas Horn nagu koer . Kuidagi hale ja vaevatud paistis ta : pea õlgade vahele tõmmatud , kuub kortsus , kingad kaetud poriplekkidega ; muidu oli ta alati nii hoolitsetud noormees . Taarus üle vaiba , nagu ootaks karistust . Justkui ei olekski omaenese kodus . Vaip läks taldade all rulli , teekond oli kohutavalt pikk . Viimaks jõudis Horn aknani ja põlvitas õõtsuva kiiktooli ette . Ilmselt kavatses ta esimese hooga ka põrandat suudelda , ent mõtles siis ümber , tõusis jäigalt püsti ja küünitas kiiktooli poole lillevaniku , ise koolipoisi kombel õhetades . Lilled võeti vastu . Horn nuuksatas veelkord , surudes seejärel hambad plaginal kokku . " Ma väga vabandan , " lausus ta tuhmilt , " väga , väga ... " " Ah , ei ole viga ! " vastati hooletult . " Kuidas see kõik võimalikuks sai ... " jätkas Horn nagu masin ; seejuures katkine , krigisev , takerduva mootoriga masin . " Algus oli ilus ... Aga siis ta saagis ... Ah , mis enam sellest , ma olen kõiges süüdi ! " " Räägi edasi , " julgustati . " Sa ei pea salgama ega keerutama . Oled seda niigi juba hommikust saadik teinud . " Horn kavatses eemalduda , ent miskipärast kohkus neist raiuvatest , kuidagi vastuvaidlemist välistavatest sõnadest . " Ma ei peaks seda jutustama , eriti mitte teile ... Teile on lilled , kannatlikkuse eest , ma räägin rumalust ... " Nämmutas veel mitugi lauset . Siis aga prahvatas : " Ta saagis oma irisemisega mu närvid läbi ! Võibolla te ei kujuta ette , millisel neetud kombel ta närve saeb ! Alati just siis , kui kõik näib olevat parimas korras ja ma olen täiesti avali ja kujutlen maailma ideaalsena ja teda selle keskpunktina , selle soovide ja ihaluste südamena , ja mu süda heliseb - muide , on olemas niisugune õrn silmapilk ! - , sellisel silmapilgul läigatab ta mu hinge irvitades solki . Miks ometi ! Miks purustab maailma , nagu oleks see tühine mänguasi ! Kas teie suudate seda mõista ? Te ei kuulagi ? Ma ei ole tõesti eriti sõnaosav , ei anna traagikat piisava selgusega edasi ... " Ta vakatas , ent seejärel heitis pea otsustavalt kuklasse . " Probleemi juuretiseks on asjaolu , et ta provotseerib mind täiesti teadlikult , valides alati välja kõige ootamatuma , kõige kaitsetuma hetke ... " Kaugemale Horn ei jõudnud , sest hämarast taganurgast katkestas teda kile hääl : " Ema , nüüd näed sa korraga kõike ! Kõike seda , mida olen pidanud aastaid varjama , et mitte panna su südant lõhkema ! " " Ole vait ! " kähvas Horn . " Täpselt niisugune ta mul on - kui taipab , et sõnade pinnal ei suuda enam vastu hakata , siis tormab kätega õigust mõistma . No tule , tule jälle , meheke , tule nii nagu hommikul , mis sa ootad ! Aga pole aega , tarvis kiigutada ämma tooli ! Pärast käib lilledega üles ostmas nagu armunud peiupoiss , sülitan su lilledele ... Ei raasugi häbi ! " Naisel , kes kõneles , oli põsk paistes ja ta silmaalune sinetas . " Rahune , pojuke , ära pane tähele , " rehmati kiiktoolist peaaegu lõbusalt . Ent Hornil tekkis kahtlus , et ämma magus ja andestav kõnepruuk on mõeldud vaid selleks , et meelitada teda ennast aina saatuslikumalt sisse mässima - trumbid puudusid tal nagunii ! ja sisimas põlastas ta oma tegusid nagunii ! - , ning ta vaikis trotslikult . Ta põlastas ennast pealaest jalatallani . Naise löömine oli asi , mida ta lapsepõlves pidas enda puhul võimatuks . Viimasel ajal aga juhtus seda sageli ... Ta vaatas mornilt , kuidas naine komberdas ema juurde ja põimis talle käed abiotsivalt ümber kaela . Aknast langes päikeselaik naise näole . See oli verine ja valugrimassist moonutatud . Roosibukett kukkus põrandale ja Horn nägi , kuidas õied lömastusid toolijalase all . Äkitselt saabunud vaikusse lõikus lapse vigisemine ( see olin mina ) . Ka hommikul vigises laps - siis , kui lajatas rusikahoop ; Hornil kumises praegugi veel valusalt kõrvus see hääl , see aina valjenev hala , millesse segunes teine samasugune , naise hääl . Neist meeleheitlikest helidest moodustus mingisugune disharmooniline akord ja Horn lõi veelkord . Käsi põrkus vastu naise pehmet sooja põske ja peagi saabus ämm , Horn sosistas talle : " Ma lõin Avet ... " ning tormas uksest välja . " Ma enam ei tee , ausõna , te teate mu ausõna : ma tõesti enam ei tee ... " pomises Felix Horn last sülle võttes ( seda talle kõigele vaatamata siiski lubati ) . " Vahepeal - lilli valides - oli mul piisavalt aega järele mõelda ... " Sellega oli vahejuhtum lõpetatud . Isa kutsus mu kabinetti , sellele minu jaoks üldiselt keelatud territooriumile , kus ta tavatses nõiduda kõik vähegi vabad hetked paberite kohale kummardunult , ning mängis kogu järgneva päeva minuga innukalt kõike , mida suutsin vaid välja nuputada , tegi tiritamme , roomas õhupalli kannul riiuli alla ja kargles nagu poisike . Kuni ema kutsus meid lauda . Selgus , et ta oli küpsetanud tordi . Isa ja ema vaatasid teineteisele ettevaatlikult otsa ning nende sõrmeotsad puutusid otsekui juhuslikult vastamisi . Vanaema Svetlana Fjodorovna lamaskles endistviisi kiiktoolis ja tikkis , valge pitstanu peas , laskmata end sagimisest mingil viisil häirida . Võinuks peaaegu arvata , et ta magab - isegi reetlikku vilinat kostis suust - , kuid ta käed liikusid ja linikule ilmus korrapärane muster . " Kas ta peab just siin ... " sosistas Horn naisele . Ave saatis talle etteheitva pilgu , mis tõi meelde hommikuse košmaari , ning Horn taltus . Aga ainult hetkeks . Kui ämm röögatas : " Tassike teed ! " ja naine nõksatas teenistusvalmilt paigast , libises tume vari üle Horni näo . Juba jälle tundis ta , et on võimeline naist lööma . Minu pärast ei näe ta iial niimoodi vaeva , mõtles Horn kibedalt , võibolla ainult päris alguses oli teistmoodi ... Milleks talle üldse meest vaja , kui ema on hoopis väärtuslikum ... Tassike teed ! Suutmata rahuneda , läks Horn koos koogitaldrikuga kabinetti . Kui võti ukselukus pöörles , siis ema ja vanaema itsitasid , ning ema silitas mul juukseid , kuni ka mina prahvatasin viimaks naerma . Mida Horn kabinetis tegi , sain teada aastaid hiljem , tema päevikust , ta järelejäänud pabereist . Soovi korral võib nimetada seda palvetamiseks . Võimalik , et olen kirjeldamisel ebatäpne , kuid näib , et enamasti istus ta põrandal , jalad ebamugavalt risti , ja vaatas üksisilmi lakke , kuni sinna ilmusid jooned , täpid ja kujundid . Võibolla ta hallutsineeris ? Ta on korduvalt rõhutanud , et lae virtuaalne maaling moodustas ühtekokku ta elueesmärgi . Mõnikord suutis ta selle ka sõnastada , kuid olulisem oli , et see - vist mitte niivõrd maaling kui aimdus eesmärgist - püsis meeles . Pärast niisugust protseduuri oli Horni mõne aja vältel võimatu rööpast välja lüüa , järelemõtlemine andis ta tegudele vääramatu kindluse ... Tookord jäi keskendumine paraku poolikuks . Vaevalt märkas ta esimesi sakilisi tähekesi õhus ning ammu enne seda , kui need võinuksid lõpetada hõljumise ja naelutuda oma seekordsetesse asupaikadesse ( kuigi eesmärk oli arvatavasti alati üks , näib , et seda tõendav muster kujunes iga kord erinevaks ) , algas nõudlik ja vihane ukselõgistamine . Tähekesed kadusid momentaanselt silmade eest . Horn , keda tavaliselt ei häiritud , sest ema ei teinud seda kunagi ega lubanud ka minul ilma erakordse põhjuseta kabineti uksele läheneda , jätkas sellegipoolest oma mõttetut pingutust . Ent imet ei sündinud , tuba jäi tavaliseks - kohmakas tammepuust mööbel , hiiglaslik tolmusevõitu lauaplaat , paksud villased kardinad akna ees , raske kollane lambikuppel . Tuhakollane lamp nagu tormipilvede taha maetud päike . Sisustus oli vanavanematelt päritud ja liiga jõukas nende tegeliku elutaseme jaoks . Hornile tundus praegu kõik , mis teda ümbritses , kohutavalt range ja rusuv . Mis vaba mõttelendu oli tal siit tahta ! Ning tagatipuks veel äia lärm ukse taga : " Tule välja , kui oled mees ! Ma tean , et sa oled seal ! " Viimaks Horn loobus . Niiviisi võib ta ärritusest rabanduse saada , mõtles Horn , kujutledes , kuidas iga sõnaga , iga mööduva silmapilguga paisuvad veresooned äia kaelal . Surm südametunnistusel , ainult mitte seda ... Horn võdistas koguni õlgu . Ta mõttekäik oli mõnevõrra tehislik , allaandmisele sobivat vabandust otsiv , ent tänu sellele ilmus ta äia palge ette reipa ja rahulikuna , silmis pilklik tuluke , ning lausus rusikaid omavahel vastamisi hõõrudes : " Olen teie käsutuses ! " Äia silmad peatusid tahtmatult rusikatel . Need olid väikesed , õrnad , valged . Ent arvatavasti samas nõelteravad ja kiired . " Muide , mida täpselt te mu korterist otsite , kas saan aidata ? " küsis Horn osavõtlikult . " Sveta kutsus , " kohmas äi jalalt jalale tammudes . Ka Horn tammus tema eeskujul jalalt jalale . Kääris koguni käised küünarnukkideni üles . Seejärel vaatas ta põgusalt ämma suunas ja ümises : " Ah Sveta või ... " Nende pilgud ristusid ning ämm heitis oma näputöö kiiresti kotti . " Sveta jah , " ütles äi ja tupsutas taskurätikuga laupa . Horn tegi käega kummalise liigutuse , mis nõudis ühekorraga nii äialt vaikimist kui ka osutas põlglikult kiiktoolile , mis õõtsus aina ägedamas taktis . Seal rabeles ämm , kes püüdis upitada oma lihavat keha kiiktoolist üles , kuid prantsatas ikka ja jälle tagasi . Tal oli niigi raske , ent tahtmatult aitasin mina ebaõnnestumisele veelgi kaasa , sest klammerdusin nagu puuk ta jalgade külge ja lunisin : " Vanaema , vanaema , jää veel veidikeseks ! " Olin nimelt saanud ennist vanaemalt kompveki . Ave lükkas mu kõrvale , tõstis Svetlana Fjodorovna püsti ja kordas oma vanemaid esiku suunas talutades : " Aitäh , et tulite , aitäh ! " Tookord pälvisin esimese kogemuse sellest , kui muutlik on naiste meel - vaevalt sulgus välisuks ja trepikojast kostusid laskuvad sammud , kui ema viskus isale kaela . Ent Hornis oli toimunud pöördumatu muutus ... " Ma ei armasta sind enam , " sosistas ta naisele . Ave laskis end temast järsult lahti ja turtsatas : " Enam ? " See mõttetu sõna jäi pikka aega ainsaks . Nad seisid kohmetult teineteise vastas ning vahtisid tõtt . Kumb oli ründaja , kumb ohver , ei tea ma siiani . Ent ühtäkki hakkasid nad tegema veidraid nägusid ja lõpuks prahvatasid naerma . Ave liibus taas vastu meest , isegi tugevamini kui varem , ja küsis teda suudelda püüdes : " Kas sa siis varem armastasid ? " Tagantjärele arvan , et ema kiresööstu põhjuseks oli jõuetu aimdus , et ta võib tõesti oma mehe kaotada . Mis teda selle juures kõige enam kohutas , oli äratundmine , et koos sellega kaob kodune rutiin . Olgugi painav , oli see rutiin siiski harjumuspärane . Kuidas elada ilma rutiinita , mis on talle tähtede poolt määratud terveks eluks ? Kuidas alustada otsast peale ? Ta ei olnud sellistele asjadele kunagi isegi mõelnud . Ave küsimusse oli kätketud harilik mänguline õrritus , mis ei tähendanud peaaegu mitte midagi ja eeldas kõrvust möödalibisemist . Ent Hornis oli tõepoolest toimunud muutus . Rumaluke ! tahtis Horn hüüda , hetk tagasi ta ju veel armastas , kogu ta noorusaeg koosnes üleni sellest armastusest ... See oli kohutav hetk , see armastuse lagundamise hetk . Ta surus käed sügavale taskusse ja sulgus hilisööni oma kabinetti ; pärast siiski hiilis Ave kõrvale voodisse . Umbes niisugune oli üks mu varasemaid lapsepõlve mälestusi . Neile kildudele ja isast säilinud märkmetele , mis ta loovutas vangistust ja hukku ette aimates kunagi minu kui pärija valdusse , ongi see raamat üles ehitatud . Isiklikud muljed aitavad mul märkmete sisu paremini mõista ja ka korrigeerida , kus vaja . Isa õnneks enesele väga palju ei valetanud ... Võimalik , et keegi võib heita ette raamatu mitte just hiilgavat kompositsioon , ent esiteks ei ole ma seda kunsti kusagil õppinud ja teiseks pean oma esmaeesmärgiks sisu adekvaatset edastamist , mitte " kulda , karda ja kõlinaid " . Ja kui ma kasutan kohati ekspressiivset stiili ning püüan valgustada oma tegelaste siseelu , mõtteid ja heitlusi , mis tegelikkuses ei olnud mulle mõistetavatel põhjustel kättesaadavad ( katsuge ise pugeda teise inimese naha vahele ! ) , ja teen seda ka niisuguste seikade puhul , mille juures mul enesel ei õnnestunud viibida , siis seegi toiming , mis näivalt rajaneb suvalistel kujutelmadel , asub ainuüksi adekvaatsuse teenistuses - kuigi see kõlab pentsikult . Kuidas teisiti anda edasi , et nad olid lihast ja luust inimesed , mitte käitumismasinad ! Nii palju sellest ; hoopis tõsisem süüdistus on see , nagu oleks mul kavatsus kergitada isa najal oma longus tiibu . Kohe , kui kuulutasin seltskonnas ettevaatamatult välja oma tulevase raamatu teema , kleepus see mulle külge . Ja nii mõnelgi ausal suul , mis ei avane poriloopimiseks , hakkab värelema parastav muie , kui jutt liigub minu töödele ja tegemistele . Ränk , ent lame süüdistus - isegi tekstiga ei olnud tarvis tutvuda , et seda esitada ! Mis salata , longus on mu tiivad tõesti , ent vastake , miks siis ei puuduta presidendi ( rahva silmis märtri seisusse tõstetud presidendi ) poja mälestused sõnagagi seda " imelist " aega , millele te vihjate ? Hoopis meelsamini oleksin kirjutanud teisest perekonnast , teisest olustikust , teistest inimsuhetest ... Paraku ei olnud mul seda võimalust . Sama tulemuseni jõudmine väljamõeldud süžee ja karakterite najal oleks nõudnud fabuleerimisandi ja ilmselt veel mitmeid oskusi , mis mul puuduvad . Muidu oleksin ju ka ise midagi väärtuslikku . Muide , selleks , et lõplikult hajutada kõik kahtlused ambitsioonide suhtes , mis mul võiksid olla , siis kuulutan siinkohal mustvalgel : ma ei pea ennast väärtuslikuks . Pigem kuulun selle inimenamiku sekka , kes suudavad koostada ühe raamatu , ja see siin on minu raamat . Mind ei kannustanud seejuures mitte soov võõra lõkke paistel end soojendada , vaid tarvidus väljendada mingit halvastisõnastuvat hoiatust . Soovisin anda märku millestki , millega olen saatuslikult kokku puutunud , ja arvatavasti mitte ainult mina . Teisisõnu , soovisin tunnistada ( tunnistusi selle nõiaprotsessi käigus minult teatavasti ei küsitud , ega hiljemgi ) . Nii et neil , kes näevad järgnevas katset ravida lapsepõlvehaavu , võib olla õigus ; kuid lõplik tõde ei ole seegi . Annan endale täiel määral aru , et isast kirjutada on tänamatu ülesanne . Siiski loodan , et tal ei tarvitse end siinsete luiskelugude tõttu hauas ümber keerata - ka niisugused arvamused on juba puutunud mulle kõrva . Pealegi , kus on isa haud ? Kas on ajaloo mälu tõesti nii lühike , et juba on jõutud unustada , kuidas ta heideti vangitorni ja pandi kirikuvande alla ja katsetati läbi kõikvõimalikel alandavatel viisidel ja viimaks põletati hõõguvatel sütel ... Siiski , võibolla onule olen liiga teinud . Aga ma ei suuda kuni surmatunnini kustutada silme eest pilti , kuidas ta kallab koos hullunud rahvaga küttevedelikku tuleriidale , ja sel riidal lamab kinniseotuna isa , silmad sirutatud tähtede poole , mida ta nii väga armastas ja mis teda petsid . Kuni kahekümne teise eluaastani oli Felix Horn harilik , võib öelda , et isegi vilets üliõpilane . Harva suutis ta lõpetada kursuse ühe aastaga , tavaliselt kulus sellele kaks . Suurema osa ajast veetis ta õllesaalides . Ent kui teised temataolised varajased elupõletajad lõpetasid halvasti , siis teda ei kõrvaldatud imelikul kombel isegi ülikoolist . Kriitilistes situatsioonides ilmnes tal harukordne võime leida õigustusi ka kõige võimatumatele sigadustele . Seejuures võisid ka õigustused olla võimatud . Talle ei valmistanud raskust tuua eksamilt puudumist põhjendades appi koguni Aischilost ja Münchhausenit . Näiteks kinnitas , et pidi aitama kolida neil oma mööblit ühest toauberikust teise . " Asusin just teele koolimaja poole . Silmade ees seisid alma materi kõrged sambad . Siis nad tulid , ähmis , täiesti ähmis ... Mainisin , et hetk on erakordselt ebasobiv , eksam , aga neil polnud võimalik tundigi viivitada . " See oli teadlik üle piiri minek , ent Hornil puudus vähimatki hirm tagajärgede pärast . Rääkis igavusest . " Mitte tundigi , mõistate , milline olukord ! Vanamoor , kes neile korterit üüris , oli miskipärast nagu ussist nõelatud ja ajas neid tigedalt lapiga taga ja lubas kutsuda politsei , kui nad kohe ... Ma ei saanud keelduda , need on mu parimad sõbrad ... Muide , eksami siiski sooritasin , olude sunnil küll ainult sõpradele , nii et näib , et annaalidesse see ei jõudnud . Kandsin neile kolimise käigus järjest ette kõigi eksamipiletite sisu . " Ise naeris ja pilgutas dekaanile silma . " Te olete osav , " möönis dekaan . " Mis te ikka vaevate pead ajaloo tudeerimisega , te olete valel erialal , armas Horn . Õppige parem advokaadiks , ma annan teile soovituse . " " Mul ükskõik , " kostis Horn , ent soovituse järele ei tulnud . Selle asemel irvitas sõpradele , kuidas dekaan üritas temast kavalal viisil lahti saada , püüdes sokutada teda juristide karmi käe alla . Aga seal vaevalt õnnestuks vanaviisi jätkata . Seegi läbinägelikkus andestati , järgmisel ebameeldival retkel dekanaati soovitust isegi ei mainitud . Hornile hakkas tunduma , et teda võetakse kui mingisugust looduse kapriisi , idiooti , kes miskipärast kõneleb ja suudab paaril imelikul teemal isegi mõelda ; vaevalt uskus veel mõni õppejõud tema vaimuannetesse . Dekaan ütles talle seda otse suu sisse : " Meie pikaajaliste uuringute tulemusena on teil avastatud täpselt üks võime ja see ei ole kindlasti mitte õppimise võime . Millal lugesite viimati raamatut ? " Horn kehitas ausameelselt õlgu . ( Mis ei takistanud tal küll seegikord oma tahtmist pälvida . ) Ta mõistis ka ise , et oli teistest maha jäänud , õigemini ei olnud nende aastate jooksul õppeprotsessi üldse lülitunud . Mitte miski ei huvitanud teda selleks piisavalt . Märkmetest selgub , et ta ajas oma edasijõudmatuse eelkõige varajase armumise süüks , mis tabas teda juba esimese kursuse alguses . Ave , ainult Ave täitis ta meeli . Sedavõrd kõikehaarav oli ta armastus , et ta ei märganud midagi enese ümber , isegi mitte aja voolamist , elu kulges kui unes ; selles unes sündisin ka mina . Minu sünd tõi pikkamisi kaasa muutuse . Ave oli samuti üliõpilane , ent usin , korralik , lootustandev , ning Horn võimaldas tal takistamatult loengutes käia . ( Muide , ema lõpetas kooli täpselt niisama kiiresti kui ta kursusekaaslased . ) Lõikas seejuures kasugi , võttes Ave asemel ise välja lapsepuhkuse . Hoidis mind , teenis elatist , pidas perekonda ülal . Ning pärast puhkuseaasta lõppemist sai ta minu abil alati veenvalt põhjendada õppelünki - kõik näis liikuvat vana rada , isegi kindlamini veel , Horn hakkas juba unustama professorite nimesid , tänaval ei tundnud neid ära ega tervitanud ... See juhtus lihakombinaadis liikuva lindi taga seistes ja rütmiliselt mingit hooba vajutades , mille tagajärjel kaanetati järjekordne konserv . Tegevus oli sedavõrd lihtne , et ta võinuks kaanetada ka kinnisilmi . Ta prooviski seda , jäi peaaegu magama ning äpardust ei tulnud . Pea oli täiesti tühi - isegi mitte riugast . Horn mõtles , et siin ta nüüd oma eluga on , igavene üliõpilane , peaaegu loom . Loom aga lõpetab , nagu näha , konservina . Ning ühes purgis võib olla segamini mitme looma räbalaid . Seda ette kujutada püüdes läks tal südame alt õõnsaks ; kartis , et loobub lihasöömisest . Veel enam , see tundus jube . Liha vangistatakse , tapetakse , kaanetatakse . Horn lõi häiritult käega , liha , mis libises mööda linti ta silmade eest läbi , oli surnud , tal ükskõik ! Ent kas Horni kohta mõeldakse kunagi samamoodi : tal ükskõik ? Mis väärtus on elul , kui see lõpeb niisuguses alanduses ? Surnud , hingetu mateeria ! Ta orjas oma töövahetuse kannatlikult lõpuni , kuid see oli pikk , erakordselt pikk ja veniv vahetus - Hornil , kes ei teadnud , mis on aeg , oli järsku kiire . Aga kuhu ta tormas ? Ta ei osanud sellele vastata . Närvisipelgad jooksid üle ta selja , talle tundus , et äsja oli ta vaadanud põhjatusse sügavikku . Või koguni taevas avanes ta pilgu ees ? Siis oli see küll üpris isemoodi taevas ... Kui ta lonkis kombinaadist kodu poole - sihilikult aeglaselt ja härgamisi , käed sügavale töötunkede taskusse surutud , haisev pabeross suunurgas , nokatsmüts kuklasse tõugatud - , ei suutnud ta kõigile pingutustele vaatamata leida toimunust midagi niisugust , mida Avele edasi jutustada . Midagi nagu ei juhtunudki . Oli vaid üks tähtis mõte . Aga kas sedagi oli ? Kui ta püüdis mõtet taastada , siis leidis vaid kilde . " Me kõik oleme vangis ega tea , kas meid parasjagu mitte ei kaanetata - kellegi käes võib olla hoob , " kõneles siiski . " Hoob on käes , aga teda ennast me ei näe , ja hoobagi ei näe . Ei näe samamoodi , nagu surnud liha ei näe elusat Felix Horni . Need kolm , liha , Horn ja see keegi , toimivad erinevates dimensioonides . Horn on liha jaoks , see nimetu keegi jälle Horni jaoks transtsendentne , teisisõnu , eksisteerib gradatsioon . " Aga naine , tema kõrgesti haritud naine , kes kindlasti teadis kõiki võõrsõnu palju paremini kui tema ( ta isegi jahmus , et need ilmusid nii ladusalt huultele ) - ta haigutas . " Ave , kuula ! See sai mulle selgeks kombinaadis , konserve uurides , " jätkas Horn mõnevõrra ebakindlalt . " See , et kui on gradatsioon , siis võib Horn langeda allapoole ja manduda surnud lihaks . Aga ta võib tõusta ka ülespoole ja ... " Naine võttis lapse sülle ja vaatas teda heitunult . Oli ilmne , et Horn ei tee nalja nagu tavaliselt ega ole ka purjus , vaid miski on ta peas purunenud . Praksatanud tööd tehes katki nagu kuivanud oks . " Kurat , nii võib saada jumalaks ! " heitis Horn vihaga ja nimme brutaalselt . Ta surus töölise räpased rõivad jälestusega musta pesu kasti ning otsustas , et ei vaja neid enam iial . Seejärel lamas ta lõputu aja liikumatult diivanil , keeldudes söögist ja igasugusest tähelepanust ja tõugates ära ka lapse , kes püüdis temaga hullata nagu tavaliselt ( olin isa kojujõudmist pikisilmi oodanud ) - mulle näib , et see kestis mitu päeva järjest . Mäletan selgesti , et kui ema kiskus teda järgmisel hommikul juustest ja kõditas talla alt , et ergutada isa uuesti konveieri taha , siis lõppes asi kõrvakiilu ja pisaratega . " Mis meist nii saab ? " ahastas Ave põsest kinni hoides . " Sul diplom käes , mine puhta ameti peale , " surus Horn läbi hammaste , " küll minagi sinule varsti järgnen . " Äsjast kirjakohta üle lugedes olen sunnitud tunnistama , et mõnevõrra liialdasin : minu mäletamisi ei saanud tegelikkuses olla , olin selleks liiga noor , peaaegu imik . Ilmselt jutustas mulle sellest seigast siiski ema . Järgneva fiktsiooni alusmaterjali võtsin aga oma arhiivist , isa paberite hulgast . ( Ta hakkas nüüd nimelt paanilise hooga kirjutama , sellal kui varem ei viitsinud konspekteerida isegi parimaid loenguid . ) Tegemist on ühe ruudulise kaustikuga . Dateering paraku puudub , kuid suured ja hüplikud tähed viitavad pärandi kõige varasemale kihistusele . Sest nagu me suurepäraselt teame , oli tal elu lõpul , presidendipõlves , imetlusväärselt ühtlane käekiri , mis nägi välja nagu veidi-veidi lainetav nöör , sees paar sõlmekohta - äärmiselt erinev näidisest kaustikus . Veidi utreeritult võib väljenduda koguni nii , et see kummaline arhiiv peegeldab rännakut ühe elu jooksul ahvist inimeseks ... Aga see selleks ; püüdes manada esile Horni stuuporipäevade mõttelaadi , noppisin vihikust välja mõned selle kõige eredamad laused ning asetasin need veidi skisofreenilisse kastmesse - sest minu meelest oli tookord tegemist haigushooga . Midagi nii avalikult , lausa demonstratiivselt ärapöördunut edaspidi tema puhul iial ei täheldatud . Kui on olemas gradatsioon , siis käibivad erinevatel tasemetel erinevad reeglid ... Muidugi , kui käibivad , sest Felix Horn teeb niisuguse otsustuse omaenese taseme pinnal , ta ei saa olla teiste suuvooder ja väita midagi nende eest , kuna ei tunne nende reegleid või mittereegleid või ma-ei-tea-mida ... Nii nagu surnud lihal ei ole enam muret oma saatuse pärast , on Hornil justnimelt mure oma saatuse pärast , sest see maailm , kus liigutatakse reaalselt hoobasid ja kujutletakse kõrgemat maailma endataolisena - hoobasid sisaldava maailmana - , on saatuse pärast muretsemise maailm ... Ja see tähendab , et saatust ei saa usaldada kõrgemale maailmale , mis on arvatavasti taas kuidagi muusugune ... Ja kuna me saa nagunii kunagi aimu kõrgema maailma reegleist , siis võime need rahumeeli kõrvale jätta ning piirduda iseenese ja oma saatusega , meil on sellegagi piisavalt tegu ... See tegu on täius ... " Tuleb saavutada enese täius maailmas , " lausus Horn segaselt ringi vahtides . Tuba oli tühi . Ema oli läinud minuga igaks juhuks jalutama . Kui saabusime , siis Horn magas . Ärgates oli ta näost tumedam , kõhnem ja nurgelisem kui varem . Ent ta silmist kiirgas mingisugune üleüldine rahu . Selle rahuliku maski all podises aga kuum katel . Horni painas järelejätmatult tundmus , et konveieri ääres mõeldud mõte oli pikem , kui ta suutis hiljem kokku koguda , ning ta tegi raskeid ja kurnavaid katseid , et seda üles leida ( nägugi tursus varsti taas ümmarguseks ) . Ta pani mängu kogu oma energia . Ent ilmselt leidus tal seda liiga vähe , sest tulemusi ei olnud - kõik läks hoopis lootusetult segamini . Ta sumas justkui laugastes . Viimaks tundis ta kindlat pinda jalge all . Juba rõõmustas , et sammub nüüd mööda õiget teerada . Kuid otsekohe komistas ( kas söök on valmis ; jah , söök on valmis , istu lauda ) . Nii palju oli tal kriitilist mõistust veel säilinud , et lõpetas oma mõttetu karniisidel turnimise ja väljus somnambuuliast . Ta sai aru , et see pind ei ole midagi muud kui hall argipäev . Kõik tema ümber oli tuttav , nii neetult tuttav : ühiselamutuba , vaesus , üksluisus , etteheitev naine , lapserüblik . See kõik oli tagasi , ei olnud lahkunudki . Ta peatus masendunult - niidiots , mis viis mõtte juurde , oli katkenud . Kõik , mis ta kord teada sai , oli haihtunud nagu viirastus . Nagu poleks seda üldse olnudki . Ta hing kisendas . Suletud ! Suletud ! Kaanetatud ! Ent ka see lõhkirebitud hinge kisendus peegeldas , et miski oli teisiti kui varem . Nüüd ta teadis , et maailm , milles ta oli kogu oma elu vältel harjunud vegeteerima , ei ole ainus , selle kõrval või kohal leidub veel üks maailm . Nüüd oli tal , mida otsida . Mis sellest , et oma imelikku teadmist ei õnnestunud tal mingil viisil kontrollida - ta oli otsitavat oma silmaga näinud ja sellest piisas , ükski kõhklus ei tulnud enam kõne alla . ( Ta usk on nii kaljukindel , et ilmselt ei olnud ta kunagi kuulnud tudengianekdooti maakerast , mille sees on teine , suurem maakera . ) Ükski veenmine ei oleks Hornile enam mõjunud . Kuid veenmiseks puudus ka võimalus , sest kustkohast oleksid saanud nad tulla , kui ta vaikis kõigest , mis temas toimus ! Rääkis vaid Avele , ent see kartis ta sõnu . Võibolla just tunne , et mõte jäi pooleli , määras Horni edasised sammud ja pööras ta elu uuele rajale . Miski kripeldas rahu leidmata hinges . Ta tahtis ilmtingimata veelkord heita pilku sellesse teise maailma . Kui väljenduda poeetiliselt , siis oli ta küll endiselt konservipurgis , ent mitte enam surnud liha , vaid tukslev , rabelev ja nõudlev . Enam iial ei läinud ta konveieri taha . Selle asemel õppis ta kahandama miinimumini perekonna eelarve . Ta avastas endas tugeva kalkuleerimisoskuse , millest seni ei olnud aimu kellelgi , ka mitte tal enesel , Horni peeti üldiselt lahedaks pillajaks . Ning nagu selliste inimeste puhul tavaline , pillas ta koos rahaga muretult ka aega . Nüüd aga koostas ta range päevaplaani ja sukeldus raamatutesse . Kokkuvõttes muutus ta igavaks . Kui sõbrad kutsusid teda harjumuspäraselt õlut jooma , siis ta keeldus otsustavalt , viidates muigelsui oma rahalistele raskustele , ning kui tal soovitati selle pärast mitte muretseda ja lubati välja käristada , nii nagu tema oli neilegi palju kordi välja käristanud , see on lausa nende kohustus - ja Horni kohus on järgneda oma auvõlga lunastavatele sõpradele kasvõi maailma otsa - , siis lappas ta keskendunult pabereid , mis seisid virnana ta ees laual , ega vist kuulnudki . Koos muutusega oli ta kaotanud kogu oma imelise oskuse vabandustega ebamugavatest olukordadest välja tulla . " Mis on see maailm ! Tegelge parem millegi kasulikuga , " ütles koguni ; arvati , et ta poosetab . " Kas need on kasulikud ? " küsis sõber kuhja ülemist paberit kahe sõrme vahel üles tõstes , nagu oleks see jäle või määrdunud . Ent Horn vastas surmtõsiselt : " Väga kasulikud . " Kord kõneles lausa nii : " Pange tähele , elu ei ole mitte tuiskliiv , vaid jumala kordumatu and , ning teiegi võiksite pärast sarvede mahajooksmist , pärast kuradi peletamist oma südamest , pärast ... " Kaugemale ei lastud tal jõuda ; võib arvata , et ta rääkis oma nõrgameelse manitsuse isegi lõpuni , ent sellel ei leidunud enam kuulajaid , sest sõbrad sulgesid vaikselt ta ukse . Aga võibolla toimis ta niiviisi meelega , pidades seda kiireimaks viisiks , kuidas tüütajaist lahti pääseda . Ja sel juhul ta ei eksinud . Sõpruskond hakkas järjekindlalt kokku kuivama , kadudes ükshaaval oma tumedatele radadele . Paljusid neist , kelle käekäiku ta pidas enese omast lahutamatuks , ei kohanud ta elus enam kunagi . Mõned trügisid aastaid hiljem , mil ta oli juba president , tema audientsile kavatsusega almust paluda . Kuid nad olid ajahamba poolt sedavõrd räsitud ja moondunud , et ta ei tundnud neid ära . Solvumine oli arusaadav - muidugi ta veiderdas . Horn oli aastate jooksul juba piisavalt oma seisukohti avada jõudnud . Ta oli kainena tusane ja vaikiv , ent pärast põgusat häälepaelte niisutamist praalis seda suurema rõõmuga kõigil teemadel . Aga jumal ei tulnud tema juuresolekul jutukski . Pillas vaid naerdes , et jumal on mingi tüütu müütiline kangelane , umbes nagu virvatuli , kellega vanemad peibutavad oma üleannetuid lapsi istuma ümber teise , nende poolt salaja treppi aetud rekke . Rumalale öeldakse , et jumal on tark , laisale , et jumal on virk ja tugev - otsi jumal üles ja sa saad õnnelikuks ! Ja siis see regi kihutab kuljuste kõlinal läbi pimeda lumise öö . Aga kas hangede taga ootab jumal , kes teab , kes teab ... Ning kurat ei läinud talle niigi palju korda . Jaa , ta veiderdas , sest mingil juhul ei olnud ta arusaamad jumalast ja kuradist sellised nagu lihtlabasel piiblijutlustajal või papil . Kuid mitte keegi ei osanud aimata , et need olid hoopis keerulisemad . Ta oli vahepeal ka ise kihutanud , küll mitte kellegi käsul , aga siiski . Ja kui taevas avanes ta pilgu eest , siis oli see mingisugune sügaviku taevas - seal ei olnud jumalat ! Ning kui ta tuli tagasi , siis ei vabanenud sellest vapustusest päriselt enam kunagi . Kõigele vaatamata jäid talle mõned ustavad kaaslased . Viimaseid oli mitu ja nad saatsid teda läbi elu . Ent kuna nende roll on episoodiline ja vaevalt tasub koormata lugeja mälu pisiasjade meelespidamisega , olen püüdnud nad võimaluse korral ühendada ; nii et täpsust jumaldavatele ajaloolastele tuleb siinkohal rõhutada , et see , kes astub järgnevatel lehekülgedel üles kui Viktor Anderson , ei ole alati kõiges ja tingimata just presidendi kuulus tseremooniaülem Viktor Anderson , kes põletati koos Felix Horniga ( umbes nagu lemmikkoer või sõjaratsu ) , vaid koondkuju neljast-viiest kunagisest tudengist ja hilisemast ametnikust . Võibolla ei kuulunudki nad tema kõige lähedasema ringkonna hulka . Ilmselt puutusid nad Horni tormilistel noorusaegadel temaga kokku lausa harva ( teda päris mitte teada oli võimatu ) . Nii nagu muudki edasipüüdlikud noormehed , käisid nad mesilastaruna sumisevatest seltskondadest ja patuurgastest kaarega mööda ning vahetasid Horni vastu kõikumas nähes võimaluse korral tänavapoolt . Ent äkitselt liikus Horn üksi . Ning kõige sagedamini võis kohata teda hoopis loengult . Ta kuulas süvenenult ja esitas asjalikke küsimusi . Loengutelt side arvatavasti tekkiski . Eriti vaheaegadel toimunud aruteludest , mille teemad olid õppematerjalist hoopis avaramad , sisaldades endas nii uljaid rännakuid üle kõikvõimalike tarkuse mäeahelike ( häda sellele , kes vääratas ja kuristikku kukkus , milline vaev oli pärast taas läikima lüüa oma määrdunud rüüd ! ) kui ka kriipivaid tulevikuunistusi . Unistusi oli neil kõigil palju . Selgus , et ka Hornil . Kuidagi iseenesest sulandus ta teiste sekka , ja kuidagi endastmõistetavalt kujunes peagi paljudele usaldusisikuks , kelle poole pöörduti küsima nõu ja abi . Seejuures ei hiilanud ta mitte niivõrd teadmistega - eksameil ajas ta fakte ja ajaloosündmuste daatumeid mõnikord päris totralt segamini - kui imeliku pehmusega . Seda võib nimetada ka sisendusjõuks , kuigi nägi välja teistsugune . See ei olnud vägi , miski ei sundinud tema tahet kuulda võtma . Aga ometi oli tema läheduses hea ja rahustav olla ja vaikselt tiksusid sõnad ja korraga tundusid lahendused olevat käeulatuses . Anderson võõrastas Horni kauemgi kui teised . Ta oli selge silmavaatega maapoiss , üldse esimene oma kaugest metsakülast , kes usaldas pürgida ülikooli , ja seetõttu mõnevõrra üksildane . Tal püsis hoolega meeles ema ja isa poolt koduväraval kaasa antud õpetussõna , et linna rikutuses ei tasu usaldada kedagi , ka malbe näokooriku all pesitseb sageli kelm - ning sellist koorikutki kohtas ta harva , kõikjal pidasid täiesti varjamatult oma sabatit peened ja võltsid maneerid . Kord küsis ta tütarlapselt , kellega jalutas ülikooli peahoone taga pargis : " Kas sa linnulaulu oled sel kevadel kuulnud ? " Tüdruk aga vaatas talle siniseksvõõbatud laugude vahelt arusaamatuses otsa ja Anderson tundis rusuvat ebamugavust oma tahumatuse pärast . Talle näis , et peened inimesed suhtuvad temasse kõrgilt , ja otsustas kohelda neid samamoodi . See viis konfliktideni , mis lõppesid alati vastase võiduga ja Andersoni sisiseva taandumisega , kuni teda hakkas saatma tülinorija kuulsus . Pärast üht niisugust häbistavat lüüasaamist sattus Anderson jõe äärde . Miskipärast seisatas ta Horni kõrvale . Jalad ise kandsid sinna . Vaatas veekalkvel silmadega , kuidas Horn püüab kala . Hornil oli viimasel ajal tekkinud niisugune arusaamatu komme . Eriti kentsakas veel seetõttu , et ta käis kalal õhtuti , pärast loenguid , millal peaaegu üldse ei näkanud . Mõnikord ilmusid endised sõbrad naabrusse piknikku pidama ja võisid pärast kinnitada : sai vaid särjepoja , kui sedagi ! leotas niisama konksu vees ! püüdis kinnisilmi ! Arvatavasti ei osanud Horn kuhugi paigutada aja ülejääki , mis tekkis pärast elukommete muutumist ; muide , see muutus ei olnudki suur , küllalt sageli rüüpas ta koos vanade semudega õlut ja meenutas naljakaid juhtumeid , nagu oleks tal kahju . Ent samas keeldus ega lubanud end isegi tervitada - oli tujukas kui tütarlaps . Võibolla neil silmapilkudel ta mõtles ? Võibolla käiski kalal vaid oma suurt mõtet kinni püüdmas ? Sest kodus naise ja lapse juures ei olnud võimalik saavutada piisavat sügavust ja tema püüdis muudkui põhjani , põhjani ? ( See ei saa olla päris õige : mõnikord võttis ta ka minu kaasa . Ning kuigi võttis mult alati kinnituse , et püsin vagusi , hullas ja mängis minuga sageli nagu poisike . ) Ühel niisugusel aredal silmapilgul puudutaski Anderson ta käist . Õng Horni käes värahtas ja paistis , nagu lööks kala vees lupsu . " Näe , kala , " osutas Horn lõbusalt jõe poole . Anderson vaatas viidatud suunas . Ent vaid üksikud laisad sõõrid ümbritsesid õnge . Anderson tahtis juba kihvatada , et juhmid linnainimesed ei õpi elu lõpuni tundma lihtsamaidki looduse märke , ent siis meenus talle , et tema oli tulnud Horni juurde , mitte vastupidi , ning seetõttu pidi ta praegu alla neelama suurimadki klombid kurgus . See äratundmine üllatas ja isegi pahandas teda . Ta oli mingi saatanliku sõrmeviibutuse ajel demonstreerinud andestamatut nõrkust . Sest kes oli Horn ! See oli samasuguste jälestusväärsete maneeridega mees kui kõik teised , isegi veel hullem , sest ei paistnud oma puuduste esiletulekuks põrmugi pingutavat , kogu see võlts hiilgus hoovas temast iseenesest . " Täna vist ei näkka , " lausus Anderson tuhmilt ja seadis end minekule . Horn noogutas leplikult . " Aeg on selline , ei näkka tõesti ! Mõnikord küsitakse lausa otse välja , miks ma üldse vaevan end püüdmisega , kui ükski kala ei ole nii rumal . " Ta jäi hetkeks justkui mõtlema , ent tõstis siis silmad Andersonile . Need olid teravad nagu piigid . Silmad tungisid läbi Andersoni kolba ning see tardus paigale . " Ainult inimene ei tunne looduse märke . Mitte aga kala . Mida ma oskan vastata ? Mõnikord ütlen , et mulle meeldivad kordumatud , teistmoodi kalad . Aga sinul oli vist mingisugune mure , Viktor ? " Viimane oli küsimus , kuid Andersoni hinges valitses niisugune põlgus oma nõrga iseloomu vastu , et alandusest hõõgudes ta vaevalt üldse kuulis midagi ja Horn pidi kordama . " Ka Jeesusele meeldisid teistsugused , " kohmas Anderson segaduses . Ta oli sügavalt usklik noormees ning saanud metsade rüpes , kuhu muidu oskused väga aeglaselt jõudsid , juba lapsena püüdlikult selgeks tarkuse , et kui ei ole midagi öelda või tuleb vastusest kõrvale hiilida , aitab alati toetumine jumalasõnale . " Kas tõesti ? " avaldas Horn imestust . Ta ei olnud kõigest sellest midagi kuulnud ning Anderson jutustas talle kasvava õhinaga , kuidas Jeesus peatus kord loodrite kalameeste juures ja nood heitsid paradiisist kuuldes õngeridvad maha ja sammusid ta järel tundmatutele radadele , ja mis edasi sai . Kui vakatas , oli juba hilja - ta oli rääkinud . Poetas lõpetuseks : " Jumalasõna sisaldab ammendamatuid tõdesid kõigi eluvaldkondade kohta . " Horn vaatas kahtlevalt oma putkest lõigatud ridva poole , nagu tahaks temagi seda maha heita ja hakata jüngriks , ent seejärel mõõtis hindavalt Andersoni ning vangutas kurvalt pead ... Võibolla oli tal kahju ridvast . Lõpuks ei saanudki ta teada , miks Anderson tuli . Ent Anderson ei pääsenud enam lummusest . Neid kõiki , kes leidsid Horni , ühendas üks kindel asjaolu . Nad avastasid talle silma vaadates sealt põhjatu sügaviku ning tahtsid näha seda veel ja veel ja veel . Suvest sai talv , jõgi kattus jääga . Üht ja ainsat selget mõtet Felix Horn enam leida ei lootnud . Olid vaid pudemed . Ta pühendas lõputu aja pingutusele , et kõik see vähene , mis tal õnnestus kokku koguda - aga mahu poolest ei olnudki seda vähe , vaid pigem palju , lausa häirivalt palju - , kannatlikult läbi sõeluda . Ta uskus , et sõelakorvi jäävad pidama pärliterad . Ning kui ta ühendab need tasakaalustatud struktuuriks , siis moodustub ümmargune kärg , mis annab läbilõike maailmast . Kuid ülesanne osutus lahendamatuks . Ta võis leida üles enda meelest kõige õigema teeharu ja seda mööda edasi liikuda , ta võis minna mööda seda kaugele , isegi lõputult kaugele , kohtamata ees vähimatki takistust , ning iga käänaku tagant ilmusid teda tervitama kummalised uidud ja seosed , lisades talle palju uusi teadmisi maailma korralduse suhtes ja suurendades veelgi ta indu - ent alati põrkus ta ühele ja samale nähtusele . Kogu aeg sattus ta teeristidele , kus tuli valida sadade võrdväärsete radade hulgast üks . Ometi olid teised rajad niisama huvitavad ja õiged , ka nende lõpul terendasid hädavajalikud teadmised . Ent niipea , kui ta valis ühe , siis kaotas kõik ülejäänud ... See , mis tal õnnestus üles noppida , oli äärmiselt puudulik , juba järgmisel rännakul võis ta sattuda millelegi niisugusele , mis kõik varasema naeruvääristas või ümber lükkas . Ta kandis sõelaga vett . Maailm , mille Horn kinni püüdis , oli inetu . See valgus igas suunas laiali nagu vedel tainas ja sopistus . Horn , kes oli kujutlenud end mesilasena , tundis , et sünnitab kõigi oma õilsate püüdluste kiuste monstrumi , mingi vormitu kehaga sajajalgse ämbliku . Mitu korda kavatses ta käega lüüa . Kuid see , mida või keda ta jälitas , osutus väga rafineeritud kiusajaks . Piisas Hornil vaid lõplikult lootus kaotada , kui kohe vilksatas ta vaimusilma eest läbi mälestus kunagisest selgushetkest , tuues kõik taas kirvendavalt meelde . Ja Horn asus uue hooga tööle . Taas vaheldusid õhin ja meeleheide . Nende heitluste kõige märgatavam tagajärg oli see , et ta iseloom muutus järjest karmimaks . Kui ta varem oli lõbus ja muretu vandersell ning seejärel empaatiline hingehooldaja , siis nüüd pani ta ümbritsevat elu veel vaevalt tähele . Ta tundis iga ihupooriga , kuidas maailm ahistab teda , peibutab eesmärgist kõrvale , neelab jõudu . Ta püüdis vägisi püsida vankumatult sellel teel , mille kannatusrohkust ta hakkas alles nüüd aimama ( oleks ta seda varem teadnud , võibolla oleks kohe alguses loobunud ) , ning see tegevus nõudis jõudu määratult rohkem kui raskeim füüsiline töö ... Ja ometi oli just maailm see , mida ta otsis ! Tulemuseks olid tragikoomilised seigad . Mäletan , kuidas ema saagis mul toa sirmiga eraldatud kööginurgas käega vaikselt üle juuste , ikka edasi ja ikka tagasi , ning ta nägu oli nii lõpmatult kurb , et mul hakkas ebamugav ja ma kiunatasin . Ema palus sosinal , et oleksin vait . " Isa töötab ... " Olin tüütuseni kuulnud seda lauset : isa töötab ! isa on tähtis mees ja peab istuma laua taga ! " Isa ei tööta ! " ütlesin otsustavalt . Ema nägu valgustas äkiline selgus . Ta rebis sirmi eest ja lohistas mu käsivarrest tirides keset põrandat . Isa hommikumantlis selg oli kaardunud kirjutuslaua kohale . Kuid ta ei teinud tõepoolest midagi - põrnitses üksnes õnnetul pilgul aknast välja , põsk peopesale toetatud . Nagu valutaks tal hammas . " Kena ilm täna , " lausus ema kohmakalt . " Varsti võib hakata sadama vihma . Päike paistab . " " Päike ? " kordas isa niisuguse häälega , nagu ta ei teakski , mis on päike . Või siis on see midagi jubedat ja kardetavat . Ta nägu tõmbus isegi veidi sinkjaks . " Tuleks lapsega jalutama minna . Pärast võib olla juba hilja ... Vihm , vihm ! " Järgnes pikk vaikus , mille käigus isa tuhmidesse , peaaegu surnud silmadesse tekkis aegamisi elu . Lõpuks liikus ka käsi ja longus pea sirutas end kaela otsas . Ent see kõik oli vaid nõrk järelkaja visklemisele ta sisemuses . Püüan viimast siinkohal mitmesuguste vihjete põhjal tagantjärele rekonstrueerida . Esimese hooga tahtis Horn üllatunult hüüatada : " Aga ma juba jalutan ! " Oma vaimusilmas oli ta nimelt matkal . Võibolla oli tal ka kepp käes ja piip suus nagu kulunud kaanega raamatus , mille järgi ema mulle mõni aasta hiljem lugemist õpetas ( see oli isa raamat , temagi õppis kord sellest ) , aga siiski vaevalt , see tuli hiljem ... Siinseal kasvavate puhmastike vahel soojenduseks veidi ringi tiirutanud , kallas ta otsustavalt jõe äärde . See oli vana tuttav rada , mida ta tavaliselt alati läks , kui ei soovinud näha just midagi eriskummalist . Ja mitte kummaline ei olnud ta sihiks , vaid selgus . Jõgi oli seekord väga tüün , selle kaldad madalad ja lagedad , kõndimine ei valmistanud talle mingit raskust . Aegajalt kohtas ta purdeid ja sillatruupe ning sammus viimaks pikemalt mõtlemata üle . Jõe teisel kaldal peatudes tabas teda kummaline vaimustus . Ta hingas korraks täiel rinnal sisse ja tundis siis , et ei vaja enam midagi . Tal ei olnud tarvis ei jõge , ei silda , ei käimist , isegi mitte väljahingamist , see kõik oli temas eneses . Ta adus , et on kohal . Ei viitsinud enam isegi ringi vaadata , sest kõik oli nagunii tema enese kujutlus . Aga miks oli see kujutlus niisugune - häiriv ja lärmakas ? Miks hakkas see nüüd , kui ta jõudis kohale , teda järsku tagasi tõmbama ? Kust kuradi kohast ilmusid siia tema naine ja laps ? Ta oli sunnitud tunnistama , et edusammudele vaatamata puudus ikka veel midagi . Aga ta oli juba väga lähedal ! Nii lähedal , et see , kes ennast tema eest nii neetult osavalt peitis , haistis juba tõsist hädaohtu ning paiskas viimase takistusena ta teele kõik , mida ta armastas : naise ja lapse . See oli väljakutse . Ta otsustas võitluse vastu võtta . Ent naine seisis ta ees , käed ähvardavalt puusas , ja hingas katkendlikult . Maastik muutus Horni ümber ähmaseks . Ta püüdis edasi liikuda , kuid ei leidnud teerada üles . Õhk virvendas , eespool veiklesid pahelised kollased tulukesed . Ta astus kobamisi ühe sammu , aga jalg ei leidnud pinda ... Ta oli toas ... Päike pleegitas silmi ... " Paistab tõesti , " pomises isa justkui üllatunult ja pühkis laubalt higi . " Kevad , " lisas ta , nagu kardaks , et ei jäta endast muidu piisavalt asjalikku muljet . " Kevad on ilus aeg . " Ema turtsatas kibedalt ning me suundusime vaikides mööda lähimat maanteed linnast välja . Isa ostis viimasest putkast kolm õlut . Peatusime metsa ääres ja isa valis välja tasase põndaku . Ema ütles talle , et ma olen õlle joomiseks liiga noor , ning isa läks vandudes putka juurde tagasi . Nõudsin emalt mänguasju , aga neid ei olnud kaasas . Isa naasis gaseerimata mineraalveega , mis oli vere maitsega ja ajas iiveldama . Jõin selle siiski ära ja püüdsin tunda päevast rõõmu , mängisime jalgpalli , korjasime sinililli , lisaks püherdasin üleannetult loikudes ; ema nühkis mu dressipükstelt porikänkraid ja nuttis . Pärast kallas vihm ka teised märjaks , ema ei valetanud . Jõge ja purret ei ilmunud enam vaimusilma ette , retk tuhmus - ent takistused säilisid . Need muutusid isegi tugevamaks . Paar päeva hiljem tuli mul üle elada esimene suur tüli . Horn saabus tookord koju ootamatult lõbusana , mingit siivutut lauluviisi ümisedes , nagu ta polnud ammu juba teinud , ja heitis isegi nalja . Tõsi , naljad olid roostes ja hambutud . Dekaan olevat öelnud , et ta ei ole enam päris idioot , vaid peaaegu imbetsill . Abirahagi tõmmati sahtlist , küll tilluke kui tikutops . Lisaks mingid vihjed , mingid võimalused pärast ülikooli lõpetamist , mingi varjupaik . " Ja ilm on soe , lausa suvine , nagu tellitud ... Eelmine jalutuskäik muutis nii mõndagi ; mis arvad , Ave , kas võiksime ka täna ? " paristas Horn . Ema püüdis naeratada , kuid vabandas end siis peavaluga ja sukeldus küünarnukkideni pesukaussi . " Kitarr sul veel käest puudub , " heitis ärritatult . Paistis , et ta ei võtnud isa sõnu tõsiselt . Need tungisid ta hinge veel valusamalt kui alatine umbmäärane nohin kirjutuslaua tagant , just see eluvõõras keerlemine ümber ülikooli , mis neis sisaldus ... Kuhu oli kadunud see tark ja lustlik , kõigile muredele silmapilkselt leevendust leidev Horn , kellega ta abiellus ? ( Tollal , muide , oli tal tõesti kitarr . ) " Enne kui vihm tuleb ! " jätkas Horn süüdimatu rõõmsameelsusega ja korjas põrandalt minu mänguasju suurde kotti . " Me peame lahutama , " ütles ema . Mäletan siiani , milline rusuv , milline tinane vaikus järgnes neile paarile vaiksele sõnale . Ema seisis seljaga isa poole ja ootas . Tema õlad , kael ja turi õõtsusid mingis aeglases pinevas rütmis . Seevastu isa näis justkui halvatud . Ta seisis toanurgas , ühes käes kiirabiauto , teises kollane karu . Horn tundis ikka veel , kuidas heliseb rõõm ja õnn ta sees . See oli väga kaunis tunne , tuues kuidagi väga elavalt meelde kunagised muretud ajad . Aga ta tundis ka seda , kuidas kõik see kihinal ja mullitades - peaaegu lõbusalt - kokku vajub . Justnagu pärmivaht õllekruusi serval . Kuidas on see võimalik , kuidas saab nii juhtuda ! näis ta imestusega mõtlevat , uskudes tol hetkel ilmselt tõsimeeli , et õnn ja rõõm on igavesed . Vahest oleks piisanud sellest , kui ta oleks läinud ema juurde . Oleks võtnud tal käest ja vaadanud silma . Võibolla oleks tõmmanud ta embusse ja hoidnud kaua-kaua oma tugevate ja samas nii pehmete kämmalde vahel . Selle asemel Horn solvus . " Kuidas sa tohid ! " hüüdis ta . " Sa rikud kõik ilusa ! Päev on tõesti ilus ! " " Päev on iga päev ilus , aga sa ei märka seda , " vastas ema pilgates . " Mitu kotletti on sul kotis , mitu kaalikatki vähemalt ? " Horn vajutati justkui pilve piirilt vastu maad : ta ei suutnud mõelda sellistes argistes kategooriates , millele rõhus naine , kõik oli vaid õnn ja rõõm ta sees ... " Kuidas sa võid , kui mul on niisugune päev , " lausus ta masendunult . " Näed ju , et ma küürin kogu seda paska , mis jäänud eelmisest jalutuskäigust sinuga ! " lajatas naine vastuseks . Horn sulges kõrvad kätega . Kuulata oli mõttetu , ta teadis niigi , mis järgneb . Sa ise ei küüri kunagi . Mehel ei kõlba küürida , mehel ei kõlba kodus mitte sammugi liigutada ! Too siis vähemalt pesupulbrit koju . Pulbrit , kas kuuled , ainult pakike pulbrit , pesumasinat ei looda ma nagunii elu lõpuni . Hornil ei olnud end millegagi õigustada . Naine oli ägeda loomuga , temas voolas palju võõrast temperamentset verd . Kummaline oli vaid see , kuidas talle alguses just niisugune ilmselge puudujääk eriti meeldiski - Avega ei olnud kunagi igav , teda võis võtta kaasa igasse seltskonda ja ta suutis seal tuimemadki mehetümikad ümber sõrme mässida , nii et need pärast tunnustasid : karm mutt sul , Felix ! Nüüd oli see karm mutt urust välja pääsenud ja Horn , kelle hinges ikka veel pesitses piisake rõõmu , läks viimaks tõesti liikvele . Härgamisi , nagu vastu tahtmist läks ta Ave juurde ja neelas teel kibedust . Sai kuidagi ka käest kinni võetud - aga hilja , Ave rapsas oma käe lahti . Ning üllatunud ja solvunud Horn kuulis ta sisinat : " Lõppude lõpuks , kas ma selleks olen koolid lõpetanud ! " Ka sellele ei osanud ta midagi vastu öelda . Ta seisis hetke nõutult pesukausi juures . Siis looritas pimedus ta silmad ja ta tõukas ema vastu seina . Ema suu vaikis . Ta vaatas isale otsa nagu haavatud loom . Midagi malbet oli selles kõiges , ta vaatas nagu hirv . Järgmisel hetkel oli ema käes nuga ning selle tera visises Horni pea kõrvalt läbi õhu . " Katsu ainult tulla ! Katsu veelkord lüüa , kui oled mees ! " Ning Horn lõi . Nuga ei tõusnud . Ema kukkus kausi taha põrandale . Pugesin vappudes kapi alla peitu ega näinud enam , mis järgnes ; kuulda ei olnud midagi . Nähtavasti oli vapustus nii suur , et jäin magama . Kui ärkasin , leidsin end voodist . Vanemad magasid rahulikult teineteise embuses . Hommikul oli emal silma all kollakassinine laik . Tagantjärele tean ka Horni elevuse põhjust , mis pälvis viimaks nii jõleda jätku . Äsjased sündmused , mille käigus ta tundis , et mõistus on koost lagunemas - ka perekonnaelu juba kannatas - , olid sundinud teda senisest selgemini kaardistama oma pürgimuste laadi , et leida õiged või vähemalt vastuvõetavad lahendused , ning enese arvates oli ta suutnud sellega ka üpris edukalt hakkama saada . Ta püüdis distantseeruda kõigest varasemast ja vaadata oma seisukorda teise nurga alt . Selle tulemusena avastas ta kohkumusega , et oli kogu aeg kandnud salaja kaasas vastikut puuslikku , kes õgis käike ta südamesse ja halvas jõu . Kõik ta mõtted keerlesid ümber kinnisidee , kuidas saada kätte ja paljastada vaenlast , kes peitus tema eest seesuguse erakordse osavusega , et viimaks tundus , nagu teda ei olekski olemas , ent alati just siis , kui ta kavatses jälitamisest lõplikult loobuda , vilksatas salakavalalt nurga tagant , õrritas , irvitas , peibutas järgnema - ta märkas , et suure osa oma pingutustest oli ta raisanud kujuteldava tondi kinnipüüdmisele . Mõni ime siis , et tal ei õnnestunud kuhugi välja jõuda ... Aga mis keelas võtta sihiks midagi kaunist ja ülevat ? Mitte miski ! Mitte miski peale tema enese juhmuse ja sõgeduse . Ning ta joonistas endale kujutluspildi , et tundmatu näol on tegemist sõbraga , kes hoiab tema kohal oma kaitsvaid tiibu , hoiatab väärsammude eest , peletab painajad ja peibutajad , innustab leidma üles õigeid radasid . Tõepoolest , küll läbi raskuste ja vaevade , ent päris kindlasti oli ta liikunud oma teel edasi . Kui esialgu sumas ta ringi enamasti umbropsu , siis nüüd olid märkamatult tekkinud niidid ja võimalused . Ning kusagil varjus saatis teda ta sõber . Kuidas muidu seletada nähtust , et ikka ja jälle sattus ta uutele omapärastele ideedele , mõte hargnes lõputult igas suunas , tuues kaasa niisuguseid rakursse , mille olemasolust ja isegi võimalikkusest ei olnud ta varem teadlik , kuid alati võis Horn olla seejuures kindel , et ta toetub õigele , lausa ainuõigele alusele . See alus , see nähtamatu sõber pidi olema mõte , mida ta nägi tookord konveieri juures . Siinkohal põrkus Horn aga ebamugavatele küsimusele . Kuidas on võimalik näha nähtamatut ? Ja kuidas saab üldse mõtet näha ? Ta kaalutles kõikvõimalikke argumente , kuid ei suutnud leida ühtki mõistlikku vastust . Ainus võimalus oli see , et tegu ei olnud tavapärase nägemisega . Tal tuli tunnistada , et mõttel , ta sõbral , puudus sõnastus ( ja kui nii , siis oli ta otsinud kogu aeg valesti ) . Sellel puudusid ka jooned ja värvid nagu pildil ega olnud kuju . Ent kuigi mõistusega võttes sai selline tulemus olla ainult vale või vigane ning halvemal juhul viitas koguni skisofreeniale , sosistas miski talle , et asi just nii ongi . Ühelt poolt ei olnud seda , mida ta otsis , justnagu üldse olemaski . Ent teisalt see ometi toimis . Hornile kangastus väga selgesti , kuidas sõber ulatab talle iga vähimagi kahtluse korral oma delikaatsel moel kaalu , mille abil saab kõike kaaluda ja eristada olulist tähtsusetust või õiget pettusest . Äratundmine toimus liiga kiiresti ja oli liiga keeruline , et korraga kõigest peensusteni aru saada . Kuid Horn tundis voolamas endasse uut jõudu . Hoolimata hämarusest , mis teda ümbritses , paistis eespool selguskiir , ja võibolla asus ta lausa selle kiire sees , sest jõud muudkui kasvas ning südames valitses kummaline rahu . Ta mõistis , et piinad ja otsingud olid vajalikud , muidu ei asuks ta praegu siin , ent nüüdseks on need juba küllaldaselt vilja kandnud ja võib lugeda lõpetatuks . Resümee oli umbes niisugune , et ta sammub kindlalt mööda õiget rada , olgugi see nähtamatu , ja kõik vajalik on temaga kaasas ning tuleb vaid oodata ja mitte eksida - aga sõber on talle siin kõigiti toeks - ja hägu kaob iseenesest . Ent koju jõudes leidis ta naise näol eest taas vaenlase . Ning sõber jättis ta maha või seadis meelega katsumuse ette , vaadates , kas ta vääratab . Ta väärataski kohe esimesel võimalusel ... Järgmisel hommikul oli Hornil häbi , kohutavalt häbi . Ta pea valutas nagu pärast ohjeldamatut joomingut . Kõik , mida naine nõudis ( aga vahepeale mahtus tormiline leppimisöö ja ta ei nõudnud midagi võimatut ega alandavat ) , tõotas Horn täita . Ave pälvis õiguse tööle minna - mis tähendas teisisõnu , et mind tuleb saata lastesõime - ning ta ise lubas asuda senisest innukamalt koduste toimingute kallale ; muutuse esimese märgina serveeris voodisse kohvi . Pilved siiski päriselt ei hajunud . " Muidu oleksime pidanud tõesti lahutama , " ütles Ave taas kuidagi tumedalt . " Mõistan , mõistan , " nõustus Horn kiirustades , et vastumeelsest teemast võimalikult kaugele pääseda , " edaspidi püüan väljendada oma armastust sinu vastu vähemalt niisama palavalt kui alguses . Usu mind veelkord , et mu armastus ei ole mitte kahanenud , vaid hoopis küpsenud . Ai-ai-ai , kuidas ma võisin küll unustada , et naised kuulavad kõrvadega ! Armas ! Armas ! Armas ! " Seekord ta lausa paiskus naist embama . Ning ta õhin oli lummavalt soe ja siiras , sest ega ta tegelikult valetanudki : Ave oli kasvanud ta tundmustesse vältimatult nagu õhk . Loengutel käies mõtles ta sageli , kuidas naine tunneb sisimas uhkust , et tema peaaegu lootusetuks peetud mees saab harituks , targaks , lugupeetuks . Raamatuid lugedes mõtles , et kunagi , kui naine mõistab ta püüdlusi , siis jutustab nende sisu talle edasi . Nägi ette isegi niisugust aega , mil naisel tekivad küsimused ja ta suudab anda neile lihtsad ja ammendavad vastused , sest on ise kõik selle juba läbi elanud . Ja mitte ainult naisele , vaid ka lastele , kergendab nende otsinguid ... Isegi siis , kui ta liikus oma vaimus ääretult kaugetel maastikel , kus ei leidunud hingelistki , kus ei pidanud mõtlema mitte ühelegi inimolendile , kus neid ei pidanud enam mäletamagi , kinnitas miski ta sisemuses , et see rännak aitab kuidagi tema naist ja poega . " Sa vist ei mõista ! " sõnas Ave keset kallistusi . " Need olid ema ja isa tingimused , tookord päeval , enne jalutuskäiku ... Jalutuskäik ainult kinnitas kahtlusi sinu suhtes ... Sa olid kuidagi liiga hajevil ... " " Ah , ära usu ülearu oma vanemaid , Ave , nad on juba panetunud ! " heitis Horn kerglaselt . " Muide , väga tõenäoliselt ei tea nad üldse , mis on armastus , mis vaimne maailm , ei ole kunagi teadnudki . Suudad sa seda ette kujutada ? Nad on poolikud inimesed , kellel õigupoolest puudub igasugune õigus meid õpetada , sest meie ju teame . " Kas mäletad , mu arm , kuidas me kunagi unistasime võimalusest sibada väikeste märkamatute putukatena puujuure all , ehitada sinna endale pesa , paljuneda putukaarmeeks ! Mis takistab olla meil muretud ja õnnelikud ! See kõik meenus talle äkitselt . Ta valmistus juba seda eelnevale juurde lisama , ent vakatas , sest üle naise näo jooksis kibe vari . " Ära hetkekski unusta , et nad finantseerivad meid . Mida me ilma nendeta teeksime ! " Tema meeldetuletus joonistas sinetava silmaaluse eriti võikalt välja . Horn neelatas valust ning suudles ettevaatlikult vigastatud kohta , sisendades , et see peab otsekohe paranema ; ta oli nimelt veendunud , et sõber avab temas ka mõningad ravitsejavõimed . " Sa ei vasta . Sa hiilid kõrvale , Felix . Sul ei olegi siin midagi öelda . " " Nüüd , kui sa töötad , kaob see probleem iseenesest , " kostis Horn pärast mõningast vaikust . Kuid ta hääl kõlas ebakindlalt . Alles eelmisel silmapilgul tundus , et kõik on nii lihtne , nüüd aga miski häiris , kammitses ... " Tegelikult mulle isegi meeldis see käik , " ütles Ave ootamatult . " Kuidas sa pingutasid , kuigi kõik ebaõnnestus ... " Horn üllatus neid sõnu kuuldes . Koguni sedavõrd , et langes naisele kaela ja surus ta tugevasti enese vastu . " Usu , armas , meil seisab neid käike veel palju ees , " habises ta . Kaugemale ta ei jõudnud , sest hääl katkes . Ta tihkus nutta nagu väike laps , teadmata , kas pisarad nirisevad üle põskede rõõmust või seletamatust kartusest , et midagi on jäädavalt teisiti kui seni . Hea diplom võimaldas emale tagasihoidliku , kuid võrdlemisi mugava ametnikukoha ministeeriumis . Tööd oli tal vähe , nii nagu muudelgi toonastel riigiteenistujatel . Enamasti vegeteeris ema niisama laua taga , pidas telefonikõnesid tuttavatega , rüüpas ohjeldamatult kohvi ja suitsetas lugematu hulga sigarette , kuni sisikonda uuristusid haavad , seejärel läks üle mineraalveele ... Ilmselt mäletavad veel paljud niisugust aega , sest alles üsna hiljuti , isa valitsusperioodi lõpus suudeti see riiki kurnav tava murda , mingeid taevalikke märke ettekäändeks tuues vallandati kolmveerand ametnikest ( osalt vist ka see asjaolu kujunes isale saatuslikuks ) . Ent kogu seda logelemist seiras oluline puudus : karmilt oli keelatud igasugune omavoliline tööpostilt lahkumine . Mis tähendas seda , et ema , kellega olin sünnist saadik lahutamatult kokku kasvanud , ei viibinud enam peaaegu üldse kodus . Siiski , esialgu mind veel lastesõime ei viidud . Isale tundus , et ta suudab jagada aega õpingute ja minu vahel . Järjekordse õppeaasta lõpuni oli juba vähe aega järele jäänud ning ta oli siiani olnud loengute külastamisel piisavalt usin , et õppejõududele head muljet jätta , ja eksamite ajal üldse loenguid ei toimunud ja kursusetööd võis ta kirjutada neil hetkedel , kui ma magasin lõunaund , ja mõtelda sai siis , kui olin liivakastis . Tuleb tunnistada , et ta ei hinnanud oma võimeid üle ning läbis sessiooni tõepoolest edukalt , pälvis selle tunnistusena järgmiseks , lõpuaastaks rektori käepigistuse saatel muuhulgas ühe parimaist stipendiumeist , mis koolil oli võimalik välja pakkuda . Kuna samaväärseid kandidaate leidus stipendiumidest hoopis rohkem , tõi viimane uudis mõistagi kaasa pingeid . Tema teele sadasid põlglikud repliigid endistelt semudelt ( nii palju , kui ta neid veel kohtas ) , kes tundsid teda kui endisarnast logardit , aga samuti koolikaaslaste pahased kulmukortsutused , sest oldi täiesti veendunud , et niisugune tähelend on võimalik üksnes tänu ohjeldamatule pugemisele . Kõigile meenus , kuidas Felix Horn oli kunagi silunud oma puudujääke dekanaadis . Miks ta ei võinud samal kombel eksponeerida ka edusamme ? Enamasti arvati , et isa tõi osavalt esile lapsehoiu ; aga ta isegi ei maininud seda kusagil . Tegelikkuses vedas ta seekord täiesti tahtmatult . Nimelt oli ta püüdnud midagi sellest , mida enese arvates suutis vahepeal avastada , kirja panna ja esitada kursusetööna . Töö juhendajaks valis ta ühe vanaldase vimmas professori , kes näis talle loengute põhjal õpetajate seas kõige rangem ja nõudlikum . Niisugune kännujuurikas suudab ehk teha vähegi kriitikat tema muidu hiilgavale uurimusele ja sunnib korrigeerima puudujääke , sellal kui teised eesotsas dekaaniga löövad lihtsalt ahhetades käsi kokku , olles täiesti kasutud , arvas ta enesekindlalt . Paraku nende järgmisel kohtumisel näppis kännujuurikas oma pikka kongus nina , kahises kuidagi ebameeldivalt ning soovitas valida teemaks midagi lihtsamat ja arusaadavamat . Kui Horn kategooriliselt keeldus , vaatas professor talle vesihallide silmadega uniselt otsa . " Ajalooline ülevaade on vahest liiga põgus . Samas õpite ise just ajalugu , mistõttu hinde väljateenimiseks tuleks pingutada eelkõige selles suunas . " " Aga kõik on ajalugu , " raius Horn muiates vastu . " Kõik , härra professor , absoluutselt kõik . Kui miski praegu veel ei tundugi ajaloona , siis saab ta selleks varem või hiljem . " " Saab , saab , olge selle pärast hoopis mureta , " jätkas professor lõdvalt kätt läbi õhu raputades , justkui oleks see surnud . " Kuid otsust ei tee paraku mitte teie ega mina , isegi mitte meie kaasaegsed , vaid see langetatakse kunagi hiljem , järeltulevate põlvede poolt . " " Kes seda ei teaks ! Ent kas on võimalik vastu vaielda tõigale , et ajaloole panevad aluse ikkagi konkreetsed teod , mida võibolla just käesoleval momendil sooritatakse , ning tänapäeva ja ajaloo ainus vahe seisneb selles , et kui alguses paiknevad terad ja sõklad läbisegi , siis hiljem nad eralduvad teineteisest , sõklad unustatakse ... " See oli kasutu loba , mida jahvatatakse loengute vaheaegadel ; ta kõneles väliselt üpris ladusalt , vahest isegi lõbusalt , ent sisimas hõõgus nagu tulekera ja kirus kogu hingest ebaõnnestunud valikut juhendaja osas , mille tagajärjel lennutas praegu tuulde oma niigi põrgulikult nappi aega ja seda lausa vabatahtlikult . " Või saavad sõkaldest terad . Või kujunevad terad eimillestki . Ka valskuse ajalugu on ajalugu , ka seda tuleb tunda , " muigutas professor edasi . " Aga see selleks ! Mulle näib , et teie töös puudub kõrvuti ajalooga ka tänapäev . Kas ma mitte ei eksi ? " Te eksite tingimata ! oleks Horn igas vähegi mõistlikus olukorras röögatanud . Ent paraku asus ta täielikult selle seniilse äti meelevallas , kes võis tema töö soovi korral silmagi pilgutamata prügikasti lennutada , tehes tal sellega võimatuks üldse kursuse lõpetamise . Ta avastas õudusega , et oli käsist ja jalust seotud . Professor käsitas vaikimist ilmselt nõusolekuna . " Kokkuvõttes arvan , härra Felix , et võiksite asendada oma muidu suurepärase arutluse , mida tohiks pealkirjastada ehk kui " Maailm ja mõnda , mida selle seest leida " , mõne veidi vormikindlama tööga . Selle teema võiks olla näiteks karjakasvatus Mingi dünastia perioodi Hiinas . Millal te selle toote ? " " Homme , " surus Horn läbi hammaste . " Kui homme , siis homme , " nõustus professor pead vangutades . Ent järgmisel õhtul oli Horn tõepoolest taas professori ukse taga . Töö koostamiseks piisas täiesti paari raamatukogus leiduva tüütu raamatu refereerimisest ; järgmisel hetkel oli see juba unustatud ning ta jätkas aina kasvava innuga oma katsetusi . Kõik hakkas tema peas moodustama mingit raskesti sõnastatavat süsteemi . Seetõttu oli talle sügavalt ootamatu , et kursusetöö pälvis kiitust ja tähelepanu . Hiljem sai ta teada , et põhjuseks ei olnud mitte niivõrd selle kõrge tase - tase oli tavaline - , kui just koostamise uskumatu kiirus , veel enam aga referaadi kardinaalne erinevus tekstist , mille ta esitas päev varem . Sergo Boethia ( nii oli professori nimi ) leidis , et noormehes , kelle ampluaa on sedavõrd avar ja kes suudab lausa õhust püüda kinni parimad toimimisviisid , peab sisalduma midagi erilist . Tema seadiski Felix Horni kandidatuuri stipendiumile . Ning kuna Boethia oli üks kõige autoriteetsemaid õppejõude kogu ülikoolis , läks see ladusalt läbi . Ja kunagi hoopis veel hiljem , kui oli enese omadega ääretult sarnaseid , ent palju selgemaid mõtteid lugenud maailma mõttevaramu klassikast , mõistis Horn , et Boethia sugugi ei tukkunud tema filosoofilist arutlust käsitledes , vaid naeris selle delikaatselt välja , kuna seal olid püütud ära seletada kõik tähtsamad probleemid , mida ei olnud suutnud lahendada suurimadki targad ; vana õpetaja seda teadis , ent ahta silmaringiga ja samas ( või just tänu sellele ) end geeniuseks pidanud Horn muidugi mitte ... Ent kuigi kõik näis laabuvat , konfliktist Horn sellegipoolest ei pääsenud . See sadas talle kaela ühel pingelisel eksamieelsel päeval Svetlana Fjodorovna ja tema mehe - Horni äia - näol , kes lihtsamalt öeldes olid minu vanaema ja vanaisa . Päev algas pika jalutuskäiguga . Arvan , et isa tagamõte oli mind väsitada , et vajuksin lõuna ajal tõrkumata unne ja kingiksin talle niiviisi mõned vabad tunnid , kuid igatahes välja see millestki ei paistnud , mul oli väga huvitav ja põnev ning tundus , et isalgi . Muuseumis jutustas isa mingite kollaste luude juures inimese ja seejärel meie linna tekkimisest , kuigi vaevalt suutsin millestki aru saada ; aga mäletan seda seika siiani , eriti just tema innukust , ta vehkivaid käsi . Muuhulgas käisime üle pika aja ka jõe ääres , kuid ilma õngeta . Pildusin partidele saiatükke ja isa vaatas puutüvele nõjatudes , kuidas lained loksuvad vastu kaldakive . Ta naeris seejuures suure häälega , peaaegu karjus . Pärast lubas ta mul supelda ( vesi oli küll jahe ) . Ja muidugi sõime jäätist , jäätist , jäätist . Kuni ärkasin mingist lärmist ... Olin kodus , tekk kurguni tõmmatud . Isa vaatas pinevalt aknast välja ja sosistas : " Halastage lapsele , te ajate ta üles ... " " Ah nüüd võetakse laps kaitsekilbiks ! Eneseõigustuseks midagi muud enam öelda ei ole ! Laps magab , ise kõõlub laua taga ! " Meenus midagi varasemast , kuigi tookord oli kriginat vähem , midagi koledat ... " Ma tahtsin õppida , mõtelda , töötada , homme on eksam , " loetles isa väsinult , arvatavasti juba mitmendat korda . Vanaema ja vanaisa seisid kahel pool teda nagu tunnimehed . Nende lihavad puusad riivasid ta õlgu ning palged olid punased nagu veri . " Töötada ? Oleks äärmiselt huvitav teada , mida sinusugune tuuslar nimetab tööks ! Tööd mõõdetakse väga kindla ühiku abil ja see on raha . " " See on džaul , " ütles isa . Ta tundus hall . Äia ja ämma vahele surutuna kuidagi harukordselt kidur ja hall . " Kui džaul , siis džaul . Aga kus on sinu džaulid ? " pragises vanaema nagu kadakapõõsas . Isa kehitas vaid õlgu ; stipendiumist ei olnud tol hetkel teada veel midagi . " Tore perekond küll , kus naise ülesanne on rabada perekonna eest nii , et närvid läbi , aga mees ei liiguta samal ajal lillegi . Sellel mehel peaks olema kõrvetavalt piinlik ! Kuidas ta julges üldse ajada segamini süütu tütarlapse pea ... " " Rihma tuleks anda ... " urahtas seejärel vanaisa ; ta oli ilmselt niisama kaasas , julgestuse mõttes . Labane vaidlus siiski kaugemale ei küündinud , sest ma katkestasin selle oma nutuga . Isa tõusis alistunult püsti , võttis vanaema käest harja ning asus põrandat nühkima . Vanaema vaatas tema tegevust käed puusas , palgeid katmas sügav , peaaegu õnnis rahulolu . Aegajalt saatis ta tunnustavaid viipeid ka vanaisale , kes sügas pikaldaselt põskhabet . " Jätta ! " käsutas vanaema viimaks . " Olgu see sulle esimeseks harjutuseks . Kui enne tegi Ave ette ja taha kõik ära , siis nüüd on sinu kord . " Lisas siis leebemalt : " Veidi teeb muidugi ka tema . Teema on lõpetatud ! " Nad marssisid võidukalt uksest välja ning isa haaras mu justkui kaitset otsides sülle , lauldes mitu tundi tasasel häälel unelaule ja küllap muudki , kuni saabus ema . Õhtu jooksul ei kostnud tema suust enam sõnagi . Kuid seda sõjakamaks muutus ta pärast eksamit . Olin ka ise ülikoolis kaasas . Kuni isa küsimustele vastas , ehitasin koridoris konstruktoriklotsidest lossi . Selle tegevuse juures püüdsid mind aidata ka mitmed eksamipalavikust närvilised tudengid . Tõsi , nad pigem segasid , sest sattusid kohati nii hasarti , et klotse oli kogu põrand täis ja olukord päris ülemeelik . Pärast käisime koos suurema kambaga läbi mitmed kõrtsid . Iga kord , kui isa tellis endale õlle , nõudsin mina limonaadi , kuni viimaks olin lõhkemas ; isale aga ei näinud jook mõjuvat . Kui hakkas juba lähenema öö , ei tahtnud isa ikka veel lahkuda , kuid enam talle ei müüdud ja baaridaam korraldas skandaali , et ta piinab last , kuni ta jättis teistega kahetsedes hüvasti ning tuigerdas vaevaliselt koju . Eriti rasked olid talle meie maja trepiastmed . Jalg vääratas ja libises muudkui tagasi allapoole , isa koguni ohkas . " Jooma oled ka veel hakanud ! " käratas ema talle tervituse asemel . Sellest piisas . Isa haaras pihku harjavarre ning pööras seda nagu sõjanuia ringi keerutades kogu toa segamini . Lambikuppel kukkus kildudeks , ent isa ei hoolinud . Riiulilt varisesid põrandale ema kosmeetikatarbed , kuid isa ei hoolinud sellestki . Alles siis , kui purunes peegel , isa veidi taltus . Rohkem väärtuslikku meil ei olnudki . Seejärel karjus ta endast järjekorras välja kõik , mis oli vahepeal ta sisemuses küdenud . " Ma tean , et see , mida ma teen , on inetu , aga leidub ka palju inetumaid asju ! Ma tean , et nüüd tuleb ainult pikk ja õnnetu armastus , aga mis siis ! Paraku tean sedagi , et minu tumm valu ei küüni sinuni mitte iial , sa ei suuda ega tahagi mind mõista , sa ässitad siia oma vanemad , et mul lohiseks igavesti kammits jalus ! Muidugi nad rumalad tulevadki , silmi pimestamas tütrekese hea käekäik , uskudes , et parandavad sellega asja , aga teevad selle ainult hullemaks ! " " Mida sa tahad ? " küsis ema väsinult . " Kas sina siis ei näe , et nad teevad hullemaks ? " Ema raputas pead . " Usu , mina neid eile ei kutsunud . " " Aga sinu nutulaulud on juba sedavõrd mõjunud , et ... " " Ma ei julge nendega isegi kohtuda enam . Muidu märkaksid nad mu sinist silmaalust , mida nende armastava pilgu eest ei suuda peita parimgi puuder , ja sinust jääks järele vaid märg plekk . " " Aga , aga ... " Taas tuli isal sõnadest puudus . Ta rehmas raskelt käega . " Isegi tööle ässitasid nad sinu ... " " Peletis ! " röögatas ema seda kuuldes . " Lakud koos lapsega mu vanemate raha maha ja julged veel arvustada ! Ütle , kas sa ise oled viimasel ajal sentigi koju toonud ? " See rünnak tagas tükiks ajaks rahu , mille käigus ema kloppis närviliselt mu padja kohevaks ning isa suitsetas aknal kaks sigaretti , mida talle muidu ei lubatud . Ent rahu osutus näiliseks . Kui olin täitnud korralduse magama heita , jätkas isa vaikselt ja katkendlikult oma etteheiteid : " Mis puutub sinu vanematesse , siis see ongi nende ülesanne ... See , mida sa nimetad nii kaunilt finantseerimiseks ... Nagunii ei suuda nad vaadata oma ninaesisest kaugemale , oma nabast , oma rippuvast kõhust ... Meie lapsed on nendegi järglased , see on neile au ... " " Mis au ? Kas see , et nende geenidel õnnestus paarituda sedavõrd väljapaistva ja tõupuhta isikuga nagu sina ? Sa oled hulluks läinud ! " Isa oli mõelnud oma sõnadega ilmselt midagi muud , kui välja kukkus ... Või siis kogunes ta hinge järsku nii palju viha ja sappi , et toimus üleujutus , igatahes hakkas ta tõmblema ... See oli võrdlemisi koomiline vaatepilt . Ta tuksles üle kogu keha nagu takte vahele jättev mootor ning samal ajal kobas vandudes harja ja muude selletaoliste esemete järele . Neid leidmata ( ema oli hoogu ette aimates kõik suuremad ja teravamad esemed vargsi ära korjanud ) rebis isa särgi eest lõhki ning ahastas : " Ave , Ave , kuidas sa ometi tohtisid harjuda rahasajuga , mis meid kunagi külastas ! Ta külastab paljusid , ent jätab ka paljud pärast puupaljana maha . Ja kes sellega ei oska arvestada , on hüljatuna palju õnnetumad kui tavalised vaesed . Kõik need külastused on jumala katsetused ja saatana hingepüük ! Aga mina , lõbus ja purjus sell , ei märganud midagi , vaid aitasin isegi kaasa . Vahest kosiski sind mitte mu armastus , vaid hoopis raha , Ave ? " Ta vaatas emale sedavõrd nõudlikult otsa , et see pidas paremaks vastata . " Armastus , ikka armastus oli see , Felix . " " Mis on siis vahepeal juhtunud ! Parem kasvataksid kodus lapsi , nagu me kunagi unistasime , ja riik maksaks sulle selle eest taskuraha ja mina teeniksin elatist , esialgu küll mitte nii palju kui tookord , aga ma näen juba hiilgavaid investeeringuid ... Natuke kannatada , natuke tööd teha ... Ainus vaev pärast rehaga raha kokku roobitseda ... " " Aga millal ma seda ometi näha saan , armas Felix , kas paradiisis ? " " Kümne aasta pärast , " heitis Horn huupi . " Kuidas nii hilja ! " hüüdis ema käsi teatraalselt kokku lüües ; ta ei uskunud sugugi . " Varem ei ole mu töö valmis . " " See on järelikult suur töö . Kas oled juba alustanud ? " Horn noogutas . " Ehk seletaksid siis mu arulagedast suguvõsast pärit arunatukesele , mis töö see niisugune on , näitaksid mõnd viljagi ? " Horn sattus segadusse : " Seda on praegu veel raske seletada , isegi võimatu ... " Ning ema rõkatava naeru saatel kustutati tuli . Esitasin selle suhteliselt väheütleva dialoogi kui vihje mõradele meie perekonnas . Arvan , et just tol ajajärgul sai allakäik alguse . Veel oli kõik hästi , kuid mürgitus liikus juba soontes . Võib näida kummaline , ent peapõhjust näen ma siinjuures nende liiga suures armastuses , mis lõi lahvatama juba esimesel kohtumisel ja viis väärava jõuga abieluni . Nad ei kaalutlenud kõige vähematki ega teinud plaane edasiseks eluks , olles seega täiesti ettevalmistamatud eluks . Avele meeldis see , et Horn oli populaarne poiste seas ja samas ka tüdrukute üldine ihaldusobjekt , temaga sai teiste ees uhkeldada ja ennast tähtsana tunda . Ning veel rohkem see , et Hornil leidus tema jaoks ikka ja jälle aega . Iga päev lillesülem , laul või luulesalm - kõik nagu kaunis muinasjutus , kõik nagu rüütlite ja trubaduuride aja tagasitulek ! Konkurendid väitsid koguni , et Ave on seltskonnalõvi maarohtudega ära nõidunud . Kuid tegu oli üksnes kadeda laimuga , mis toitus asjaolust , et Ave pärines kaugest väikelinnast ja see näis neile enamvähem sama kui karukoobas . Mis täpselt lummas Horni , see tema märkmetest ei selgu . Ema kohta on seal vaid väga nappe üksluiseid teateid . Näib , nagu oleks Horn kiivalt varjanud oma südant . Võib vaid loota , et vähemalt Avele suutis ta avada ennast mõnikord ka suusõnal , mitte ainult lillede keeles . Fotode järgi otsustades oli ema nooruses väga kaunis ja malbe tuhkatriinu . Horni puhul tuleb siiski arvesse ka praktiline taust : temale , kes oli põgenenud rusuvate koduseinte vahelt ülikooli nagu puhkekodusse , andis abielu võimaluse pääseda kodust hoopiski , sest tal lubati kolida ametlikult Ave juurde ühiselamusse . Horn näib olevat alguses veendunud , et elu on midagi äärmiselt lihtsat , lausa primitiivne . Nii võttis ta oma õpinguid , niimoodi käsitas ka abielu . Ta uskus täiesti tõsimeeli lausesse , mida armastas pillata töölisnoore ja tudengi erinevuse kohta : " Tööline kulutab oma aju noorena ära , sellal kui tudengi aju saab puhata ja rahus küpseda . " Ta ei mõelnud nähtavasti üldse , ainult armastas . Ning Ave armastas vastu . Neid nähti kogu aeg kaelakuti , nad kallistasid , nad lõkerdasid naerda , nad tegid rumalusi . Milleks kulutada mõistust tühisele muretsemisele tuleviku pärast ? Piisas sellest , et nad mõlemad olid üliõpilased ja seega võrdväärsed . Sa valid naise ja elad temaga rahus kuni elupäevade lõpuni . Sa suudled ja kallistad kõik tülid olematuks . Kui juhtubki mõni äpardus , siis on see pigem mängult kui päriselt . Niisugune kreedo saatis neid päris kaua , kuni lapse sünnini ( mis pidi olema esimene nende lõputus reas ) . " Tütar , sa lähed niimoodi hukka , " ütles isa tõsiselt , kui kuulis , et tema ainus ja armastatud laps , kelle siirdumine ülikooli viis ta murest niigi haua äärele , elab kokku mingisuguse lakardist südametemurdjaga . ( Teade abielust selle kauge kolkani ei küündinud - ei peetud vajalikuks teatada . ) Ta ajas lõkerdavat Avet kogu väikelinna silme all taga , libastudes porimülgastes , tõmmates põlved vastu kive ja oksi marraskile , kaotades iga sammuga väärikust , kuni sellest ei jäänud enam midagi järele - ja kui sai ta kätte , siis nüpeldas rahvast häbenemata . See näivalt koomiline seik tõi kaasa aga hoopis suurema muutuse . Ave isal läks elu kohapeal põrguks . Ning kuna ta nagunii unistas kolimisest ülikoolilinna , tütrele lähemale , siis võttis ta muidu uimase inimesena ette mõned jõulised sammud , ja kuna ta ei teadnud , kuidas tavaliselt toimitakse , siis olid need sammud sedavõrd jõulised , et lennutasid ta otse suure lihakombinaadi direktoriks . Mis tähendas muuhulgas seda , et tema abikaasa Svetlana Fjodorovna pääses tagasi aastakümneid kestnud metsapagendusest , tundis endas uut elu tärkamas , sõlmis ohtralt soodsaid tutvusi ja moodustas ümber Hornide tiheda jälgimisvõrgustiku . Ave isa süda rahunes . Kuid Hornid pidid hakkama pidama koduseid võõruspidusid ning aegajalt võtsid vanavanemad mind endale hoida . Horn tundis , kuidas lapsele tekivad võõrad , isekad jooned , mida ta pidi pärast tagasi koolutama - kuni järgmise korrani . ( Selle kohta leidub pikki arutlusi , mis tõendab , et olin talle algusest peale oluline . Kas oli tegevus viljakas või nägi ta tonti , ent isekas ei ole ma vist tõesti . ) Suurem mure oli see , et Ave hakkas sageli külastama oma vanemaid , naastes kuidagi muserdatult . Alguses nõudis ta Hornilt väärikat ülalpidamist seltskondades , seejärel akadeemilist läbilööki , hiljem aina kasvavas tempos raha , raha , raha . Horn püüdis selgitada , et muretu elu on hoopis õnnelikum , kuid Ave enam ei uskunud . Ja mis Horni eriti häiris : ta viitas kinnituseks oma vanematele kui targematele . Horni meelest oli ämm jõhker amatsoon ning äi sabapidi tema talla alla litsutud sisalik , kes oli ammu loobunud püüdlustest oma saba ära heita . Nende elu ei saanud ometi kujuneda samasuguseks , parem siis juba surm ! Mõne aja mõtiskleski Horn surma teemadel ; seejärel leidis äia rõõmuks konserve kaanetades oma püsiva kinnismõtte . Suve veetsin isaga ning emagi sai lühikese puhkuse . Kuid sügisel pandi mind lasteaeda . Harjumatutes , kaledavõitu tingimustes jäin peaaegu kohe haigeks . Selgus aga , et see sundis ema koju . Ning seetõttu ei tarvitse imestada , et kui läheduse puudumine viis mu tervise alla , siis ema lähedus haiguse preemiana tegi seda veel enam ... Ema pääses tööle üha harvemini , saamata seal üldse silma paista , nagu vist igatses . Ja kui ta kurtis oma muret isale , siis ei pakkunud too talle enam lähedust nagu vanasti , vaid hoopis parastas , et ta nutaks oma sinisukamuresid Svetlana Fjodorovna rinnal . " Sa oled julm ! " hüüdis ema . " Olengi ! " naeris isa vastu . " Kuid sina oled veel tuhat korda julmem , piinates mind ja last ja tappes me teisi lapsi , keda ei näi iial sündivat ! " " Sa tahad veel üht last ? Sina , kes ei suuda peretki toita ? " üllatus Ave . " Kui jumal annab lapse , küll siis annab ka särgi , " meenutas Horn vana triviaalset tõde , mida nad kunagi mõlemad olid rõõmuga uskunud . " Nagu näed , ta ongi seda andnud . " " See särk on minu vanemate seljast , " kostis Ave tigedalt . Ning Hornile tundus , et tigedus on siiras - niivõrd muutunud oli ta naine . Horn ei jätnud enam esile toomata ühtki sobivat näidet , mis demonstreeris , kuidas naise karjäär tuleb kodu ja perekonna arvelt ning on egoistlik . Näiteid leidus kohutavates kogustes . Ning mõni ime siis , et äi viibis ühel päeval taas tal kodus ( sõbralikud lõunad olid vahepeal lakanud ja nad puutusid harva kokku ) . Äia punased harjasjuuksed olid pealael ähvardavalt turris ning armilised sõrmed nülgisid lauaserva . " Sa oled Avet alandanud ja ma kavatsen seda sulle meelde tuletada , " lausus ta hauataguse häälega . Esmalt arvas äi lihtsameelselt , et sellest piisab väimehe mõjutamiseks . Ent märkas siis , et väimees vist ei kuulnudki ta sõnu - hiljem on mitmed teised tajunud sama nähtust , ent arvan , et pigem oli Horn osav teeskleja - , ning oli sunnitud selgitama lähemalt . " Sa ütlesid , et Ave on sinisukk . See on võibolla isegi õige ning maatüdruku puhul üldse kompliment , kuid sa lisasid veel juurde , et ta on ametnik , mis on samuti maatüdruku puhul kompliment ... " " Mida , mida ? " küsis Horn justkui mõtetest ärgates . Äi tundis , et on vajunud jutuga rappa . Ta oli sunnitud loobuma intelligentsete sõnastuskeerdude otsimisest ning lajatas otse : " Ametnikukarjääri oled sa kuulutanud üdini rumalaks spordiks . Sa ütled , et see seisab vaid ronimises mööda ametiredelit . Sa ütled veel , et töö on ühtviisi vähetähtis kõigil redelipulkadel . " Tema tiraadist jäi kõlama pigem hala kui etteheide . Ilmselt oligi äia eesmärgiks mingisugune lepitusmissioon , sest loomult oli ta pehme ja harras inimene . Tegelikult ootas temagi järelkasvu suurenemist . Kuid oma ettekujutuses nägi seda ette kuidagi teisiti , sünnitusvaludeta ja keset kullamägesid . " Mida ma oskan siin soovitada ? " üritas äi mõtiskleda . " Tõuse esmalt ise ametnikuks , kulla Felix , ja võta alles siis oma suu täis ! " Ta kohkus : Horn vaatas temast selgete põhjatute silmadega otse läbi . " Me maksime sulle alati topelt , " jätkas äi hüplikult . Nüüd märkaski Horn esimest korda , et pingelises olukorras paisuvad veresooned ta peas lõhkemiseni . Justnagu mõtleks ta soonte kaudu . Äi triikis ebakindlalt oma koduvillast kampsunit ning Horn taipas , et ta tunneb ennast ebamugavalt , sest oli pärast ülikoolilinna kolimist harjunud patseerima vaid ülikonnas ja hakkas vanu maakombeid juba õnnelikult unustama . Vaene äi , mõtles Horn , kampsuni pani ta selga sellepärast , et minust mitte liigselt erineda ! Kui peenetundeline ! " Sellepärast sa võisidki arvata endast nii hästi ja olla enesekindel , " seletas äi laubalt higi pühkides , karvased punaste udemetega käed rinnal heasoovlikult vaheliti . " Aga ka praegu tekkis samasugune võimalus , kahekordne palk , sellepärast tulingi ... Ning kui sul tõesti napib aega , sest oled õpingud tõsiselt käsile võtnud - tubli poiss ! - , siis näita vähemalt oma nägu konveieri juures , virvenda . Iga päev paar korda , vahepeal käid ära . Ma olen peaaegu peremees , saan kuidagi korraldada . Nõustuda tuleb ainult väga kiiresti , otsekohe ! " Ta vakatas , sest tundis , et on veenmise õhinas pakkunud ettepaneku välja liiga ahvatlevas vormis . Tegemist oli siiski sulitembuga ning aja jooksul tuli väimehe tingimusi paratamatult halvendada , et mitte vahele jääda , ent nüüd võis Horn kitsendusi märgates viidata eelnevale kokkuleppele . Ta jahmus , kui Horn raputas otsustavalt pead . " See on ju pettus , teiste arvel elamine , keegi kaotab palgas ... " " See jaguneb , ei märgatagi , " pomises äi ning siis äkitselt kihvatas . " Kõik voolab praegu otse minu rahakotist ja see ei ole põhjatu ! Kas minu arvel elamine on õige ! " Diplomaatia oli sellega lõppenud . Horn astus järsult äia ette ja käskis tal lahkuda , viidates vaid moepärast peavalule . " See siin on peremehega territoorium . Niisugusele territooriumile ilmutakse vaid peremehe kutsel . Ma ei ole täna siia kedagi kutsunud . " Ning taas need põhjatud silmad . Need seisid äial kuklas kogu ta teekonna treppidest alla . Ave sidemed oma vanematega olid tugevamad , kui ta usaldas tunnistada . Horn sai sellele lõpliku kinnituse siis , kui pärast äia lahkumist ilmus naine koju kirjeldamatult nukrana , tulvil etteheidet - või õigemini oli see meeleheide . Ta ei lausunud küll midagi . Viimaks poetas Horn justkui muuseas : " Korraks põikas siit läbi sinu isa . Aga lõpuks olin sunnitud ta välja viskama , sest ta pidas ennast ülal nagu puhvis kukk , ise sellises kentsakas rahvaliku mustriga kampsunis nagu mõni külapillimees . " " Tõesti ? " küsis Ave kaamelt . " Lihunik , verejanuline , kannatab varasemate elude pärast ... Sellest tal ka niisugune naine , vaene õnnetu mees ... Meil ei olnud millestki rääkida ... " " Kuidas sa julged ! " Kuid Horn ei lasknud end pidurdada . Ta tundis end nagu pärast võidukat taplust ja oli tavatus jutuhoos . " Kui tunnistasin , et töö lihakombinaadis ei lähe kokku minu staatusega ülikoolis ja kindlasti saadakse sellest vääritust kõrvalehüppest ühel päeval teada ja siis kustuvad kõik vähegi viisakad tulevikuperspektiivid , arvas ta naiivselt , et paberimäärimisega võib tegelda kogu pika elu , ent selleks tuleb esmalt koguda korralik algkapital . Nagu oleks tegu miljonäride veidrusega . Käratasin siis talle : saa esmalt ise teadlaseks ja võta alles pärast seda oma suu täis ! just vaimse tööga jõuabki inimene miljonäriks ! Tema aga jäi vankumatult veendumuse juurde , et vaid see , kellel jalad ei jaga , liigutab kolbaalust . Ütle , Ave , mis on mul niisuguste tümikate hulgas teha ! " Naine ei vaielnud talle enam vastu . Ta ei teinud üldse midagi . Istus taburetil ja kõigutas jalgu . " Aga tegelikult on kõik väga imelik , " lausus Horn mõtlikult . " Kuni ma olin eikeegi , siis polnud millestki lugu , ma võisin juua ja laaberdada , kuid nüüd , kui mul on tekkinud viimaks sihid ja õilsad püüdlused , tuntakse end häirituna . Enamgi veel , mind kangutatakse järjekindlalt teisele rajale . Millest järsku paanika ? Miks näiteks sina , Ave , tunned minu pärast muret ? " " Ma ei tunne muret , " vastas Ave kõlatult . " Sa tunned ! Aga sa ei pea vastama , kui ei taha ... Naise vastus ei olegi midagi väärt . Piiblis minnakse naise eest kõrbesse ja suletakse kiusajatele silmad . Naist ei ole olemas . On vaid kuum õhk ! " Ning enne , kui Ave jõudis millestki aru saada , rabas Horn tal juustest ja tiris ta voodisse . " Nüüd teeme lapse ära ! Nüüd teeme lapse ära ! " karjus ta nagu pöörane ; ja minagi karjusin seda kõike pealt nähes nagu pöörane . Ave põgenes , põgenes , põgenes ... Järgmisel hommikul palus isa emalt kõigi elu jooksul sooritatud metsikuste eest pühalikult andeks ja lubas neid mitte kunagi enam korrata , lootes salamisi ometi , et idu on kasvama pandud . Seejärel sukeldus ta oma töösse , nagu ei oleks midagi juhtunudki . Ent last ei sündinud ka vägistades . Selle asemel ema justkui tuhmus . Ning kui lonkisime kunagi lasteaiast kodu poole , osutas ta kahele poisile , kellest üks rebis teist juukseidpidi mööda maad , ja küsis : " Ega sina ju ei taha endale venda saada ? " Mulle meenus isa ihast ja raevust plekiline nägu ning ma vastasin selge ja heleda häälega : " Ei . " Kraaditöö kirjutamise ajaks oli Felix Horni ettekujutus maailma alusmehhanismidest juba sedavõrd kindlustunud , et ta söandas valida välja mõned üldarusaadavad lõigud , mis käsitlesid peamiselt ajakujutelmi , ja esitada need Sergo Boethiale tutvumiseks . Selles , et just Boethia peab olema juhendaja , et olnud tal vähimatki kahtlust . Ta soovis sellele paadunud skeptikule demonstreerida oma lähenemise õigsust ja edenemise ulatust . Ning teisalt toimis Boethia indikaatorina , sest kui ta peaks seegikord tema valdkonna kahtluse alla seadma , siis on ilmne , et kaitsmisele tuleb esitada midagi tavapärasemat . Boethia luges tööd kaua . Horn jõudis hakata juba kahtlustama , kas vanamees ei ole teda mitte unustanud . Ent nädala pärast sai ta küllakutse . Sergo Boethia elas äärelinnas luksuslike kivist eramajade rajoonis . Kui Horn kohale jõudis , väljus parajasti väravast seltskond käratsevaid noori . Mõned neist tervitasid Horni mütsikergitusega , millest ta taipas , et tegu on üliõpilastega . Boethia enese leidis ta aiast , professor lamaskles lehtlas väikesel puupingil ja seiras hallil , ent ääretult soojal pilgul külaliste lahkumist . " Minu väike kaaskond , ringike , noppisime veidi maasikaid , " selgitas Boethia rohukõrrega laisalt hambavahesid torkides , kuigi Horn ei olnud midagi küsinud . " Kas siis praegu on juba maasikad ? Meie kliimas ? " küsis Horn vastumeelselt , sest näis , et sellist uudishimu talt väga oodatakse . Meelsamini oleks ta suud kõverdades ahhetanud : kas tõesti nad kõik uurivad karjakasvatuse ajalugu ? kui suur , kui võimas on teie koolkond , härra Boethia ! " Te imestate ? " jätkas professor kavala muigega suunurgas . " Kliimat saab muuta , aega saab kiirendada , muide , nagu ka teie ise oma traktaadis tunnistate . Räägite seal , et aeg kuulub subjekti tunnetuskategooriate hulka ja subjektiivne aeg kulgeb kiirenduste ja aeglustusega . Vananemine toimub konna moodi hüpates , mitte ühtlaselt . Ja kui aeg peatub , peatub ka vananemine . Või sain ma millestki valesti aru ? " Horn ei vastanud midagi , sest ei suutnud taibata , kas professor mõistis tema seisukohti või mitte . Võibolla mängis siin kaasa looduslik keskkond , milles ta näis oma jõudeaega põhiliselt viitvat , kuid välja kukkus tohutu lihtsustus : konnad , maasikad . Ent näis , nagu oleks Boethia lugenud Horni mõtteid või taipas niisama tema kimbatuse suunda . " Maasikad on loomulikult niisama nali , professori väike vemp õpilastele , mõeldud üksnes huvi äratamiseks . Kuid võib näiteks kolada ringi Herculaneumis või Kuu peal ; usun , et kuigi ruumikategooriad ei mahtunud käesoleva töö raamidesse , on nad teil niisama ladusalt lahti mõtestatud kui aeg , kõik need ümberpaiknemised koordinaatides , koordinaattelgede asendamised ja muu pudipadi . Ma ainult kuidagi ei soovitaks seda . Palun teid , ärge minge . " Horn , kes ei kavatsenud mitte kuhugi minna , tundis seletamatut kõhedust , kuivõrd ilma viisaka sissejuhatuseta alustati kohe narritamisega . Järelikult ei olnud tema töö pälvinud heakskiitu . " Palun teid väga , ärge ilma põhjuseta mitte kunagi minge . Ei ole midagi halvemat kui liialdused , jätke see endale elu lõpuni meelde , noormees ! Tõotage seda mulle ! " Rõõm oli professori näol asendunud pingega . " See on väga tähtis ! " hüüdis ta , kui märkas , et Horn küll noogutab püüdlikult , ent tema mõtetes valitseb lootusetu segadus ja hämming . " Kuhu ma ei tohi minna ? " söandas Horn viimaks küsida . " Tõotage ! Tõotage , mida te ootate ! " " Ma siis tõotan , " vastas Horn . Kuna ta ei teadnud , mille kohta tõotus käib , ent oli veendunud , et pühalikud tõotused on siduva loomuga ja neist vabanemine võib osutuda hädaohtlikuks või koguni võimatuks , siis valis ta meelega võimalikult maheda , peaaegu kahtleva sõnastuse . Ent keelduda ta ei söandanud , sest oli ennast taas - nagu neetud ! - asetanud täielikult professori meelevalda ja seekord sõltus sellest lausa kooli lõpetamine . Professor tema siseheitlusi ei märganud või ei pööranud neile tähelepanu ; pärast tõotuslauset pälvis Horn loa istuda tema kõrvale pingile . " Nõndaks ! Nagu kraaditaotlejate kohane , esitate te oma töö alguses postulaadi . Teie postulaadiks on , et ajalugu on ebaühtlane , hüpete ajalugu . Sõnastus on mõnevõrra keerulisem ja kaunim , ent te avate oma mõttekäigu tõdemusega - palun katkestage mind , kui juhtun kusagil eksima ! - , et piisab lehitseda suvalist üldajaloo õpikut , kui ilmneb , et objektiivne , sajandeid , aastaid ja päevi mõõtev ajatelg paistab selles välja umbes nagu rüüstatud piidega kamm . Mõnikord haarab üks aasta enese alla kümme lehekülge , teisal puudub terve sajand hoopis . Välja on jäetud lausa valdav enamik telje punkte . Siin hakkab avang lõppema ja te peate valima strateegilise mänguplaani . Kui ajaloolane püüab enamasti lünkade adekvaatse täitmise poole , siis teie sellest lünklikkusest ei heitu , vaid leiate , et kuna õpikusse on kätketud kultuuriline mälu , on niisugune nähtus täiesti loomulik . Miks loomulik ? küsite . Ning vastate : sellepärast , et ajaloo mäletajad toimivad kollektiivse subjektina , subjekti tunnetusreeglite kohaselt . Arvan , et selle triviaalse skeemi esitamine võttis teil vaevalt üle paari tunni aega ... Kuid tulemus on hiilgav , sest see annab teile õigustuse edasiliikumiseks tunnetusreeglite eritlemise valdkonda , mis on teie jaoks kahtlemata hoopis olulisem . Te saate käsitleda individuaalset subjekti . Ja te teete seda väga heal tasemel , härra Horn ! " Professor haaras oma kondise käega Horni randmest ja raputas seda õhinal . " Te olete suurepärane valemängija ! Tegelikult alustate te lõpust , võidust , ja konstrueerite sellele avangu tagantjärele . Mis on eriti nauditav , te surute oma tahte raudse järjekindlusega läbi , kusjuures see kindlus on peidetud nii paljudesse nüanssidesse ja hargnevustesse , et jätab mulje pingsast lahenduse otsimisest , ekslemisest variantide tohutus lademes , iga samm kuristiku serval ; aga kui lugesin hoolega teksti üle , selgub , et te ei eksle kordagi . Ajalugu on teile vaid viigileht ; kollektiivse subjekti tõite sisse ainuüksi selleks , et mahtuda kraadi raamidesse , ja te tegite seda - erinevalt mullusest - väga oskuslikult , äärmiselt kõrgel kirjanduslikul tasemel . Tõsi , teema võib näida komisjonile harjumatu , kuid see vastab kõigile nõuetele , mis esitatakse ajaloo õppeharu lõpetajale , siin ei ole millestki kinni hakata , õnnitlen ! " Horn ei mõistnud , kas professor rääkis arukat või rumalat juttu , kas oli ta nüüd paljastatud või pjedestaalile tõstetud . Ta ise oli küll viimasel ajal jõudnud paljule mõelda , kuid siiski kuidagi teisiti ; samas ei saanud ta väita , et professori poolt esitatud dünaamiline retsensioon oleks kusagil oluliselt valeks osutunud . Mingit sisulist kasu Boethia seisukohast ei näinud tõusvat , töö võis seega pidada lõpetatuks . Kasu seisnes muus : professori heakskiit tähendas , et kraad on samahästi kui taskus . Lõpetuseks kutsus professor Horni ringkäigule aeda , kus kasvasid jaheda kevade jaoks harjumatult lopsakate lehtedega puud ja põõsad ning peenral punetasid tõesti suured mahlased maasikad . Horn maitses neid , ikka veel päriselt oma silmi uskumata , ning võttis mõned kaasa ka koju ( võin kinnitada , et nad olid harukordselt magusad ) . " Maasikad , nagu ma ütlesin , on tühiasi , " seletas professor peenardelt hoolega umbrohuliblesid kitkudes . " Kuid tingimata hoiduge liialdamast ; õnneks te ka tõotasite seda . Sest kes väge tagant piitsutab , selle kurnab ta ära , ja kes rakendab väe isikliku vankri ette , selle lõikab ta lõpuks täiesti ootamatult , täiesti süütus situatsioonis pooleks . Nii on lood , kas pole lihtne ! Mõnele nõrganärvilisele võib nii öelda alles päris lõpus , kuid kuna teie nagunii ei loobu , siis puudub varjamisel õigustus - see , mida te kavatsete ette võtta , kogu see salateadus , millega te tegelete , Horn , on kõndimine noateral . " Ta vaatas Hornile uurivalt otsa , ent too justnagu ei kuulanudki , vaid sõi melanhoolselt viinamarju - needki olid selles aias küpsed . " Te isegi ei kohku ! Muide , märkasin seda juba eelmisel korral . Mul ei lähe elu lõpuni meelest , kuidas te julgelt vastu vaidlesite , nagu ei teakski , et olen kõige hirmuäratavam õppejõud kogu ülikoolis . Pealegi ei ilmutanud ma teie suhtes kuigi suurt delikaatsust , sest arvasin , et olete kirjutanud ümber mõne siinseal leviva populaarse õpiku . Ja kuidas te pärast , vastupidi , täitsite vihaga perfektselt tobedaima korralduse , mille olen kunagi üliõpilasele andnud , ning avaldasite iroonilist soovi ka Songi ja Tangi dünastiate põllumajanduse uurimiseks . Teiega vesteldes , te innukust tajudes sain aru , et olete jõudnud oma krobeliste seisukohtadeni iseseisvalt - selle eest pälvisitegi stipendiumi ... Tuleb tunnistada , et ootasin suure põnevusega , kas tegu on vaid üürikese tujuga või millegi püsivamaga . Nüüd seisate siin , viinamarjapõõsa juures ega võpata millegi üle . Te jõuate niimoodi veel kaugele , härra Horn . " " Võibolla , " kostis Horn umbmääraselt . Professori sõnavoog hakkas teda pikapeale uimastama . Võibolla tõesti jõuab ta selles ajalikus elus kord kaugele . Aga mis siis ! Ajalik elu on kõigest vari ja virvendus , tõeline maailm asub mujal . Jah , praegu nende kõver- ja vigurpuude all tunnistab ta endale täie selgusega : hoopis seda teist maailma on ta otsustanud teenida . Sellele pühendab ta oma elu . " Aga mis saab olla minu pürgimuses , minu tegevuses salajast ? " " Mitte midagi , " lausus professor Boethia viimaseid ohakavarsi peenra kõrvale hunnikusse visates . " Te vihjasite koguni noale , kui ma mäletan ... Kas te igaüht püüate niimoodi hirmutada ? " " Vaadake , härra Horn ! Inimkonna vaimne eliit on otsustanud katta mõned teadmised - tõsi , õige vähesed , nii et seda peaaegu ei märkagi - saladuse mähkmetega , sest pühendamatute kätte sattudes tekitavad nad palju halba . " " Ja minul ei ole pühitsust . Ja mina ei tohi neid teada . See on ebaõiglane . " " Tõesti , te olete paljudel neist jälil . Kuid seda , et teid ei pühendata , ei ole ma öelnud , pigem vastupidi , eriti , kuna te olete ise minu poole pöördunud . Kas pole kummaline , et kuigi ma olen kuulus kui kõige nõudlikum või teie , tudengite , sõnastuses kõige vastikum professor , kuigi ma peletan paljusid juba üksnes oma vesihallide maosilmaga , leidub mul ometi õpilasi ... " " Ma võiksin hakata käima teie väikeses ringikeses ? " katkestas Horn teda imeliku õhinaga . " Te olete tõotuse vastu võtnud , " jätkas Boethia ning ta silmad olid äkki niisugused , et Horn tundis end nendesse uppuvat , ja miski peksles ja rabeles ta hinges . " Te võite . Kuid teadke , et neis teadmistes sisaldub kohutav vägi , mis on tugevam kui maavärin , see paneb liikuma mäed ja lainetama ookeanid , kui neid õigesti kasutada . Ent kui kasutaja on vale ... Siiski , tavaliselt tapetakse ta enne , kui ta suudab vallandada lõpliku hävingu , sest inimestel leidub kõrvalekallete äratundmiseks mingi kummaline meel . " Nad jätsid südamlikult hüvasti ja Horn adus läbi aedlinna sammudes , kuidas professor jälgib teda lehtla varjust . Ei tarvitse vist lisada , et isa lõpetas ülikooli hiilgavate tulemustega . Sellele järgnes kutse sünergeetikainstituuti . Instituudis paiskas ta segamini kogu seal aastakümneid kestnud oleskelu . Ta kohtas igal sammul uurijaid , kes olid nooruses asunud mingi keerulise teema kallale ja kujundanud sellest oma elutöö . Ent kui alguses tiivustas neid usk , et tulemused on kohe-kohe selgumas , siis nüüd olid nad oma võitlused võidelnud ja pettumused alla neelanud vanad autoriteetsed kännud . Nad väitlesid üksteisega konverentsidel tühiasjade ümber ja panid teadusnõukogudes noorematele pürgijatele jalga ette . Kui ka Hornil tuli kord kannatada , siis kooris ta nende traagika halastamatult alasti . Miskipärast andis kunagine ahhaa-elamus talle niisuguse sisemise jõu , et ta tundis end ka kõige keerulisemate probleemide ees kindlana ja läbistas neid nagu taraan müüre ; ning märkas siis imestusega , et teised loovisid enamasti juba esimeste karide ette sattudes kõrvale ja asusid otsima kõverteid , mis sageli olid isegi kaunimad kui need õiged , ent neil oli üks kindel puudus : Horn suutis vaevata kõigile kätte näidata , kus nad olid eksinud ... Nii ta siis selgitaski konkreetsete ( ja seetõttu eriti valusate ) näidete varal , kuidas nad ei suutnud omal ajal endale teadvustada , et astusid juba esimese sammu juures sohu , ja on tänu sellele tammunud kogu elu vaid laukalt laukale . Ning sisse ei kuku nad seetõttu , et sisimas nad siiski taipavad oma tegelikku olukorda ja vaatavad hoolega jalgade ette - mis on seejuures veel kõige kibedam , elu täis enesepettust . " Vaadake parem taevasse , " soovitas Horn mõningase irooniaga , teades , et jumalat seal ei saa olla . Võibolla oli oma suunav mõju ka Sergo Boethia matemaatilise filosoofia ringil , kuid Hornis kujunes aina selgemini välja veendumus , et kõrgema maailma ainus , ent seejuures väga usaldusväärne reegel meie maailma jaoks on see , et ta on sõnatu mõõdupuu siinsetele tegudele . Ta on justkui püramiidi tipp , mis tõuseb kõrgustesse , ent samas fikseerib meie jaoks , kes me asume püramiidi põrandal , ära selle põranda keskpunkti . See aga ei saanud olla teaduslik teema ... Hornil ei olnudki teemat , tal oli ainult sisemine sõnastamatu teadmine . Ükski uurimisteema ei suutnud teda piisavalt köita . Viimane asjaolu tõi ta pea kohale tumedad pilved . Pärast ehmatust kännud pikkamisi kogusid ja formuleerisid vasturünnaku sihtmärgi : " Meie instituudis ei ole kunagi tööd tehtud , nagu te väidate , kuid ka teie ise ei tee midagi . Näidake ette tulemus , siis võtame süü omaks ! " Esialgu kõlas kriitika vaikselt , sest Hornil näis olevat seljatagune , teda oli ülikoolist väga tungivalt soovitatud ... Pealegi ei olnud Horn edaspidigi katkestanud sidemeid ülikooliga ja mis peamine , seal leidus talle ka teema ( ta tegi doktoritööd ) , instituut lihtsalt ei suutnud teda võimetekohaselt rakendada . Horn ise ei tajunud midagi , olles oma tegevuse õigsuses kõigutamatu . Ja kui instituudi asejuhataja end pärast läbikukkumist atestatsioonikomisjoni ees üles poos ning algas sosin , et ta võttis liiga südamesse Horni ässitusi pool aastat tagasi ja jõi end põhja , siis viskas üle õla : " Selle koha peaksin mina saama ! " Järgnes kaks südameatakki . Ent Horn viibis endiselt nagu unes , mõtted keerlemas ainult ümber doktoritöö . Tal oli auahne kavatsus süstematiseerida kõik peamised vead , mis tulid ette maailma mõtteloos , kordudes seal erinevates kultuurides ja ajastutes tüütu järjekindlusega . Selle tulemusena pidi sündima klassifikatsioon , mille najal oleks võimalik iga ettejuhtuva mõttekonstruktsiooni puhul juba pärast põgusat tutvust öelda , millisesse tüüpi see kuulub , mida pakub , kuhu välja jõuab , samuti eristada stiilipuhast esitust siit ja sealt õisi noppivast eklektikast . See pidi olema käsiraamat tulevaste mõttematkajate jaoks . Ta avastas , et oskus eraldada olulist tähtsusetust on antud väga vähestele . Tavaliselt püüti kas tugineda üksteisele või autoriteetidele või punuti hapraid auklikke ämblikuvõrke , mis purunesid esimese puudutusega . Ka paljud suured filosoofid ei jõudnud vaimsetel radadel kaugemale kui tema instituudi äpardunud teadlased , kandes sõelaga vett laiali . See tõdemus vapustas Horni . Boethia nõudel astus ta instituudi üldkoosolekul kõnepulti ja lausus : " Tunnistan , et olen ületanud aimamatu piiri hea ja kurja vahel . Palun andestust kõigi käest , keda olen solvanud . " Esimese lause ütles talle ette Boethia . Teise lisas ta ise , olles veendunud , et ei ole kedagi solvanud . Kuid patukahetsus teda ei aidanud . Horn degradeeriti laborandiks ning hakkas vanadele kändudele kohvi keetma ja nende tagant laudu koristama . " Enam ei pea sa tulemusi näitama , " irvitati tema üle . Horn tugines tarkuseterale , et alandatud saavad ülendatud , ja võttis oma uut ametit samasuguse tuima ükskõiksusega kui kõike muud instituudis . Isa tööleasumisega tabas mind peale lasteaia , mille kalgivõitu õhkkond mulle sugugi ei meeldinud , veel teine põhjalik muutus : kaotasin kodu , milles olin veetnud kogu oma lapsepõlve . Olime nimelt sunnitud vabastama ühiselamutoa ja kolima üürikorterisse Paradoksaalsel kombel ei toonud tööleminek mitte jõukust , vaid me muutusime aina vaesemaks . Korteri üür . Õppelaenude tagasimaksmine . Vaesustoetuse äralangemine . Näiteks korteri sisustamine käis vanematele täielikult üle jõu , alguses ei olnud meil isegi voodeid , magasime madratsitega otse põrandal ja nurgas seisid kokkurullitud riidetombud . Mina muidugi rõõmustasin , kuna kaks lagedat tuba moodustasid oivalise mänguväljaku , kuid ema tegi isale õigustatud etteheiteid . Paraku oli isa vanade autorite tekstidesse sukeldudes kaotanud juba sedavõrd huvi ümbritseva vastu , et vaevalt üldse märkas olukorda , milles viibisime . Ta püüdis emaga vägisi jagada oma rõõmu vaimsete perspektiivide üle , mis kätkesid tema töös , ning kuulutas , et on taas niisama õnnelik nagu endistel aegadel . Ja kannatas selle pärast , et naine tema pingutusi ei mõistnud . Ühel sombusel sügisõhtul oli ema mind lasteaiast koju tuues kummaliselt ülemeelik . Ust avades ilmus ta näole pidulik ilme . Ning vaatepilt , mis avanes , kiskus mul suust pika imestushüüu : minu uus kodu oli tundmatuseni muutunud ! Lakist läikivate plaatidega lauad , suured pehmed voodid , seinte ääres reas riiulid ja kapid , janunedes pesu , raamatute , nipsasjade järele , kõige järele , mis kuulub ühe korraliku kodu juurde , minu jaoks leidus selle toreduse keskel isegi mängunurk . Tagantjärele mõistan , et mööbel oli kulunud , ajas pinde , oli osalt lausa praak , kuid tookord paistis mulle , et tegu on maailma kõige uhkemate esemetega . Ema näis arvavat sama . Ta võttis mul õlgadest kinni ja kallistas ja kallistas - kuni ilmus isa ning ütles kurjakuulutavalt aeglase ja selge häälega : " Kätte on jõudnud otsustamise tund . Vali , kas mina või su vanemad . Kui sa valid nemad , siis kaotad minu ! " Tegelikult võis olla ka nii , et isa ilmus alles mitu tundi hiljem . Mäletan , et istusime emaga teine teisel pool söögilauda . Laua keskel oli lumivalge pitsiline linik , sellel hiigelsuur sefiiritort . Taldrikud kiiskasid nagu tähed taevas . Mul on jäänud teravalt meelde , kuidas isa ultimaatum lõikas kogu elevuse nagu noaga puruks . Ema kattis näo kätega ja pahvatas : " Kas on sind siia üldse vaja ? Vaata , milline sa välja näed , tige , rässakas , kasimatu . " Isa sammus mühisedes tagatuppa , kus talle oli sisustatud kabinet , ega väljunud sealt enam kogu õhtu jooksul , ehkki keelitasime teda torti sööma , pärast isegi nõudsime seda . Laskus kuni labasusteni , lõpuks väitis juba seda , et ka tort on ostetud ema vanemate raha eest . " Torti ei tule üldse süüa , kui on vaesus , ja vaesus ei ole häbiasi , " sisises ta ukse taga . " Ave , sa oled lihtsalt ahne ! Sa lased ennast üles osta nagu libu ! " Isa ei osanud end korralikult väljendada . Kuid tõenäoliselt häiris teda kõige enam osav kombinatsioon , mille ta avastas selle tehingu tagant : Ave vanemad kahisid mööblit ja muid elutuid asju , mis kõrgemast positsioonist vaadates olid täiesti väärtusetud , ning vastutasuks omandasid endale aina suurema mõjuvõimu tema naise hinge üle , mis oli kunagi tema jaoks üldse suurim väärtus maailmas ja helises puhtalt , nii puhtalt . Ning tema kartuste kinnituseks muutus see hing kordkorralt mürgisemaks ja paiskas tuld : " Kui instituut sind piisavalt ei hinda , siis otsi endale korralik töö ! Sul on käed küljes , vähemalt kangi jaksad ikka alla tõmmata ! " Tõesti , sidemete tugevdamine oma vanematega võis emal olla halvasti kaalutletud , veel halvemini läbi viidud , võibolla pidanuks isaga enne läbi rääkima ... Aga mis sellest kasu , kui ilmtingimata oleks järgnenud karm keeld ! Liiati korraldati käik nii delikaatselt kui võimalik , lausa koomiliselt , sest äi ja ämm hiilisid varandusi tooma vargsi nagu vargad ; äi sülitas vaid meelepahaga kraanikaussi ja ühmas : peremees ! Ning tuleb tunnistada , et ema ajendas sellise lahenduse kasuks otsustama siiras meeleheide : oli tõesti käes aeg , millal me ilma kõrvalise abita toime ei tulnud . Isa võttis teema veel korduvalt üles - peaaegu alati , kui märkas , et on lisandunud midagi uut . Ent kuna ta teenis vähe , laborandi ametikohal eriti napilt , vist mitte palju rohkem kui stipendiaadina , oli tema nõudmine üksnes jõuetu rituaal . Umbes nagu Cato hüüe , et Kartaago tuleb hävitada , mis hiljem küll ka täide läks . Või demonstrantide sõjakisa tänavail , et nõiad tuleb põletada ( mis samuti täitus , vaene isa ! ) . Ning oma naeruväärsuse eest maksis ta täie mõõduga , sest andis emale suurepäraseid võimalusi torgeteks . Neist kõige mõjuvam oli vaikne , ent seda valusam etteheide , mis sundis isa pikaks ajaks süngelt vaikima : " Felix , sul on tuline õigus , minu vanemate vägivaldne ja lagundav abi tuleb asendada millegi väärikamaga ! Ja ma arvan , et mitte miski ei suuda sinu enesetunnet paremini tõsta kui teadmine , et nüüdsest saabub toetus kõige omakasupüüdmatumatelt ja suuremeelsematelt inimestelt maailmas , kes on pealegi nii rikkad , nii rikkad . Teisisõnu , edaspidi võtame abi vastu vaid sinu vanematelt , räägi nendega , armas Felix . Eks ole see suurepärane lahendus ? " Ka Horn oli mõnikord mõelnud - pigem unistanud - , kuidas kõik probleemid laheneksid siis nagu iseenesest ... Tõesti , miks ei võinud nii olla ? Eeldused olid selleks ju olemas . Kui varem asusid vanemad kaugel ( teises linnaosas ) ega suutnud pingelise töö tõttu võibolla tõesti leida aega külaskäiguks , siis nüüd , kui elati lähestikku , peaaegu naabermajades , oleksid nad saanud kasvõi igal hommikul läbi astuda . Horn kujutles , kuidas ema küsib murede järele , kuidas isa küsib , kas on midagi tarvis . Aga ei , Horni vanemad ei ilmunud nende poole mitte kunagi , pojal ( minul ) nagu ei olnudki teist vanaisa ja vanaema ... Sest elu peab olema raske ja okkaline , inimesel tuleb selle käigus näha vett , vilet ja vasktorusid , tal tuleb käia läbi kõik kadalipud , resümeeris Horn kibedalt . Aga kui kõik vintsutused on selja taga , kas siis saabub viimaks õnn ? Ei , siis on vaid väsimus . Horn leidis , et kui ta oleks paar aastat tagasi , keset oma muretust , seda teadnud või vähemalt aimatagi osanud , ei oleks ta üldse soovinud elada . Ometi , midagi on olnud ka head ja ilusat , lohutas ta ennast seejärel . Paraku oli see väga nõrk lohutus . Talle tundus aina enam , et ta seisab üksipäini jõulise suguvõsa vastas . Pealegi käpardina , kes ei mõista astuda õigeid samme naise tagasivõitmiseks ega tea ühtki retsepti , kuidas päästa perekonda hävingust . Ta ei osanud ka kelleltki abi küsida . Ja kui ta püüdis rääkida Avega , siis imelikul kombel lõi just niisugusel surmtõsisel hetkel välja tema kunagine muretus ning ta lõkerdas vaid naerda , tahtmata sõnagi kuulda sellest , et on kadunud . Ta nägi , et naine on harjunud usaldama oma vanemate arvamust , kuulab kõiki rumalusi , mida nad talle kõrva sosistavad , vaatab maailma aina enam läbi nende silmade . Pealegi näisid nad nii head ja hoolitsevad , et neile ei saanudki nagu midagi ette heita , ning see muutis Horni ägedad vasturünnakud eriti arusaamatuks . Nii mõnigi kord lausus naine tüdinult : " Sa algad juba jälle ! Jäta ükskord ometi minu ja mu vanemate hing rahule , ilma nendeta oleksime praegu juba surnud . Lõppude lõpuks kasutad sa ka ise ülima heameelega nende poolt võimaldatud mugavusi , mul ei lähe iial meelest , kuidas sa juba esimesel õhtul pugesid kabinetti nagu rott ja jäidki sinna . Huvitav , kuhu ununesid järsku su üllad põhimõtted ? Nii väga hakkas kabinet meeldima ! " Hornil tekkis tohutu kiusatus kabinetist välja tormata , uks enda taga pauguga kinni lüüa ja kaduda nelja tuule poole . Ta tõusis isegi püsti ja tegi paar sammu , ent siiski taltsutas end järgmisel hetkel , kuhu oli tal minna ? See oleks tähendanud ju lahutust , aga sellele ei tahtnud ta isegi mõelda . Kõik muutuks kohe , kui asjasse sekkuksid ka tema vanemad , mõtles Horn ilmselt . Siis oleks temalgi , kellele toetuda , ja kujuneks tasakaal . Igatahes võttis ta ette käigu oma vanemate juurde . Tema isa ja ema tundusid kuidagi kohmetud . Nende elamisest jäi Hornile vastakas mulje , see oli korraga nii luksuslik kui ka räpane . Kõik oli seal veidi liiga suur ja raskepärane . Esikus seisid hiiglaslik trümoopeegel , mis võimaldas vaadata ennast korraga pealaest jalatallani , ja massiivne tammepuust kirst , mis jättis mulje , nagu oleks see pilgeni varandusi täis . Ent nurkades olid tolm ja ämblikuvõrgud , põrandakate oli kulunud auklikuks , mööda lage jooksid sakilised praod . Pisiasjadele siin ei mõeldud . Ning neurootiliseks muutunud Horn tundis tahtmatult , et tema koos oma perekonnaga on samuti pisiasi ; esikust edasi teda ei kutsutud . " Kas ilm on halb ? " küsis isa , nagu oleks ta igapäevane külaline . " Tahtsin just välja minema hakata , kas tuleks võtta keep ja vihmavari ? " Horn ei olnud ilmale üldse tähelepanu pööranud ja kehitas õlgu . " Kuidas sa ei tea ? " imestas isa . " Nii tähelepanematu ei tohi olla , poiss , muidu elu mööda külgi maha . Sa oled märg ... " Horn märkas alles nüüd , et tema rõivastest olid tilkunud esiku põrandal olid väikesed loigud , võibolla ka sellepärast ei pääsenud ta kaugemale . " Mis on täna mureks ? " võttis jutuotsa üle ema . " Jossif , löö onule patsi , " ütles isa . " Vennale , " täpsustas ema . " Tõepoolest , Jossu , see on vend , " ütles isa . Kusagilt kaugematest ruumidest loivas välja viieaastane paks punetavate põskedega jõmpsikas ja haaras Horni hõlma sõrmede vahele , ent laskis selle siis taas kiiresti lahti . " Libe ! " hüüdis poiss jälestusega . See oli tõepoolest Horni vend . Ta sündis siis , kui Horn oli juba ülikoolis . Visiidi tulemus oli eriskummaline : suhted küll soojenesid ( või õigemini tekkisid ) , ent mingeid varandusi sellega ei kaasnenud . Küll aga ilmus Jossif nüüdsest alatasa meie ukse taha , helistas kella ja nõudis sisselaskmist . Mõnikord kuulsime , kuidas mööda treppi tõttasid allapoole sammud , mõnikord vaatasime aknast , kuidas isa isa või ema ( ma ei suutnud neid iial vanaisaks ja vanaemaks nimetada ) kadus maja nurga taha . Kuna Jossif oli minust pool aastat noorem , keeldusin kaua aega teda onuks tunnistamast . Muidu aga lausa ootasin teda , sest sain siis palju kakelda ja võisin teda ka hammustada . Ema ei keelanud mind selles kunagi . Ja Jossif oli unisevõitu , sissepoole pööratud poiss , kes ei hakanud eriti vastu . Pealegi oli tal kaasas niisuguseid mänguasju , mille olemasolugi ma ei osanud ette kujutada . Mõnikord jäi ta kuni hilisõhtuni , mõnikord aga koguni ööbis meil põrandavaibal . " Ma olin veendunud , et abikaasa tuleb kindlasti õhtul järele , aga juhtus nii , et ta saabus alles hommikul , ja minagi saabusin hommikul , töö , pikk raske tööpäev meil mõlemal , dineed , läbirääkimised , " selgitas isa isa . " Alles siis selguski , et Jossut ei ole kodus . Nii see juhtub , kui loodad teise peale ! Alati tuleb loota vaid iseenesele , poiss ! " Ema saatis isale hävitavaid pilke ja nõudis aru , kuid isa ei osanud anda mõistlikke seletusi . Kõigele lisaks ilmnes , et Jossifil näisid puuduvat igasugused kombed ja üldse arusaam viisakusest , ta oli põikpäine ning ahmis endastmõistetavalt meie kasinast lauast süüa . Kokkuvõttes muutus elu veel pingelisemaks kui varem . Kui ema jättis isa lauda kutsumata , väites , et jõmpsikas on tema toidu ära söönud ( mis oli ka põhimõtteliselt õige ) , alustas isa vastutasuks jälle oma tavapärast rituaalset tiraadi . Kuid ta tegi seda väga vales kontekstis . Lisaks sattus ta kuidagi eriliselt hoogu . Sõnavõtt oli pikem kui tavaliselt ning jõudis välja retoorilise küsimuseni , miks ema ei taipa ka kõige lihtsamaid asju ? Ent ka seal ei suutnud ta veel lõpetada , vaid andis ka vastuse . Ta kuulutas , et emal puudub taipamise organ , kuivõrd tema pead täidab mööbel , mitte aju . Ema , kes oli sõnaosavam ja võitis tavaliselt kõik vaidlused , sööstis kartmatult lahingusse . " Ma tean juba ammu , et sinu eesmärk on kõndida mu närvidel , kuni ma lähen hulluks . Ära salga , ka selle võõra pärdiku meelitasid sa ise siia , selle tagamõttega , et ma saaksin lõputult kasida ja kantseldada ja tema nina alt tatti pühkida . Oleks , et mu vaev siis ka kuidagi kinni makstaks , aga ei : härra julgeb sõimata mind veel kanaajuks ! Kuula , kuula , Felix ! Olgu mu vanemad , mida nad on , kuid seda ütlesid nad küll väga õigesti , et lastekarjast unistada on täielik kuritegu , kui ei suuda toita seda ainsatki , kes juba olemas . Laps käib räbalates . Varsti läheb ta kooli ja satub kõigi naerualuseks . Ja kui metsik sa selle kõige juures ise oled ! " Kulminatsiooniks poetas ema allasurutud võidurõõmuga : " Vaata , milleni on sinu brutaalne käitumine meid kõiki viinud : juba laps ise tunnistab , et ta ei taha mingil tingimusel endale venda ... " " Ei taha , ei taha , " kinnitasin talle järele . Olin veendunud , et arvasin nii juba sünnist saadik . " Ei taha , ei taha , ei taha ! " Neid sõnu kuuldes isa justkui tardus . Viimaks tuli ta suust allasurutud ohe ning ta haaras pea käte vahele . " Ma võiksin teha ka tulusat tööd , " lausus isa kõlatult . " Kuid üheainsa lapse pärast end niimoodi piinata on hingele valus ; see ei saa olla eesmärk . " Ent kauem ei aidanud enesesisendused ega tarkade raamatute manitsused , mitte miski ei aidanud - ühtäkki oli ta nõrk ja siis tõusis käsi ja tema üksnes vaatas , suutmata sekkuda ... Liikuv käsi oli tal silme ees . Kõik toimus aeglaselt , lausa aegluubis . Ema varises põrandale ja jäi sinna lamama . Jossif läks aknale ja hakkas appi karjuma . Mina vaatasin üksisilmi ema , kes lamas liikumatult maas . Kedagi appi muidugi ei tulnud . Ema tõusis veidi hiljem üles . Kaua , kaua hiljem saabus vanaema . Isa viis Jossifi ära ja naasis lilledega . Ema meelest oli elu marsruut alates altari ees öeldud jah-sõnast niisama kindel nagu veduri liikumine rööbastel . Minu ilmatulek andis sellele lõpliku kinnituse , see oli jõudmine järgmisse jaama ... Ainus , mida ta ehk salamisi kahetseda võis , oli oma tee liiga varajane , liiga ennatlik valik , ta pidanuks veidi paremini ringi vaatama , ootama veel mõne aasta printsi valgel hobusel . Aga kas ta sedagi mõtles ! Ta nägi ju hästi , kuidas ainult paar rumalavõitu , ent silmapaistvalt kaunist sõbratari kõlisesid praegu tõeliste härrasmeeste käevangus kullast ja karrast , nad olid haruharvad erandid üleüldises halluses , tema mees ei olnud sugugi hullem kui teised . Ning ta nägi sedagi , kuidas naiivsed , kes jäid kord ootama oma elu suurt võimalust , ootavad enamasti siiamaani . Tema armastas ja läks mehele ja tegi õigesti . Nüüd aga ulatas see mees talle kimbu krüsanteeme ja ütles : " Armastuse lõpetuseks . " Ema ei mõistnud . Mehe nägu oli rahulik , isegi lahke , tundus , et kohe prahvatab ta naerma ja tunnistab , et tegi nalja . Kuid see ei olnud enam esimene kord . Lilli oli ta saanud mõne viimase päeva jooksul rohkem kui varasemal aastal kokku . " Sul tuleb paratamatult harjuda teadmisega , et ma ei armasta sind enam , " lausus Horn . " Ma ei usu seda , " vastas Ave . Ning see imelik mees rääkis : " Sul on õigus , Ave . Ma ei suuda enam kedagi armastada nii palju kui sind , see on võimatu , mitte kunagi mitte kedagi . " " Siis on ju hästi , " ütles Ave . " Ka mina armastan sind . " Näis , nagu oleks tormihoog õnnelikult möödas , ümberringi puhus leebe tuul . Kuid ometi ei kadunud Ave hingest pinge . Mees rääkis oma sõnu harjumatult ladusalt ning ta hääl oli kuiv ja emotsioonideta . " Igavene tänu sulle selle kõige eest , " jätkas Horn nagu matusel . Nii lihtsalt saabuski lõpp . See tundus ajutine , isegi uskumatu . Ning hiljem voodis saavutas õhuline ja erutav korraks täieliku võidu masendusvalu üle , tüdimus ja pinge taandusid palavikulise hõõgumise ees , mis ei saanud olla muud kui armastus , ja tundus , et kõik on nii , nagu kõige kaunimatel aegadel , nagu päris alguses . Siis , kui esimesed koidukiired tungisid nende tuppa , suutis Ave juba võrdlemisi rahulikult meenutada algust . Sarnaselt Andersonile häiris tedagi maalt linna tulles kõige rohkem see , et kõigil , kellega ta kokku puutus , oli looritatud pilk , mille tagant ei olnud alati teada , kas inimene tegutseb tõsimeeli või mängib . Ent Horni pilk oli teistsugune . Tõsi , alguses ta seda tähele ei pannud , aga küllap siis ka ei vaadanud , ja kas Hornil üldse oligi tollal pilku , üksnes kilavad punetavad rähmas silmad . " Kõikusin armastusest , nägu punetas armastusest , silmad olid verd täis valgunud sellest , et imasid sind , Ave ! " Nad klammerdusid vastu teineteist nagu kaks nõrka lehekest , mida torm üritab puu küljest lahti puhuda , ning Horn kõneles : " Ma lihtsalt ei suuda enam armastada , see toob kaasa vaid õudusi , armastades ei suuda ma ennast piisavalt kontrollida ... Kui oled kõrguste tipus ja siis järsku sügavaimas põhjas ... Tõotasin endale , et ei tõsta enam kätt sinu vastu , aga ei suutnud oma tõotust pidada ... " " Kuidas me edasi elame ? Ilma armastuseta ? " küsis Ave lõdisedes . " Väga lihtsalt ! Me anname teineteisele vabaduse . Ma hakkan pidama armukesi . Hakkan ... Aga hakkan . " " Felix ! " Nad puhkesid nutma . Nad olid vapustatud stiihiast , mis nad kokku viis ja nüüd niisama vääramatult lahutas .