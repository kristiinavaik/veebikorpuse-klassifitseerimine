kirjak	ilu_kasper_6ppetunnid.tasak.ela	Kalle Käsper poliitebakorrektsed vestlused naisega Proloog " Kui mõistlik on sõjaväemäärustik , mis keelab ohvitseridel kirjutada raamatut ilma eriloata " Robert Musil , " Omadusteta mees " Kui majad lõppesid ja silmapiiri vallutas igav lage maastik , pöörasin pilgu aknast ja nõjatusin mugavamalt seljatoele . " Huvitav , kuidas sakslased paljunevad ? Hoolimata nende kõrgest tehnoloogiast ma ei usu , et nad suudaksid üksnes kunstliku seemenduse abil iivet vajalikul tasemel hoida , mingil määral peavad nad ikka appi võtma ka loomuliku meetodi . Aga kuidas ? Me jalutasime pool päeva mööda Hamburgi , aga ma ei kohanud ainsatki daami , kellele ma oleksin valmis ohverdama mõned spermatosoidid " Ripsik* muigas . " Ma arvan , küsimus pole niivõrd tõus , kuivõrd mentaliteedis . Vähemalt Hamburgi linnapildi põhjal võib väita , et sakslannad üldse ei hoolitse enda eest : ei kreemita nägu ega värvi silmi . Nagu polekski nad naised , vaid mingid kesksoost olevused ... " " Täpselt minu mulje , " nõustusin . " Muide , ma ei näinud kedagi , kes oleks kandnud seelikut . Ainult teksad ja muud püksid " " Ja lamedad kingad . Ainsatki paari kõrgeid kontsi " Ripsik suudab mind tosinast abieluaastast hoolimata siiani rabada oma tähelepanekutega . Mehena ma muidugi silmitsen naisi , muuhulgas ka nende sääri , kuid uurida , missuguseid jalanõusid nad kannavad , mul küll pähe ei tulnud . " Seda ma ei märganud , " tunnistasin ausalt . " Kingade tegumoele ei pööra ma tähelepanu enne , kui naine minu vastu istub ning demonstratiivselt jala üle põlve viskab " " Ma nimme uurisin , ma ju rääkisin sulle , et kavatsesin Saksamaalt korralikud kingad osta . Omal ajal ma tõin endale SDV-st imeilusad kingad , kandsin neid palju aastaid . Nüüd ma enam ei teagi , kas see õnnestub , mingeid lapikuid jõledusi ma küll ei taha . Muidugi , kõrged kontsad on ebamugavad , mul võttis nooruses hulk aega , enne kui harjusin , aga mis parata –kontsad on naiselikkuse esmane tundemärk . Neist loobumine tähendab , et oled endale kui naisele otsekui kriipsu peale tõmmanud " *Ripsik – hellituslühend Armeenia naisenimest Ripsime . Uks avanes ja koridorist astusid vagunisse veel kaks , või õigemini kolm reisijat , abielupaar sülelapsega vankris . Mees oli pikk , blond ja sihvakas , " tõeline viiking " , nagu tavatseb öelda Ripsik , naine aga väikest kasvu idamaiste näojoontega ja tumedapäine : kas vietnamlanna või siiamlanna . Nad vaatasid ringi , nägid tühja kupeed , sisenesid ja hakkasid end sisse seadma . Mees oli riides üsna tavaliselt , jopp , selle all kampsun , naine kandis musta vihmamantlit ; kui ta selle seljast võttis , ilmus nähtavale tume sviiter , mis sobis tema välimusega . Naise juuksed olid värskelt pestud ja fööniga kohevile puhutud , nägu puuderdatud , silmad toonitatud . Siis nad istusid , mees avas kohe ajalehe , naine aga tõstis lapse vankrist välja ja hakkas temaga tegelema : võttis sülle , nööpis kombinesooni lahti , sosistas midagi , näitas akna taga möödalibisevat maastikku . Ta oli ilus ja õnnelik . Ma puudutasin Ripsiku rannet ja osutasin vandeseltslaslikult uute naabrite suunas . Ripsik muigas , sirutus mulle lähemale ja sosistas : " Siin ongi vastus sinu küsimusele , kuidas sakslased paljunevad ? Asiaatide kaudu " Esimene peatükk " Meie , sakslased , oleme õnnetu rahvas , " ütles Arnheim , " me mitte üksnes ei ela Euroopa südames , me ka kannatame , nagu oskab kannatada vaid süda " Robert Musil , op. cit . Thomas Mann Haus paiknes , nagu on kombeks öelda , maalilises kohas , W. järve kaldal , poole tunni S-Bahni sõidu kaugusel Berliini südalinnast . See oli soliidne kolmekordne kivihoone , peaaegu loss , kui arvestada tema arhitektuurilisi kaunistusi , torni , terrassi ja paraadukse kohal , karniisil ennastunustavasse embusesse tardunud Amorit ja Psychet . Ehitas villa üheksateistkümnenda sajandi lõpus keegi negotsiant , kelle varandus haihtus kahekümnenda sajandi kahekümnendate aastate inflatsiooni . Maja võttis üle järgmine ärimees , iidse ja juba tolleks ajaks palju kannatanud juudi rahva esindaja , kes , nagu pole raske taibata , haihtus juba ise , sõna otseses mõttes , koos kogu oma perekonnaga , paarkümmend aastat hiljem , krematooriumi korstna kaudu , külma , ükskõiksesse taevasse , mis rahulikult talub kõiki tema all toimuvaid sigadusi . Nii juhtuski , et Teise Maailmasõja lõpuks oli villa jäänud omanikuta ja isegi pärijateta – haruldane olukord kapitalistliku ühiskonna kohta , kus alati leidub keegi , kes esitab taotluse ka kõige viletsamale uberikule , kui seal vaid möödus tema vanaonu lapsepõlv . Kuid just tänu sellisele " ajaloo anomaaliale " sattus maja Thomas Manni Seltsi valdusesse . See kõlava nimega ühing asutati sõja viimastel kuudel ühes Berliini pommivarjendis , kas igavusest või eksistentsiaalsest soovist end veel viimasel hetkel millegagi igavikustada . Kui kanonaad vaibus , ronisid Seltsi liikmed maa peale , vaatasid ringi , nägid varemetes kodumaad ja mõistsid , et vaid väsimatu humanitaarne tegevus võib päästa saksa rahva vältimatuna näivast hukust . Aeg oli soodne ideaalideks , ning linnaisad kinkisid Seltsile maja ; õnneks jäi see Lääne-tsooni . " Külma sõja " ajal kujunes Thomas Mann Hausist – pole välistatud , et Luure Keskagentuuri toetusel või vähemalt teadmisel – kahe maailmasüsteemi haritlaste lemmik-kohtumispaik ; pärast ühe , või õigemini , teise poole kapitulatsiooni leiti villale uus otstarve : siin hakati võõrustama totalitarismi ohvreid – kirjanikke endisest Nõukogude Liidust ja teistest sotsialismileeri maadest . Nii sattusime siia ka meie Ripsikuga . Oli juba pime , kui me väljusime W. vaksali tunnelist väikesele platsile , mida ääristasid ühekordsed paviljonid : restoran , õllesaal , kohvik , puhvet ; kõik nad olid suletud . Valgusfoor põles , autosid polnud , ületasime punase tule all tänava ja pöörasime vasakule , järgides elektronkirja teel saadud juhtnööre . Tee viis mäest alla läbi pargi . Ühtki maja ei paistnud ja Ripsik hakkas peagi muretsema , kas me läheme õiges suunas . " Ma just rongis vaatasin märkmikust järele , " protesteerisin . " Kontrolli veel kord , " palus ta . Ohkasin vihaselt , võtsin suure seljakoti turjalt , panin maha , märjale asfaldile ja otsisin nahkjopi rinnataskust bloknoodi . " Kõik on õige , " kehitasin õlgu , kui olin kirja teksti üle lugenud , upitasin seljakoti uuesti turjale ja marssisin edasi . Selja tagant hakkas kostma tuttavat kriginat : seal vedas Ripsik enda järel ratastega kohvrit . " Ettevaatust ! " kiljatas ta äkki . Peatusin järsult . Oli ka viimane aeg : veel veidi , ja ma oleksin kukkunud sadamakailt W. järve tumedasse vette . " Kas sa tõesti ei näe , kuhu sa astud ? " hädaldas Ripsik , kuni mina närviliselt ringi vahtisin , ikka veel lootes läheduses silmata majatulesid . " Võib-olla sa jätad minu koos asjadega siia , lähed tagasi vaksali juurde ja küsid kelleltki teed ? " jätkas Ripsik . Leidmata muud lahendust , nõustusin tema plaaniga . " Kui keegi sind tülitama hakkab , karju ! " soovitasin , ja kiirustasin oma kõige pikema sammuga künkast üles . Bussipeatuses seisid mõned inimesed , kõnetasin üht , teist , kolmas isegi oskas inglise keelt , kuid meie peatuspaigast polnud ta midagi kuulnud . Läksin veidi edasi , teises suunas , pöörasin ümber nurga ja nägin otse enda ees väravat , selle kõrval aga suurt vasksilti : Thomas Mann Haus . " Üllatav , et sakslased võivad niimoodi eksida , " ütles Ripsik , kui olin naasnud uudisega , et meile olid saadetud valed juhtnöörid , " ma olen alati arvanud , et nad on ülimalt täpsed inimesed " Thomas Mann Hausi ees laius võrdlemisi suur muruplats ja lookles mulle balti-saksa mõisatest tuttav ringtee . Villa esimesel , kõrgete lagedega korrusel olid kunagi ilmselgesti paiknenud negotsiandi eluruumid – söögi- ja tantsusaal , raamatukogu , kabinet ja talveaed . Tume parkett , nikerdatud paneelidega seinad , maalid – kõik andis tunnistust hoone rajaja jõukusest ja heast maitsest . Fuajees seisis klaver – kes teab , võib-olla olid sellel mänginud etüüde nii negotsiandi kui ka juudi lapsed . Mööda avarat , laternaid meenutavate suurte ümmarguste lampidega kaunistatud treppi pääses teisele , samuti kõrgete lagedega korrusele , kus varem kõigi eelduste kohaselt olid asetsenud mõlema ärimehe magamistoad ja pesemisruumid ja kus praegu oli ennast sisse seadnud Thomas Mann Hausi arvukas personal . Kuid edasi luksus ja esinduslikkus lõppesid . Kolmandale korrusele , külalistubadesse , tuli ronida mööda kitsast järsku treppi . " See on meie kõige suurem , kahetoaline number , " seletas uhkelt Jens Joachim Schulz , Thomas Mann Hausi kleenuke prillidega asedirektor , ja avas teenistusvalmilt trepi vastas asuva ukse – ta oli hilja õhtuni jäänud tööle , et meie saabumine ära oodata . Sisenesime avarasse , madala laega tuppa , mille seinad , nagu mansardile kohane , polnud mitte vertikaalsed , vaid nurga all – siis ma veel ei teadnud , kui sageli ma hakkan eendite vastu pead ära lööma . Keset ruumi seisis nagu kummitus põrandat laega ühendav korstnajalg , toa tagumisest nurgast viis uks tillukesse kabinetti . " Praegu on pime , aga päeval avaneb siit imeilus vaade järvele , " kiitis Schulz . Ta andis Ripsikule üle stipendiumi , küsis minult , kes mina olen , kas kunstnik , noogutas mõistvalt pead , kui laususin , et samuti kirjanik , me ajasime veel pisut juttu , siis ta soovis head ööd ja lahkus . Ripsik hakkas kohvreid lahti pakkima , mina aga silmitsesin tähelepanelikumalt tuba , millest pidi kuuks ajaks saama meie kodu . Akna all nurgas seisis uue ajastu piibel – televiisor , madalal raamaturiiulil oli paarkümmend köidet , millest kõige huvitavam paistis olevat telefoniraamat . Siis läks Ripsik pesema , mina aga istusin voodiservale ja jätkasin oma vaatlust . Mind ei jätnud maha tunne , et midagi on selle toaga valesti . " Miks on nii ilusas hoones nii kahtlase sisearhitektuuriga ruumid ? " küsisin endalt , veel kord uurides madalat lage , korstnatoru ja eendeid . Vannitoast kostis veesulinat , see oli ainus hääl kogu maja peale , oli isegi raske uskuda , et paarikümne kilomeetri kaugusel miljonilinna südamest võib olla nii vaikne . Lõpuks sulin katkes ja varsti naasis ka Ripsik . " Kui pesema lähed , palun ole ettevaatlik , et sa põrandat üle ei ujuta , " ütles ta , voodisse pugedes . " Vannikardinate idee pole sakslasi veel külastanud " " Nagu ütles Verdi : " ... tugev , kuid tsiviliseerimata hõim " . Muide , nii oli see üle saja aasta tagasi . Vahepeal on mõndagi muutunud . Pole võimatu , et sakslastest on saanud maailma kõige tsiviliseeritum rahvas " " Elame-näeme . Milleks me lõppude lõpuks siia sõitsime , kui mitte selleks , et neid tundma õppida ? " " Jah ? Aga mina mõtlesin , et me tulime sinu romaani esitlusele ... " Ripsik ei vastanud aasimisele : kui ma pilgu tema poole heitsin , nägin , et ta silmad on kinni – ta magas . Hakkasin lahti riietuma , tegin järsu liigutuse ja lõin esimest korda pea vastu üht eendit ära . Minu vaikse kirumise peale ärkas Ripsik üles . " Palun ole ettevaatlik , " ütles ta uniselt ja magas edasi . Hoobist oli niipalju kasu , et ma vaatasin uue pilguga enda ümber ja mõistsin – negotsiandi ajal olid ülakorrusel kindlasti paiknenud teenijatoad . " Huvitav , miks on selle maja nimi Thomas Mann Haus , aga mitte näiteks Erich Maria Remarque Haus ? " küsis Ripsik hommikusöögilauas . Me istusime esimese korruse talveaias , läbi suure klaasseina avanes poeetiline vaade maja tagahoovi : väike puudega kaetud nõlvak , taamal – ähmane järvekontuur . " Ma arvan , sellepärast , et hoone kuulub Thomas Manni Seltsile , " ütlesin . " Seda ma mõistan , " jätkas Ripsik . " Aga ütle palun , miks nad moodustasid just Thomas Manni , aga mitte Erich Maria Remarque'i seltsi ? Minu arvates on Remarque küll palju parem kirjanik . Isegi Heinrich Mann meeldib mulle rohkem kui Thomas . Ma püüdsin lugeda " Võlumäge " ega suutnud , igav hakkas . " Buddenbrookid " jätsin samuti pooleli . Kui juba perekonnaromaanidest rääkida , siis " Boussardelid " on palju huvitavam teos " " Sakslastele see ilmselt nii ei tundu . Schulzki ütles eile , et Remarque'i neil enam keegi ei loe , nagu ka Bölli , klassikutest on Thomas Mann ainus , keda pole unustatud " " Kas sa tahad öelda , et sakslased on igav rahvas ja sellepärast neile meeldib igav kirjandus ? " Ma mõistsin , et ilma ajusid pingutamata ma toime ei tule . Ripsikul on oivaline komme eelarvamuseta kiruda kõike , mis talle ei meeldi . Mõne teise puhul võiks seda pidada pelgalt halvaks iseloomuomaduseks , aga Ripsiku hinnangud tuginevad suurele lugemusele ja entsüklopeedilistele teadmistele . Temaga ei hakka kunagi igav , oma sapiste märkustega ergutab ta mind aga mõtlema . Rüübanud vastikustunnet alla surudes suure lonksu kibedat termosekohvi , – kodus keedan ma kohvi ise , segades mitut eri sorti , aga siin tuli leppida sellega , mida rootsi lauas pakuti – laususin : " Ma arvan , neil on lihtsalt kirjandusest teistsugune arusaam , nad otsivad sellest rohkem elu mõtet kui kunsti . Vaata , iga rahvas on tugev mingis ühes žanris , prantslased näiteks on pesueht kirjandusrahvus , ooper kuulub itaallastele , venelastele sobib kõige paremini ballett ... " " Miks nii , neil oli üheksateistkümendal sajandil suur kirjandus samuti , " vaidles Ripsik vastu . " Oli küll , " nõustusin , " kõike ei saagi nii selgelt liigitada , näiteks prantslastelgi on suurepärane ballett . Kuid mingi tendents torkab siiski silma . Tantsuks nii sobivaid jalgu nagu vene baleriinidel pole kellelgi , ja ka niisugust emotsionaalsust mitte , samal ajal kui prantslased püüdlevad rafineeritud psühholoogilise interpretatsiooni poole isegi muinasjutuballetti lavastades , kui meenutada Barti " Luikede järve " . Sakslased see-eest on puht filosoofiline rahvas . Kellel peale vanade kreeklaste on olnud nii palju filosoofe ? Kant , Hegel , Schelling , Fichte , Schopenhauer , Nietzsche , Heidegger , kui loetleda vaid mõned nimed . Siis veel kas või Feuerbach , ja lõpuks , Karl Marx oli küll juut , kuid temagi on sündinud Saksamaal ja kirjutas saksa keeles " " Ja Engels , " lisas Ripsik . " Ja Mach vist samuti . Ja Dühring . Lühidalt , euroopa klassikaline filosoofia – see on eeskätt saksa filosoofia . Muidugi , me tunneme Descartes'i , Spinozat ja teisi , aga nemad on siiski erandid . Filosoofia on sakslaste pärusmaa , see on nende suurim panus maailma kultuuri . Umbes nii , nagu hiinlaste suurim panus – kui paber ja püssirohi kõrvale jätta – on nõelravi ja hindudel jooga . Saksamaal on kõik filosoofiaga segunenud , kõik omandab siin väärtuse alles filosoofia vaatevinklist : kas ta lisab midagi sellele distsipliinile või ei . Kogu sakslaste mõtlemine käib läbi filosoofia . Või teisiti öeldes – nad mõtlevad a priori filosoofiliselt . Nii on ka kirjandus siin alati olnud midagi rohkemat kui kirjandus ise , see tähendab kui belletristika – saksa kirjanduse funktsioon on jõudumööda toetada filosoofiat või vähemalt kopeerida seda " " Nii tulebki välja , et sakslase arvates peab üks korralik romaan olema kindlasti igav " " Just . Ja seepärast neile meeldibki Thomas Mann rohkem kui Remarque . Ehkki mina eelistaksin siis pigem juba Musilit . Musil on palju suurem filosoof kui Mann , " Omadusteta mees " on otsekui üks pikk-pikk , tuhande kahesaja lehekülje pikkune essee . Ja erinevalt Mannist on Musil teravmeelne , irooniline " Ripsik avas jogurtitopsi ja tema silmad lõid eesseisvast mõnust särama . " Musilit nad armastavad Saksamaal vähem kui Manni nagunii seepärast , et ta oli austerlane . Nad ei pea teda päris omaks . Nii , nagu venelased ei võta kunagi päris omaks mind . Kirjanduses peaks justkui kõige tähtsam olema keel , milles raamat on kirjutatud , aga alati tulevad mängu hoopis muud tegurid . Sul võib olla rikas sõnavara ja nõtke stiil , aga kui sa oled võõras , nagu mina , mingisugune armjaška , ei huvita sinu kritseldused kedagi . Pealegi ma ei kirjuta Venemaa , vaid Armeenia tegelikkusest . Ja Musil , nagu ma aru saan , kirjutas küll saksa keeles , aga Austriast . Oleks Austria-Ungari impeerium alles , oleks Musil hulga kuulsam kui praegu . Tänapäeva Austria on liiga väike ja mõjuvõimuta riik , et keegi temaga arvestaks ja tema kirjanduse vastu huvi tunneks . Kõik sõltub lõppkokkuvõttes majanduslikust võimsusest . Vaata anglosakse – kirjandus on neil veel igavam kui sakslastel , ainult üks nutune tundlemine , aga kuna neil on palju raha selle jama jaoks , mida nad nimetavad marketingiks , siis määrivad nad oma rämpsu kaela tervele maailmale " Kiruda anglosakse – see on üks Ripsiku lemmiktegevusi ; kuid veel rohkem maitseb talle jogurt , seepärast võttis ta lusika ja suunas keele rääkimiselt ümber söömisele . Ma jõin veel ühe lonksu kohvi . " Mann on kunagi kiidelnud , et ta enne kirjutuslaua taha istumist luges igal hommikul pool tundi Goethet – meenutamaks endale , kuidas ei tohi kirjutada . Ma mõtlesin , et kui ma asun uue romaani kallale , võiksin teha samuti – lugeda enne arvuti taha istumist pool tundi , muidugi mitte Goethet , vaid Manni ennast ; kuid ma kardan , et ma ei kannata seda välja ; ma olen liiga kärsitu " Lõpetanud hommikusöögi , seadsime sammud üles oma tuppa . Möödudes liftist , katsus Ripsik selle ust . " Huvitav , miks nad lifti lukus hoiavad ? " Ma ei vastanud , sest ei pidanud kolme korrust kõrguseks , mille pärast tasub häälepaelu kulutada . Tõusime mööda avarat treppi teisele korrusele , kus valitses juba paras elevus : Thomas Mann Hausi personali jaoks algas tööpäev . " Puha mehed , " nentis Ripsik . " Huvitav , miks neil kõigil nii kurvad näod ees on ? " Edasi läks teekond keerulisemaks , sest teiselt korruselt kolmandale viiv trepp oli tõesti üpris järsk . Kuid lõpuks olime päral . " Päevavalgel pole siin väga viga , " ütlesin , sisenenud kabinetti ja heitnud pilgu järvele . " Kui soojemaks läheb , võid alustada uut romaani , " soovitas Ripsik . Ta uuris akna all seisvat massiivset kirjutuslauda , avas selle sahtlid ja avastas ühest isegi diktofoni . " Loomemaja on loomiseks liiga ebaloomulik paik , " kirtsutasin nina . " Tee siis ülestähendusi , võib-olla kirjutad pärast midagi Saksamaast " Olen märganud , et eesti kirjanduses kukuvad autoritel kõige paremini välja reisikirjad . Ilmselt on meie maa nii väike , tema ajalugu nii lühike ja rahvas ise nii igav , et see kõik ei inspireeri meie sulerüütleid ( keda protsentuaalselt on kindlasti märksa rohkem kui Saksamaal ) , nad elavnevad alles siis , kui sõidavad välismaale , kas Hispaaniasse , Inglismaale või Kambodžasse , ja üllatavad siis oma kitsast austajateringi teraste tähelepanekute ja kaalukate mõtetega ; žanri saavutusi kroonib ühe Nõukogude Eesti sõnameistri Antarktika reisikiri , mille eest autor pälvis Lenini preemia . Mul on auahne iseloom ja ma eelistaksin saada tuntuks mõne keerulisema teosega , näiteks klassikalise romaaniga , seepärast ma ütlesin Ripsikule , et meelsamini ma väldiksin tema pakutud žanri , ja seletasin , miks . " Sinuga on teine lugu , sul on saksa juured , sa võid kirjutada sellest maast sügavamalt ... " Tõepoolest , minu isapoolne vanaema oli sakslanna , ehkki venestunud , ja ka edaspidi oli meie perekonnal Saksamaaga püsiv side : minu onu õppis Karlsruhes arhitektuuri ja oli kihlatud sakslannaga , tädi aga töötas kaks aastat Lõuna-Saksamaal , mägedes , ühes sellises kopsusanatooriumis , mida on kirjeldanud nii Remarque kui ka Thomas Mann ; kes teab , võib-olla just kõige selle pärast olin ma esimesest hetkest peale , kui me Hamburgis lennukilt maha tulime , tundnud end nagu kodus . " Hea küll , ma kaalun " Ripsik astus akna alt ära . " Ja mis plätserdus see veel on ? " Tagatoa seinal rippus reproduktsioon . See oli üpris tüüpiline abstraktse kunsti näidis –ebamäärast pruuni värvi trapets , mida ümbritsesid eri värvi ribad : punane , kollane , lilla . " Kompositsiooni järgi otsustades Kandinsky . " – Pistsin nina signatuurile lähemale . – " Jaa , täpselt nii , Kandinsky . Akvarell , nagu ma aru saan " " Selliseid akvarelle oskas minu vanaema ka pintseldada . Minu arvates pole see mitte kunst , vaid disain . Ja muide , kehv disain – sa vaata , kui räpakalt on joonevahed täidetud , igalt poolt tuleb värv üle ääre " " Aga sellest hoolimata on Kandinsky maailmakuulus kunstnik " " Ma aevastan tema kuulsuse peale " Ripsik pööras pildile põlglikult selja . Ma teadsin , mis nüüd järgneb – mõttevahetus teemal " tänapäeva kunsti degradatsioon " . Üks minu sõber on minu kohta öelnud , et minu filmimaitse " on jäänud peatuma prantsuse uue laine kohale " – käsitlen seda kui komplimenti ; kuid Ripsiku kujutava kunsti maitse seisab nii kõvasti van Goghi juures , et kui ma oleksin kunstnik , tekiks mul kindlasti tahtmine endal kõrv otsast lõigata . Muide , Ripsikulegi on see pigem kiituseks , sest kui avameelne olla , siis ega kahekümnes sajand midagi olulist van Goghile tõesti lisanud pole . " Mulle on jäänud üldse selgusetuks , mille alusel üks kunstnik saab kuulsaks ja teine ei saa . Mis kriteeriumid need on , kes neid kujundab ? " ründas Ripsik kujuteldavaid oponente , kelle seisukohti ma mõnikord tema rõõmuks püüan etendada . " Küllap kriitikud ja kunstiteadlased " " Siis on see omakasupüüdlik hinnang , sest nemad on huvitatud , et kiita võimalikult paljusid teoseid . Pole šedöövreid , pole leiba . Lai publik aga kordab seda , mida räägivad " spetsialistid " " " Võib-olla , et abstraktse kunsti loojad lihtsalt aimasid ära uue , demokraatliku ühiskonna inimese olemuse ? Demokraatia on ju muutnud inimese isikupäratuks , näota ja hingeta kujuks " " Minu arvates on väljend abstraktne kunst üldse nonsenss . Abstraktne saab olla ainult mõte , kunst aga on alati konkreetne . Abstraktne kunst on samasugune oksüümoron nagu ... " Ripsik jäi viivuks mõtlema võrdlust . " Geniaalne ratsahobune ? " pakkusin mina . Ta vaatas mulle üllatunult otsa . " Seda ei öelnud mina , vaid Musil , " täpsustasin tagasihoidlikult . " Teda hämmastas , et tema kaasaegsed kasutavad nii vastutusrikast sõna nagu " geniaalne " lausa valimatult , et nad ütlevad : geniaalne tennisemängija , geniaalne ajakirjanik , geniaalne ratsahobune . Eriti ärritas teda viimane : kuidas saab ratsahobune olla geniaalne , imestas ta ? " " Ma arvan , et geniaalne kunstikriitik kõlab vähemalt sama tobedalt , " resümeeris Ripsik mürgiselt . Mustad katelokistiilis lõigatud juuksed ääristamas piklikku nägu , täidlased tumepunased huuled kaarutatud laiaks naeratuseks , seisis Antoinette perroonil ja lehvitas meile , meie aga naeratasime ja lehvitasime vastu . Lõpuks kõlas meloodiline helisignaal , sissepääsu kohal süttis punane tuli , uksed sulgusid , rong liikus paigast ja mustas drappmantlis pikk kõhn ja miskipärast kaastunnet sisendav kogu kadus silmist . " Kuidas sulle Antoinette meeldis ? " küsis Ripsik . " Eks ole veetlev tüdruk ? Ma arvan , tema kohta sa küll ei saa öelda , et ta sind seksuaalselt ei köida " " Jah , aga Antoinette pole sakslanna . Tema soontes voolab prantsuse , itaalia , ungari ja ma ei tea , mis verd , aga mitte preisi ega isegi baieri oma . Ma uurisin selle välja . Ja mis köitmisesse puutub , siis – ta suitsetab . Ma ei kannata suitsetavaid naisi . Ja kallab endale veini sisse " Ripsik noogutas . " Seda nad tegid mõlemad . Mitte üksnes Antoinette , vaid ka Ulrike . Ma loodan , nad ikka jõuavad elusalt ja tervelt koju . Tõrelda nad seal vaevalt et saavad – nagu ma mõistan , pole nad kumbki abielus " " Ilmselt mitte . Ehkki sinisuka mõõtu nad ka välja ei anna . Sinisukk minu kujutluses on külm olevus , kelles täiesti puudub naiselik alge , aga need meie kaks toimetajat olid üsna graatsilised . Ja kolmas daam , osakonnajuhataja , niisamuti " " Kas sa ei küsinud , miks nende kirjastusel on selline imelik nimi ? Zurück tähendab minu teada " tagasi " . Kas see vihjab asjaolule , et kirjandus on kunst , mille parimad päevad on möödas ? " Muigasin . " Kirjastuse rajaja nimi oli Ernst Zurück . Olevat olnud suur raamatusõber ja metsenaat " " Millal ta elas ? " " Sajandi esimesel poolel " " Kahekümnenda sajandi ? " " Kahekümnenda " " Vaata , kui huvitav , " elavnes Ripsik . " Siis , tähendab , tegelesid kirjastamisega veel mehed . Praegu , nagu mulle paistab , on naised selle ala täiesti oma kätte haaranud " Kirjastus Zurück , mis andis välja Ripsiku romaani , oli hiljuti üle kolinud endisest Lääne-sektorist Ida-Berliini . Arvasin esmalt , et see otsus oli langetatud kokkuhoiu eesmärgil , kuid mulle selgitati , et ma eksin ja tegemist on ühe kõige moodsama ja järelikult kallima rajooniga . Mulle meenus kohe anekdoot uusvenelasest , kes trumpab sada dollarit maksnud kellaga kiitleva semu üle , teatades : " Loll , siinsamas ümber nurga müüakse samasugust kahesaja eest ! " Miks hinnati nii kõrgelt kohta , mis asus otse S-Bahni vastas , esteetiliselt kahtlases kohas , jäigi mulle arusaamatuks ; kuid miks Zurück sinna ümber kolis , taipasin , kui kuulsin , et see pole mitte lihtsalt kirjastus , vaid terve kontsern , filiaalidega igas suuremas Saksa linnas : loomulikult ei tohtinud üks nii soliidne äriettevõte koonerdada " fassaadiga " . Eraldi osakond haaras Ida-Euroopa kirjandust , mida võinuks nimetada ka " endise Varssavi pakti " kirjanduseks ; just selle osakonnaga suhtlesime meie . Töötas seal kolm tõepoolest üpris graatsilist naisolevust , kes mulle välimuselt kõige enam meenutasid kolme semafori . Nad olid pikad ja kõhnad – just nimelt kõhnad , mitte saledad ; vaevalt , et vähemalt kaks neist , Oe ja Ulrike , väga piinasid end dieetidega , kui , siis ehk kõige noorem , Antoinette ; järelikult olid nad lihtsalt alatoidetud . Ja kes pidanukski neid nuumama ? Vanemate tiiva alt olid " semaforid " ammu lahkunud , koduperemeeste epohhini polnud Euroopa veel jõudnud , restoranis pole aga ükski inimene end paksuks söönud . Ja väheusutav , et nad iga päev seal nälga kustutasidki , küllap närisid niisama võileiba ja jõid apelsinimahla , miks nad muidu meie saabumise üle nii väga rõõmustasid – see andis neile carte blanche'i kirjastuse kulul meid restorani viia . Muide , sinna me siirdusime neljakesi – Oe vabandas , et tal on veel palju tööd . Tema oli kolmest graatsiast ka kõige tähtsam , osakonnajuhataja . " Tere tulemast Berliini ! Kas olete siin varem sageli käinud ? " küsis ta tutvumisel . Seletasin , et Ripsik on korra reisinud turismigrupiga mööda Ida-Saksamaad , mina aga olen sellel maal esmakordselt . " Loodan , et te naudite oma reisi , " soovis ta südamlikult . " Järgmisel nädalal me viime teid Leipzigisse , raamatulaadale , seal toimub teie abikaasa romaani esitlus . Pärast on meil veel teie jaoks ette valmistatud sõit Münchenisse . Praegu aga puhake , jalutage mööda Berliini . Meil on kiiresti arenev pealinn , paljud võrdlevad seda New Yorgiga " Tänasin teda küllakutse eest ning lisasin , et just nimelt seda – jalutada ja tutvuda Berliiniga – me kavatsesimegi . Siis me lahkusime . Antoinette , kellele oli usaldatud kirjastuse rahakott , küsis , mis restorani me eelistame , kas itaalia või saksa ? Valisime muidugi saksa restorani , et saada aimu kohalikust köögist . Tõsi , olin ebameeldivalt üllatunud , kui viini šnitsli juurde serveeriti külma ja kuiva kartulisalatit – ainus garniir ! – kuid muus osas kulges õhtusöök lõbusalt , võõrustajad , nagu öeldud , " kallasid " endale ohtrasti veini sisse , meie aga hingasime sisse uut ümbrust , uut õhustikku . " Kas sulle ei tundu see ebanormaalne ? " küsis Ripsik ootamatult . Olime juba linnast väljas , rongiakna taga libises mööda pime tihe mets . " Mis ? " ei taibanud ma . " Et naised töötavad , mehed aga löövad lulli " " Ikka ei saanud aru " " Zurückis , nagu me nägime , on kõik positsioonid hõivanud naised , Thomas Mann Haus seevastu kubiseb meestest , " seletas Ripsik kärsitult . " Aga miks sa arvad , et Thomas Mann Hausi mehed lulli löövad ? " " See pole ju kellelegi õige töö , võtta vastu külalisi ja korraldada kirjandusõhtuid . Vanasti kutsuti seda sinekuuriks " Hakkasin naerma . " Sa ei tunne tänapäeva lääne ühiskonda . Kõik need mehed teenivad palehigis oma igapäevast leiba : nad kirjutavad projekte " " Mis projekte ? " " Selliseid , mille alusel mõni järjekordne fond neile granti määraks . Ulrike rääkis mulle , et linn tasub vaid poole Thomas Mann Hausi ülalpidamiskuludest , ülejäänu peavad nad hankima ise " " Missugune õudus ! Nüüd ma taipan , miks neil kõigil on ees nii elutüdinud näod . See peab olema mehe jaoks väga alandav , teada , et sa tegeled millegi absoluutselt mõttetuga . Ma ei uskunud , et lääne mehed on nii degradeerunud " " Miks degradeerunud ? Võib-olla neil lihtsalt ei jää muud üle . Kui moes on emantsipatsioon , on meestel raske konkureerida naistega " " See on üks ja seesama , " ütles Ripsik resoluutselt . " Kui mehed on lubanud emantsipatsioonil moodi minna , siis nad ongi degradeerunud . Muide , nüüd ma taipan , millest on tingitud daamiromaanide populaarsus . Mis käsikirjad nimelt raamatuks trükitakse , seda ei otsusta ju lugejad , vaid kirjastajad . Ja nemad , nagu me veendusime , on naised " Kirjaniku jaoks on linn ammendamatu süžeeallikas , koht , kuhu kogunevad tema prototüübid , kellest hiljem saavad personaažid . Siin nad armuvad , abielluvad , murravad truudust , lahutavad , teevad karjääri , valetavad , ahnitsevad varandust , priiskavad , reedavad , mõnitavad nõrgemaid , haigestuvad ja surevad . Rohkem pole kirjanikul linna tarvis , vastupidi , see isegi väsitab teda , põhiline osa tema elust kulgeb niikuinii üksinduses , kirjutusmasina või – nagu praegu – arvuti taga . Kuid temagi on inimene , temagi tahab lõdvestuda , näha midagi ilusat , hingata kas just värsket , aga kas või heitgaasidega täidetud õhku . Siis teeb kirjanik täpselt seda , mida meile soovitas Oe – läheb jalutama . Niisiis on linn kirjaniku jaoks koht , kus võib ringi hulkuda , kogedes nii palju kui võimalik positiivseid elamusi ja nii vähe kui võimalik negatiivseid . Siin on üks põhjusi , miks kirjanikud eelistavad metropoli provintsile – mitte üksnes seepärast , et metropolis on rohkem kirjastusi ja kriitikuid , vaid et siin on reeglina ilusam ümbrus , peenem , jõukam arhitektuur , suurem hulk mälestussambaid ja kenamad naised . Berliin jättis meile kahjuks üpris kurva mulje . Muidugi , see oli jõukas linn , pilgeni täis soliidseid kivimaju – selliseid , nagu Tallinnas leidub vaid poole tosina jagu ; kuid temas , nagu ütlenuks Polonius , puudus süsteem . See oli eklektiline , amorfne , kohati lausa inetu asum , ilma õige keskuseta , ilma suure jalakäijate rajoonita , ja mis peamine – ilma ajaloota . Muidugi , me kõik teame , milles on asi : linna ei ehita aastaga , kümnega ega isegi sajaga – selleks kulub sajandeid ; vaat miks peab linnaga ümber käima nii ettevaatlikult kui võimalik , lammutama ainult seda , mis on vananenud ja värdjalik ning säilitama iga hoonet , mille rajamisel on üles näidatud annet , Berliin aga tehti paari aastaga maatasa – " tehti maatasa " on muidugi väga üldine määratlus , peaks ütlema : " pommitati " , kuid siis võiks jääda mulje , et mingid barbaarsed vaenuväed , uued vandaalid ründasid Berliini ja üldse Saksamaad ja hävitasid rahva sajanditepikkuse arhitektuuriloomingu ; kuid nii see ju ei ole , sakslased ei saa oma saatuses süüdistada kedagi peale iseenda . Nad ise , nagu ütleme meie , eestlased , " kutsusid vaimud välja " , ja need vaimud tegutsesid halastamatult , sama halastamatult , nagu enne olid sakslased tegutsenud nende kodumaal ( mis puutub venelastesse ) , või lihtsalt preventiivse julmusega , püüdes säästa iga üksiku inglase ja ameeriklase elu ning selle nimel pildudes sadu tuhandeid pomme mitte milleski süüdi olevatele hoonetele . Kunagi varem pole ma näinud nii selgelt , mida tähendab sõda ja kui pikk on tema järelmõju – mitte üksnes Berliinis , vaid üldse Saksamaal . Tallinn sai Berliini või Leipzigiga võrreldes vähe kannatada , Leningradi , praegust Sankt-Peterburgi , sakslased säästsid , tõsi , olen käinud ka Kiievis ja Minskis , kuid see oli ammu , nooruses , kui niisuguste asjade peale ei mõelda . Muidugi , aeg ei seisa paigal ja sinna , kus kunagi olid seisnud möödunud sajandite hooned , olid kerkinud ja üha kerkisid juurde uued – kuid mina , kes ma olen harjunud Tallinna vanalinnaga , võrdlesin seda proteeside paigaldamisega ammu invaliidistunud kehale . Võib-olla kunagi viiesaja aasta pärast jalutab mööda Berliinigi mõni kirjanik ja imetleb talle iidsetena tunduvaid kahekümne esimese sajandi maju , võib-olla ... Aga võib-olla ka mitte . Et lihtsalt niisama ringi jalutada polnud kuigi huvitav , hakkasime otsima endale eesmärki . Oleme Ripsikuga mõlemad melomaanid , täpsemalt ooperihuvilised , veel täpsemalt , Itaalia ooperi austajad , kui otse , ilma keerutamata välja öelda – Verdi fanaatikud ; seepärast asusime uurima teatrite repertuaari ja läbi kammima poode , kus võidaks müüa ooperivideosid . Etendustega oli olukord täbar : üks teater laulis terve kuu Wagnerit ( veel üks filosoof , seekord muusikas ) , teisest peletasid meid eemale fotod , kus Rigoletto jalutas laval ringi , moodne ülikond seljas ja kikilips ees ning tema ümber loopisid jalga revüütüdrukud ( ooperi tänapäevastamine lõpeb peaaegu eranditult fiaskoga ) , jäi kolmas , seal aga oli esimene Verdi alles kolme nädala pärast . Niisiis keskendusime esialgu poodidele . Paraku olid need , kuhu me sattusime , äärest ääreni täis ameerika filme . Me sisenesime , tuhnisime kassetid läbi , vihastasime , kirusime massikultuuri , väljusime ja suundusime järgmise poole . Ühe niisuguse rännakmarsi ajal Ripsik peatus ootamatult ja osutas majade vahelt nähtavale ilmunud tühermaa suunas . " Ma tundsin selle koha ära , " ütles ta erutatult , " siit läks varem Berliini müür " Seisime natuke aega vaikides , vaadates seda , mida enam polnud . " Ma mäletan , missugust jubedat muljet müür mulle toona avaldas , " seletas Ripsik . " Otsekui oleks linn nagu linn ikka , majad , tänavad , aga äkki – sein ees . Pikk kõrge sein , ilma ainsagi auguta , okastraat üleval " Vaikinud veel veidi , lisas ta : " Nad oleksid võinud kas või pool meetrit alles jätta , mälestuseks " Jah , müürist polnud järel sentimeetritki , see oli lammutatud , ja kohas , kus enne oli tulistatud Idast Läände põgenevaid sakslasi , käis – ei , mitte vilgas , vaid grandioosne ehitustöö . Ööd kui päevad undasid kraanad , särtsusid keevitusmasinad , mürisesid isekallutajad . Näis , otsekui püüaks saksa rahvas nii kiiresti kui võimalik unustada lahus elatud aastaid – erinevalt sõjast , mälestust millest lausa masohhistlikult kultiveeriti , säilitades kirikuid ilma tornideta ja torne ilma kirikuteta , ning rajades nii ühtedesse kui ka teistesse antifašistlikke muuseume . Mis pidi siis olema häbiväärset möödunud pooles sajandis , et temast ei tohtinud jääda alles ühte kivigi ? Sotsialism polnud siiski fašism , tema kuriteod , vähemalt peale Teist maailmasõda , polnud nii ulatuslikud ja metsikud . Või polnudki küsimus häbis , vaid selles , et purustada kiiremini ida-sakslastes viimase aastakümnega jõudsalt pead tõstnud nostalgia sellesama režiimi järele , millest nad varem olid unustanud pääseda ? Sest need ossid , keda mina kohtasin , küll ei tagunud endale rusikaga vastu rinda ega hoobelnud ohvri saatusega , kellel tuli taluda " lolli vene võimu " ( nagu seda teevad eestlased ) , nad ei neednud minevikku ega tänanud põlvili oma päästjaid siit- ja sealpoolt Suurt Lompi , vastupidi , nad olid kriitilised , nad , võib öelda , mingis mõttes isegi kahetsesid juhtunut – ja see , oli näha , ärritas omakorda endaga rahul olevaid vessisid . Jah , müür polnud kuhugi kadunud . Lammutatud füüsiliselt , säilis ta edasi sakslaste südames . Unistus verevendlusest oli hävinud koos tõdemusega , et kapitalistlikus maailmas pole mitte üksnes inimene inimesele , vaid ka rahvuskaaslane rahvuskaaslasele hunt . Enne reisile siirdumist olime Ripsikuga arvanud , et Zurück on endise Ida-Saksamaa kirjastus , või vähemalt , et inimesed , kes seal töötavad , on enamikus pärit idast . Tõepoolest , idas osati ju vene keelt paremini kui läänes , seda õpetati juba keskkoolis , mis pidi olema siis loomulikum , kui eeldada , et vähemalt vene kirjanduse tõlkimine saksa keelde võinuks jääda osside monopoliks ? Kuid ei midagi taolist ! Kõik meie kolm graatsiat olid pärit Läänest , Oe oli saanud hariduse Inglismaal , Antoinette Pariisis ja Ulrike Lääne-Saksamaal . Täpselt samasugune , rääkisid nad , on olukord teistes kirjastustes : juhtiv ja loominguline personal – läänest , sekretärid ja koristajad – idast . Ja kui see oli nii sellisel , mitte kõige olulisemal ärialal , nagu vene kirjanduse tõlkimine saksa keelde , siis mis veel rääkida kõigest muust ? " Idasakslased ei oska ennast maksma panna , " selgitas Ulrike , kui olime väljendanud oma siirast üllatust . " Ka meie ei oska ennast Eestis maksma panna , meie , endised nõukogude inimesed , " mõtlesin ma , kuuldes neid sõnu . " Ja mitte üksnes seepärast , et me oleme eakamad , või et me oleme rikutud sotsialistliku majandusega , kus kõike reguleeris riik , surudes maha isiklikku initsiatiivi – meid on lisaks sellele kasvatatud teise väärtussüsteemi vaimus . Nõukogude inimene pidi olema tagasihoidlik , enesereklaami selles ühiskonnas ei sallitud , eesti keeles oli olemas isegi vastav kõnekäänd : " enesekiitus haiseb " – kapitalism püsib aga just nimelt enesekiituse , reklaami najal . Enesekiituse ja egoismi . Nõukogude ühiskond seevastu propageeris altruismi ja kritiseeris egoismi – ja lõpuks andiski see tulemusi , sirgus hulk inimesi , kellele mõelda enese heaolu peale näis häbiväärsena . Või vähemalt , kelles eksisteeris teatud mõõdutunne – kui palju tohib enese peale mõelda , ja kust alates on see juba inetu . Muidugi , meil polnud vajagi nii meeleheitlikult võidelda koha eest " päikese all " , tööpuudus meie ühiskonnas puudus ja me ei tundnud vajadust leivanatukese nimel üksteisel kõrisid läbi närima – Lääne inimene peab aga olema lakkamatult valvel , et temalt tema töökohta ära ei võetaks , ta peab alati esimese asjana mõtlema enese tuleviku peale , ja alles siis – teiste . Sest ta teab , et kui ta ise enese peale ei mõtle , ei tee seda keegi . " Miks on praegune Saksa riik nii organiseeritud , et ühed rassivad varahommikust hilisõhtuni , teistel pole aga üldse tööd ? " küsis retooriliselt üks meie tuttav ida-sakslanna . Tõepoolest , miks ? Teine peatükk " Enamik meie kaasmaalasi ütleks , et van Goghi kombel kõrva peast lõigata pole sakslase viis väljendada tundeid , et meie siseelu võib võrrelda selle ääretu tühjusega , mida tajud , seistes mäetipul ja vaadates ülalt alla " Robert Musil , op. cit . Leipzigit , kuhu me sõitsime paari päeva pärast , me peaaegu ei näinud . Ilm läks ootamatult külmaks , hakkas sadama lörtsi , kogu aeg puhus tugev põhjatuul , mis tahtis lausa jalust niita , meie aga olime riides kergelt , kevadiselt – jalutada oli niisiis võimatu . Istusime hotellis ja vahtisime aknast välja , elasime kõrgel ja vaade oli avar , aga ülalt tunduvad kõik linnad ühesugused . Kui ära tüdinesime , imetlesime püksipressimismasinat . Zurück polnud meie majutamisega koonerdanud , toas ootasid meid ees valged hommikumantlid , pudel šampust ja mõned närtsinud viinamarjad , " piibel " töötas ja oleks meid isegi võinud lõbustada teiste lõbu pealtvaatamisega , kui oleksime sooritanud väikese sissemaksu , ja veel oli seal mitu masinat , faks ja , nagu öeldud , püksipressimismasin . See oli võrdlemisi mahukas aparaat ja köitis tahes-tahtmata tähelepanu . Minul püksipressimisega probleeme pole , see tähendab , võiks olla küll , olen kõõrdsilme , valan alailma kohvi tassist mööda ja pole eales suutnud sirgeid viike pükstele sisse pressida ; kuid mul on Ripsik . Teistel , nagu ma mõistan , Ripsikut pole , ja nemad peavad kasutama masina abi . Hotelli keldris oli bassein , kuhu sai meie korruselt sõita eriliftiga , nii et polnud tarvis riideidki vahetada , hommikumantel suspede peale , ja ujuma ! Hommikusööki serveeriti restoranis rootsi lauas , menüüs puudus üksnes kaaviar , ettekandjad lippasid ringi ja valasid kohvi juurde , kuid mis peamine – taldrikult leidsin eest päris salvräti , riidest , mitte paberist , hästi tärgeldatud ja lumivalge . Sidusin selle lipsu kaitseks lõua alla , ja kuulsin Ripsiku naerukihinat . " Mis lahti ? " " Mitte midagi , lihtsalt sa näed teiste kõrval nii imposantne välja , nagu tõeline džentelmen " Vaatasin ringi – tõepoolest , peale minu ei osanud keegi salvrätiga midagi peale hakata . " Jaa , Euroopa on ikka matsistunud küll , " nentisin . Raamatulaadale minema me siiski pidime , ja see oli paras katsumus , me külmetasime hirmsasti , trammi oodates . Trammid muide olid puupüsti täis , täpselt nagu enne oli olnud Berliin-Leipzigi rong ; miks , selgus siis , kui jõudsime sihtpunkti – uus tohutu klaastunnelitega ühendatud hoonetest koosnev näituseplokk lausa kihas , jäi mulje , et siia pole kokku kogunenud mitte pool linna , vaid pool Saksamaad . " Kas need kõik tõesti on lugejad ? " küsisime endilt , meenutades Eesti kirjandusüritusi , kus publikut on veel hõredamalt kui metsas marjulisi . Isegi , kui nad polnud lugejad , olid nad vähemalt raamatuhuvilised ; ja raamatuhuvilisest lugejani pole enam pikk maa . Kõige üldisemalt võib tendentsi sõnastada nii : kes nooruses on raamatuhuviline , sellest saab keskeas võib-olla lugeja . Miks nii , kas noored polegi lugejad ? Mingis mõttes tõesti ei ole , sest enamik väärtuslikku maailmakirjandust ei ole kirjutatud noortele , või vähemalt pole neile täiesti mõistetav . Tõeliselt oskab raamatut hinnata ainult inimene , kes on üht-teist näinud ja läbi elanud ning nüüd , võrreldes oma kogemust tekstiga , otsustab , kuivõrd kirjanikul on õnnestunud sõnastada mõtteid , mida tema üksnes ähmaselt on tajunud . Noortele on hingelähedasem luule , mis apelleerib peaasjalikult tunnetele ; need on vähemal või suuremal määral olemas juba kasvueas ning – vastupidiselt mõtetele – hiljem aegamisi tuimuvad . Kuid veel enam kui raamatuhuvilisi oli laadal raamatuid . Me kõndisime ja kõndisime mööda ääretuid saale ja mõtlesime : kes jõuab läbi lugeda kõik need teosed , mida siin iga aasta levitatakse ? Muidugi , Leipzig on vana kuulus raamatulinn , Bornhöhe on juba üheksateistkümnenda sajandi lõpus kirjutanud siinsest kolmestsajast kirjastusest , kes iga aasta lasevad välja mitu tuhat köidet . Sedagi hulka oli kindlasti raske kaine pilguga hoomata ja hinnata – aga praegust ? Isegi arvestades maitsete ja huvide erinevust , on täiesti võimatu , et lugeja suudaks orienteeruda selles nimede ja pealkirjade džunglis , mida endast kujutab rahvusvaheline raamatutoodang . Lõpuks ostab ta ikkagi selle köite , mida kõige pealetükkivamalt pakutakse , mille reklaamile on raisatud kõige rohkem raha . Nii sünnivad " tähed " – kirjanikud , keda tunneb kogu maailm , olgugi et nad millegi poolest ei ületa paljusid kolleege , vastupidi , väga sageli jäävad neile alla . Muide , ma ei suuda millegagi seletada , miks on raamatute ostmiseks ja müümiseks üldse tarvis suure karjana koguneda , miks ei piisa , kui lugeda teksti – viimast võib tänapäeval edastada isegi elektronpostiga . Kuid ilmselt tunnevad tänapäeva kirjastaja ( nna ) d nii halvasti kirjandust , et teos ise ei ütle neile enam midagi . Leipzigi laat meenutaski meile suurt salongi , kus moodsa raamatumaailma tähtsaimad isikud – kirjastajad ja agendid – omavahel lobisedes määrasid muuhulgas kindlaks ka tuleva asta bestsellerid ; kirjanikele oli selles protsessis jäetud roll , mida võiks ehk võrrelda hauakaevaja omaga : väheoluline , kuid seni veel vajalik . Ripsiku romaani esitlusele kogunes kümmekond huvilist . Läks täpselt , nagu ta oli ennustanud : vene kirjandusele pühendatud üritusi korraldasid venelased ise , nende jaoks oli tema aga lihtsalt üks armjaška . Talle eraldati kõige ebamugavam varahommikune kellaaeg ja isegi unustati see reklaamisildile märkida . . " Ma lihtsalt enam ei jõua , " kurtis Ripsik . " See trepp võtab mul hinge seest . Miks nad ometi lifti lukus hoiavad ? " " Lase ma toetan sind , " pakkusin mina . Olime Leipzigis külmetunud ja mingi viiruse saanud ning jäime kohe Berliini naastes haigeks , algul mina , siis Ripsik . Selles seisundis muutus Thomas Mann Hausi järsust trepist üles ronimine tõeliseks katsumuseks . Püüdsime nii vähe kui võimalik all käia , kuid ilma hommikusöögita me toime ei tulnud . Saatuse nöögina sattus haigus ühele ajale lihavõttepühadega ; Thomas Mann Hausis polnud hingelistki ja me ei saanud kelleltki abi küsida . Schulz oli küll meile jätnud tervisekindlustuspoliisi lähimate haiglate aadresside ja telefonidega , aga Ulrike ütles , et koju arst nagunii ei tule , kui just pole surmaohtu ; oleksime pidanud ise haiglasse sõitma , aga selleks polnud meil jõudu . Ravimeid Thomas Mann Hausis polnud , keegi polnud taibanud , et külalised võivad mõnikord haigeks jääda ; aspiriini oli Ripsik jõudnud osta enne , kui ise samuti haigeks jäi , ( mina lebasin juba voodis ) , aga köha vastu see ei aidanud . " Sa oled ju ise alles nõrk " " Pole viga , täna on mul parem " Kui me tuppa jõudsime , heitis Ripsik kohe voodisse , ma andsin talle kraadiklaasi , ise aga läksin tagasi koridori . " Mul tuli üks idee , " ütlesin ma ukselt . Ripsik isegi ei vastanud . Kümne minuti pärast olin ma tagasi . " Ei , ei õnnestunud , " ütlesin . " Ma mõtlesin , äkki me oleme ise lollid , neil on ju kõik nii hästi organiseeritud , toaukse võti sobib ka välisuksele – äkki see keerab lifti ka lahti ? Käisin proovisin , aga ei , ei keera " " Mul oli ka sama mõte , " lausus Ripsik , " imelik , kui ühtviisi me mõnikord isegi eksime " Ütles , ja hakkas köhima . Kui Ripsik köhib , on see midagi kohutavat , mul on siis alati tunne , nagu käristaks tal rinnas ringi muruniiduk . " Neetud Leipzig ! " kirusin retooriliselt . Köhahoog sai otsa , kuid Ripsik igaks juhuks ei vastanud , et mitte uut provotseerida . Kraadiklaas hakkas piiksuma , Ripsik võttis selle kaenla alt ja vaatas . " Palju on ? " Ta ulatas mulle vaikides kraadiklaasi . " Kolmkümmend kaheksa ja kaks . See tähendab , et õhtuks võib tõusta kolmekümne üheksani " Ma istusin telefonile lähemale . " Ulrike lubas internetist järele vaadata , kus on lähim valveapteek , " ütlesin , kui olin toru tagasi hargile pannud . " Kes sinna läheb ? Ulrike on ise ka haige " " Mina lähen " " Mitte kuhugi sa ei lähe . Ma ei luba ! Sul oli endal veel eile kolmkümmend kaheksa " " Pole midagi , täna ma tunnen end juba päris hästi " " Sa isegi ei söönud peaaegu midagi " " Pole isu , nõrkus , " seletasin ma . Telefon helises . Ripsik ohkas traagiliselt . " Kui sa tõesti lähed , palu , las Ulrike tõlgib sulle , kuidas küsida niisugust rohtu , mis ei avaks köha , vaid üksnes suruks selle alla , et ma saaksin öösel magada " " Eeskätt ma kavatsen välja uurida , kuidas on saksa keeles sinepiplaaster " Ripsik ohkas veel traagilisemalt , kuid vastu vaidlema ei hakanud . " Sul veab , " ütlesin , kui olin lõpetanud kõne Ulrikega , " sakslased pole sinepiplaastrist kuulnudki . Tume rahvas " Ripsik muutus silmnähtavalt rõõmsamaks : rohkem kui sinepiplaastrit vihkab ta vaid sibulat . Otsisin jopitaskust Berliini kaardi . " Alatuse reegel : siin puudub just see rajoon , kuhu ma pean sõitma . Aga küll ma üles leian " Tõusin ja hakkasin riietuma . " Ära muretse , kui ma veidi kauemaks jään , see on päris kaugel " " Ära siis unusta , mitte köha avamise , vaid allasurumise rohtu , " meenutas Ripsik veel korra . Väljas oli soe , päike paistis , nii ilusat ilma polnud me Saksamaal veel näinud . Ma ei julgenud istuda bussile , sest ei teadnud täpselt , kus maha minna , seepärast sõitsin rongiga neli või viis jaamavahet ja läksin edasi jala , kilomeetrit kolm kindlasti , aga võib-olla ka neli . Poole tee peal väsisin ära ja tahtsin võtta takso , aga juht keeldus mind sõidutamast , ütles , et see olevat lähedal . Mind vaevas nõrkus , ja et olin igaks juhuks soojemalt riidesse pannud , siis läksin peagi higiseks . Lõpuks leidsin apteegi üles , ostsin , mida vaja , ja sõitsin tagasi , nüüd juba bussiga . " See peaks küll olema täpselt see rohi , mida sa soovisid , " ütlesin . " Aitäh ! Ega sa ei pahanda , kui ma täna ei hakka lõunat tegema ? Ma lihtsalt ei jõua . Muidu veel , aga see trepp ... Mine välja , söö restoranis " See oli üks väheseid kordi meie abielu jooksul , kui Ripsik jättis mind ilma kolmekäigulise lõunata . Aga ma poleks lasknud tal seda valmistada isegi siis , kui ta oleks üritanud . Läksin jälle välja . Vaksali kõrval paiknevas restoranis olid ilusa ilma puhul toolid õue toodud , ma istusin ja tellisin endale klopsi Königsbergi moodi , sest roa nimetus äratas minus meeldivaid mälestusi nii sibula- kui ka kooreklopsi näol . Kui mulle toodi praetud lihatüki asemel kaks suurt keedetud magedat frikadelli mingis paksus lääges soustis , olin ebameeldivalt üllatunud . Suure vaevaga neelasin toidu siiski alla , rohkem et raha kaduma ei läheks , kui isu tõttu . Soojendasin end päikese käes , kadestasin berliinlasi , kes lõbusalt perekonniti oma " lemmikpuhkepaigas " aega veetsid , samal ajal kui meie tõvega võitlesime , siis naasin Thomas Mann Hausi , ronisin kolmandale korrusele ja heitsin samuti pikali . Mul oli reisile kaasa võetud " Must obelisk " , olin seda loomulikult lugenud , aga Remarque on autor , keda võib lugeda korduvalt . Avasin raamatu , ja kui olin jõudnud paari lehekülje võrra edasi , hakkasin vaikselt naerma . " Mis juhtus ? " küsis Ripsik , kes oli tukastanud . " Ei midagi erilist , lihtsalt Remarque kirub siin " klopsi Königsbergi moodi " maitsetus saksa kastmes – kahju , et ma eile õhtul selle leheküljeni ei jõudnud " Ma seletasin Ripsikule , mis õnnetus mind restoranis oli tabanud . " Vaat , kui tähtis on hästi tunda kirjandust , " lisasin , panin raamatu käest ja sulgesin valutama hakanud silmad . Öösel ärkasin Ripsiku köha peale . See oli kohutav köha , veel hullem kui päeval , ega mõelnud hetkekski katkeda . Ma süütasin tule . " Mida see tähendab ? Ma ju tõin rohtu , mis pidi köha maha suruma " Ta ei vastanud , sest ei saanud . Lõpuks , leidnud kahe köhahoo vahel tillukese pausi , ütles ta : " Mul on tunne , et see rohi mitte ei suru köha alla , vaid vastupidi , provotseerib seda " Ja hakkas jälle köhima . Ma katsusin ta laupa – see oli tuline . Andsin talle kraadiklaasi , tõusin ja uurisin veel korra ravimiga kaasas olnud teksti , midagi sellest õieti taipamata . " Ma lasksin Ulrikel saksa keelde tõlkida , mis ma pean apteegis ütlema , ja lugesin talle veel telefonis ette . Ulrike ütles , et kõik on õige ja minu saksa keele hääldus on oivaline . Apteekergi tegi näo , et sai minust hästi aru " Ripsik köhis edasi . " Kui see muidugi üldse oli õige apteeker , " lisasin . " Apteek asetses pärapõrgus ja tädike , kes mulle rohu müüs , võis vabalt olla keegi , kes päris apteekrit pühade puhul asendas . Ma küsisin tšekki , ja ta kirjutas selle käsitsi . Aga üldiselt käitus ta küll väga enesekindlalt " Ripsik köhis ja köhis . Ma ootasin , kuni kraadiklaas hakkas piiksuma , ja võtsin selle kohe enda kätte . " Kolmkümmend üheksa ja kaks . Võib-olla ma üritan siiski kiirabi kutsuda ? Teevad süsti , saad vähemalt magada " " Võib-olla , " ütles Ripsik . Nüüd alles mõistsin , kui halvasti ta ennast tunneb , sest ta on ise arst ja püüab kolleegidest harilikult nii kaugele hoida kui võimalik . Võtsin kindlustuspoliisi ja istusin telefoni juurde . " Kinni , " ütlesin varsti . " Proovin teist numbrit " Ripsik oli hetkeks vaikinud , nüüd algas tal uus kõhahoog . " Neetud , " ütlesin , kui olin toru hargile pannud , " seal ei osanud keegi inglise keelt " Mõtlesin veidi . " Võin helistada Ulrikele ja paluda , et tema kiirabi kutsuks " " Ei maksa , " ütles Ripsik . " Ulrike ju ütles , et nad nagunii ei tule . See pole sulle Nõukogude Liit . Seal olime meie , arstid , haigete teenistuses , siin on asjad vastupidi " Ja hakkas uuesti köhima . Istusin voodiservale . " Ma püüan sind ise natuke tohterdada " Ripsik pööras selili ja ma hoidsin kätt mõnda aega tema kurgu kohal ja tegin sellega ringikujulisi liigutusi . Peavalu leevendan ma käega päris hästi , aga kurgule on raske ligi pääseda . Masseerisin veel ta käsi ning jalgu ja mõne aja pärast köha vaibuski . " Katsu nüüd magama jääda . Kas lahustan sulle veel ühe aspiriini ? " " Ma ei saa seda saksa aspiriini juua , tal on nii jälk mõru maitse " Ohkasin ja kustutasin tule . Ripsik hakkas jälle köhima , ma kuulasin , kuidas ta köhib ja mõtlesin , et välismaal haigeks jääda on küll viimane nuhtlus , mida kellelegi soovida . Me olime ihuüksi suures kolmekordses majas , lähim haigla asus mitme kilomeetri kaugusel – võisime siia kõngeda , ja kellelgi poleks olnud sellest sooja ega külma . Lõpuks Ripsiku köhahoog vaibus ja ma uinusin . Ballaad liftist Saksamaad võib määratleda kui liftide maad , seda mugavat , ja , nagu väidab statistika , kõige ohutumat liiklusvahendit võib kohata kõikjal , muuhulgas ka täiesti ootamatutes paikades – näiteks raudteejaamas . Kui me pärast paranemist veel nõrgad olime , kasutasime üht invaliididele mõeldud lifti , mis ühendas W. vaksali tunnelit kohaliku peatänavaga . " Uksed sulguvad , järgmine peatus – Keiser Wilhelm Teise puiestee , " kuulutas lift liikuma hakates hauataguse häälega ; tõsi , aeg-ajalt täitis teda spetsiifiline , koduloomade kasvatamatust reetev lõhn , kuid me olime ikkagi õnnelikud , et ei pidanud trepist üles ronima . Veel põnevama liftiga sõitsime veidi hiljem Münchenis , hotellis , kus kunagi olid ööbinud Maria Callas , Mihhail Barõšnikov ja Placido Domingo . Peaks olema selge , et võõrastemaja , mille valivad endale peatuspaigaks suured kunstnikud , ei saa olla kuigi mugav – me pole ju bisnesmenid . Ka mainitud asutus oli täielikus kooskõlas nende materiaalsete võimalustega , mida kapitalistlikus maailmas evivad lauljad , tantsijad ja kirjanikud : numbrituba meenutas suuruselt sahvrit ja vannituba – seinakappi . Kuid isegi sellesse , rohkem vaestemaja kui hotelli meenutavasse hoonesse , mis keskajal oli küllap teeninud rändmunkade magamispaiga aset ja kuhu Nõukogude Liidu territooriumil oleks ilmselt sisse seatud kolhoosnike kodu ( seda enam , et maja asus otse turuplatsi kõrval ) , oli hiljuti , kolmanda aastatuhande nõudeid silmas pidades , ehitatud lift . See oli väike klaasseintega aparaat , mis oli suuri vaevu ära mahutatud pöördtrepi keskele jäävasse tühemikku ja mis maksimaalselt võis peale võtta kaks reisijat ( ja needki kaks pidid seisma kogu teekonna tardunult , sest väikseimagi liigutuse korral oleksid nad teineteisele ohtlikuks muutunud ) – kuid see aparaat oli olemas . Ja ka Thomas Mann Hausis oli täiesti olemas moodne elektronlift – kuid meil temaga sõita ei õnnestunud . Miks ? See on pikk lugu ja ma pean sellest jutustama otsast peale . Kui me esimesel õhtul Thomas Mann Hausi jõudsime , ootas meid seal ees , nagu teate , asedirektor Jens Joachim Schulz , kleenuke , võiks öelda isegi habras , keskeale lähenev tüüpiline intelligent , prillidega ja nukra , elutüdimust reetva naeratusega . Viisaka inimesena haaras ta Ripsikult kohvri ( mina , kui mäletate , vaarusin suure nõukogudeaegse matkaseljakoti " Asimuut " raskuse all ) , ütles selle kaalu kohta tunnustavalt : " Ohoh ! " , heitis ebamäärase pilgu lifti poole , kuid seadis ikkagi sammud järsust trepist üles . Meie esimene mõte Ripsikuga oli , et ju on aparaat rikkis . Kuid järgmisel või ülejärgmisel päeval me avastasime , et lift töötab ja teatud inimesed sellega sõidavad . Meie korrusel seisis alati paar kasti mineraalvett , Schulz oli meile öelnud , et joogu me seda julgesti , vesi ongi mõeldud külalistele . Vaat neid mineraalveekaste vahetas Thomas Mann Hausis sealne töömees – nagu ma aru sain , niisugune universaalne tegelane , kes hoolitses kõige eest alates elektrist ja lõpetades ma ei tea , millega , võib-olla termotuumareaktsiooniga . Ja see mees küll meist ja Schulzist erinevalt jala ei kõndinud ! Tema sõitis liftiga , nagu ka tolmuimejat ühelt korruselt teisele transportiv koristaja . Kui Ripsik selle avastas , sattus ta raevu . " Kas proletariaadi diktatuur on siia üle kolinud ? " lausus ta mürgiselt . Tõepoolest , me olime vahepealsete aastatega juba unustanud , mida tähendab bolševike võim ! Nõukogude Liidus oli torujüri võrreldes kirjanikuga või mis tahes muu haritlasega selges eelisseisundis , tema tööd tuli austada , sinu ülestähendustesse aga suhtuti reeglina kahtlusega : mida ta seal sirgeldab , kas kaevab riigile hauda ? Kuid praegu me polnud ju Nõukogude Liidus , vaid kapitalistlikus Läänes , kus , nagu meile koolis oli õpetatud , alati oli tööinimest ekspluateeritud ! " Vaat see on manuliste probleem , " nentis Ripsik ühel päeval , kui tervis oli juba parem , aga nõrkus ikka veel vaevas , kurvalt . " Kui me maksaksime ise oma ööbimise eest , võiksid sa minna ja nõuda , et meile antaks liftivõti , võiksid isegi skandaali korraldada – aga praegu on lugu teine . Vaevalt sa sõandad , kui Jens Joachim ükskord tööle tuleb , temalt isegi küsida , miks meie ei tohi liftiga sõita ? " – " Tõepoolest , vaevalt küll , " nõustusin . Muide , lõpuks ma seda ikkagi tegin . See juhtus eelviimasel Berliinis viibimise päeval . Iga kord , kui me siirdume reisile , loodan ma , et tagasiteel on pagasit vähem – sõpradele kaasa võetud kingitusi ju tagasi tassida ei tule – , ja iga kord ma eksin , sest sihtpunktis sooritatud ostud kaaluvad mahajäetud esemed mitmekordselt üles . Moskvast toome harilikult raamatuid , mis on rasked , Saksamaal õnnestus meil aga pikkade otsingute tulemusena omandada terve väike ooperi CD-de kollektsioon . Kui Ripsik oli seljakoti , kohvri ja kaks sakvuajaaži kokku pakkinud , proovisin ma nende raskust ja taipasin , et käe otsas me seda laadungit trepist alla ei tiri . Seepärast , kui läksin Jens Joachimiga hüvasti jätma , küsisin muuhulgas , kas me ei tohiks hommikul pagasi transportimiseks lifti kasutada ? Kuni selle hetkeni oli Jens Joachim ütlemata sõbralik , isegi tema tavaliselt nii nukker naeratus oli seekord märgatavalt rõõmsam ( kes teab , võib-olla ka seepärast , et me ära sõidame ja enam pole tarvis meiega jännata ) – kuid nüüd muutus ta viivitamatult murelikuks ja tema tugevate prillide tagant arglikult välja vaatavad silmad hakkasid vilama . Ta pomises , et ta pole kindel , kas tal õnnestub meie palvet täita , sest lift on väga keeruline aparaat , mis võib kergesti rikki minna , ja ta ei tea , kas hommikul on villas kedagi , kes seda käsitseda oskab . " Töömees ehk ikka on ! " ütlesin , kuid see idee ajas Jens Joachimi päris paanikasse , näis , et ta on valmis pigem ise vara kohale tulema , et aidata meil kohvrid alla tassida , kui et paluda töömehelt mingit vastutulekut . Ma halastasin talle , ja lohutasin , et pole viga , küll me kuidagi toime tuleme , mille peale Jens Joachim kohe rahunes ja jälle naeratama hakkas . Hädast päästis meid välja ennastsalgav Ulrike , kes sõitis nimme hommikul W.-sse , et meid rongile saata , kolmekesi tulime pakkidega kuidagimoodi toime , lifti kasutamise põhimõtted Thomas Mann Hausis aga jäidki meile saladuseks . Kolmas peatükk " Meie ajastu on filosoofiavaenulik ja argpükslik , tal ei jätku julgust otsustada , mis on väärtuslik ja mis mitte , demokraatia aga , lühidalt öeldes , tähendab : tee , mida elu ette kirjutab " Robert Musil , op. cit . Varsti pärast seda , kui me terveks saime , kutsusid kolm " semafori " meid taas restorani lõunale – muidugi kirjastuse kulul . Seekord otsustati minna maitsma itaalia kööki ja meiega tuli kaasa ka Oe . Kui me vestlema hakkasime , kikitasin kohe kõrvu , sest tema inglise keele hääldus meenutas mulle hirmsasti minu tädi , kes oli suur selle ala spetsialist . " Oxford või Cambridge ? " küsisin . " Oxford , " vastas Oe tagasihoidlikult ; näis , et ta pole mitte uhke oma hariduse üle , vaid otsekui häbeneb seda – sel eriti peenel moel , nagu väga rikkad inimesed teiste juuresolekul häbenevad oma jõukust . Ma kujutasin ette , missuguse enesekindlusega , üleolekuga käituks suvaline Oxfordis õppinud eestlane – meil tunneb ju isegi Tartu Ülikooli inglise filoloogia lõpetanud isik end otsekui kõrgemast soost olevusena – ja minu respekt Oe vastu kasvas . Pikk , kõhn , prillidega , näis , et ta on otsekui kokku kuivanud – kuid seda üksnes väliselt , mis teda taas positiivselt eristas eesti filoloogiprouadest , kelle naiselikkuses mul elu jooksul on olnud piisavalt võimalust kahelda ; Oe oli just nimelt naiselik , malbe , trimbanud paar kokteili , flirtis lõbusalt , ei üritanud kaasvestlejat autoriteediga lämmatada , ei trüginud ettesattunud mehele lihtsalt niisama , spordi mõttes , kas või veerand tunnikski " pükse pähe tõmbama " . Kuni meie reisini olin ma arvanud , et sakslannad peaksid – nii-öelda ajaloolis-geneetilistel põhjustel – meenutama eestlannasid , või õigemini vastupidi , eestlannad – sakslannasid ; kuid nüüd pidin oma seisukohta korrigeerima . Praegu ma kipun pooldama hüpoteesi , et meis on siiski rohkem viikingite kui sakslaste verd , ja et eestlannad oma sisemise külmusega meenutavad inglannasid ; muide , pole välistatud , et seegi arvamus puruneb , kui ma kunagi satun Londoni . Oma suurepärase nime oli Oe saanud ühe Norra kaluriküla järele , kus tema vanemad olid veetnud mesinädalad ; niisiis ei vastanud tõele minu algne ennustus , et nad on jaapani filoloogid . Küll oskas jaapani keelt Ulrike , ehkki oli hariduse poolest hoopis slavist – ta oli veetnud kaks aastat oma noorusest Jaapanis . Mõtlesin esmalt , et õppimas , kuid eksisin taas – ainult Nõukogude Liidus oli võimalik , et eestlannasid läkitati Bakuu , Jerevani või Tbilisi ülikooli ja vastupidi ; Ulrike oli sõitnud Jaapanisse seiklushimust , kuid mitte seiklejana , vaid ajalehekuulutuse peale saksa keelt õpetama . Keeruline elu , üksinda võõraste keskel , oli Ulriket karastanud , ta oli julge ja otsekohene ja ma kujutasin teda vaevata ette barrikaadil , kui revolutsiooniline noorus peaks taas bürgerlusele kinda heitma , mida päris kindlasti pole karta , nii et mu fantaasialend on täiesti süütu . Meheta ja lasteta , kandis Ulrike pulbitseva armastusevajaduse üle kõikidele alandatutele ja solvatutele üle kogu maailma , lihtsamalt öeldes , oli kaunikesti politiseerunud . Loomulikult hääletas ta valimistel vasakpoolsete , konkreetselt , roheliste poolt , ja pidas suurimaks tänapäeva poliitikuks Joschka Fischerit . Õppinud pärast Jaapanit mitu aastat Moskvas , olid temas avanenud need abivalmiduse šakrad , mida nii sageli võib kohata Venemaal . Mulle tundub , et Ulrike ennastsalgavusel üldse puudusid piirid , et sama otsustuskindlalt , nagu ta tõuseb barrikaadidele , kaitseks ta sind oma kehaga , kui sind ähvardaks surmaoht . Ühe erandiga : kui sinu päästmiseks tuleks ületada tänav punase tule alt , Ulrike seda ilmselt ei suudaks : nii veres oli tal seaduskuulelikkus . Ta saatis meid mitmel korral meie reisidel mööda Saksamaad , ja alati oli meil lahkhelisid sellega , kuidas rongis istuda – Ripsik ei kannata liiklusvahendeid , rong on veel ainus , mida ta siiani oli enam-vähem talunud ; kuid Saksamaa rongid olid kohutavad , kihutasid nagu pöörased ja kaldusid mägede vahel orgudes loogeldes küljelt küljele , sõidu poole seljaga ei saanud Ripsik üldse istuda , siis hakkas tal kohe pea ringi käima ja ta ähvardas , et " kõngeb jalamaid " . Seepärast oli minu esimeseks asjaks alati hoolitseda , et me istuksime näoga sõidu suunas ; häda oli selles , et kohad olid küll nummerdatud , aga pileti ostmisel oli võimatu fikseerida , mis suunas iste on ( kes mäletab meie omaaegset " Tšaikat " , peaks mõistma , mida ma tahan öelda ) ; vaat iga kord , kui ma hõivasin koha , mis pileti järgi ei kuulunud meile , läks Ulrike näost roheliseks , nii väga kartis ta ebameeldivusi , mis selle " korrarikkumisega " seoses võisid tekkida ; meie õnneks laabus kõik alati rahulikult , inimesed , kes ühe või teise koha olid reserveerinud , jätsid lihtsalt tulemata , küllap aimasid , et nende tooli on okupeerinud mingid metslased . Vene keelt oskas Ulrike hästi , võib öelda , vabalt – ühesõnaga , palju paremini kui valdav enamik eestlasi , tema saksa keel oli aga lausa oivaline , võin seda öelda isegi hoolimata sellest , et ma ise tean kõigest paarikümmend saksa sõna . Esimest korda elus me kuulsime , kui ilus , kui laulev , pehme , meloodiline võib olla keel , mis televiisori kaudu jõuab meieni mingi hirmsa haukumisena – te võite kiita demokraatiat , palju soovite , aga minu põlgust pööbli suhtes , kes oskab moonutada suvalise keele , nii saksa , eesti , muusika- kui ka filmikeele , te väärata ei suuda . Sama kõhn ja alatoidetud nagu Oe , iseloomustas Ulriketki sügavale peidetud naiselikkus , näiteks tuli ta enne esinemist Müncheni Literaturhausis meie numbrituppa-sahvrisse , et vahetada tualetti , sest talle meenus , et aastat viis tagasi oli ta oma tänases reisikostüümis korra samas asutuses juba käinud . Antoinette , võrreldes ülejäänud kahe " semaforiga " , oli naiselik kõiges , naiselik üle igasuguse piiri – ta lobises , sädistas , flirtis , naeratas , tõstis ja langetas ripsmeid , vaimustus igast tühisemast asjast , suitsetas koketselt ja nii edasi – täpselt nagu prantslanna , kes ta ju mingil määral oligi ; tema veresegu mul lõplikult kindlaks teha ei õnnestunudki . Mustapäine , täidlaste punaste huultega ja tumedate silmadega , torkas ta valdavalt heledajuukseliste preislannade seas teravalt silma , ka oli ta nendest lõbusam ja temperamentsem . Olin temaga eelnevalt maha pidanud terve kirjavahetuse meie reisi asjus , ja juba siis märganud tema häid maneere , millega meil suudavad kiidelda vähesed , seepärast ei tulnud mulle üllatuseks , kui ta ka vahetus suhtlemises oskas olla sarmikalt viisakas . Ta tuli meid alati S-Bahnile saatma ja lehvitas perroonil nii kaua , kuni uksed sulgusid , läkitas meile Thomas Mann Hausi fakse pühade- ja muude soovidega ning jagas komplimente Ripsiku romaanile . Kuid ma ei imestaks , kui ta teosest , mida ta nii väga kiitis , tegelikult suurt midagi aru poleks saanud . Antoinette'i oskus vestelda suvalisel teemal ilma ainsatki mõtet väljendamata oli võrratu . Ulrike muigas kolleegi kombe üle rääkida ja kirjutada palju üleliigset , ümbritseda iga sõnum pikkade viisakusvormelitega ; mina suhtusin sellesse rahulikult , sest naisi , erinevalt meestest , nagu teada , nõrkused üksnes ehivad . Antoinette polnud läbi ja lõhki eurooplanna mitte üksnes segase päritolu poolest , lisaks oli ta elanud mitmel maal , sündinud Saksamaal , koolis käinud Prantsusmaal , kuhu tema vanemad olid põgenenud Berliini kriisi ajal , ja enne Zurücki töötanud Londonis , ühes kirjandusagentuuris . Nii rääkis ta täiesti vabalt ja ilma ühegi kirjavahemärgita vähemalt kolme peamist Euroopa keelt . Mis on Euroopa identiteet ? Ma ei kuulu inimeste hulka , kes on veendunud , et identiteedi tähtsaim komponent on keel , ka on selleks tänapäeval raske pidada religiooni , palju olulisem näib olevat miski , mida võiks moodsat sõnavara kasutades nimetada " kultuurikaanoniks " – kui nii , siis peaks uus inimtüüp , eurooplane , moodustuma Shakespeare'i , Verdi , Balzaci , Stanislavski , Prousti , Sartre'i , Kanti ja veel terve hulga suurte eurooplaste loomingust ; kuid praktikas kukub nagunii välja , et ühinetakse Beatles'ite , nurgalöögi ja punase veini põhjal . Olime veel nõrgad ja püüdsime hoiduda sageli kesklinna sõitmast , niisiis oleksime eelistanud jalutuskäike Thomas Mann Hausi läheduses , kuid paraku polnud seal selleks erilist võimalust . Ehkki W. pidigi olema " berliinlaste lemmikpuhkekoht " , piirdus nende " puhkamine " tahes-tahtmata laevasõiduga järvel ja lõunasöögiga vaksaliplatsi restoranis või veidi eemal , mäenõlvale rajatud vabaõhu-õllesaalis – sest vabalt jalutada nad lihtsalt ei saanud , igal sammul olid ees traataiad ja ähvardavad sildid : " Eravaldus ! " . Muide , ka Thomas Mann Hausi krunt ulatus otse veepiirini , olles järvest eraldatud vaid madala taraga ; tänu sellele said kirjanikud tarasse ehitatud jalgvärava kaudu suvel mõnusasti otse majast suplema minna , kuid samas välistas niisugune maaeraldus kaldapealse rajamise ning võttis kõigilt – ka meilt endilt – võimaluse sooritada jalutuskäike ümber järve . Õnneks asetses W. naabruses teine väike satelliitlinn , N. Olime sinna sattunud juba esimestel päevadel , sest terve W. peale – kujutage ette ! – polnud ainsatki poodi ( ilmselt selleks , et puhkajad ostaksid õlut ja kokakoolat ainult puhvetist ja niisiis kallima hinnaga ) ja me pidime sõitma N.-sse sisseoste tegema . Kuid tegelikult meil vedas , sest N. oli väga ilus ja vaikne väikelinn ja me armusime temasse esimesest pilgust . Majad seal olid enamikus pärit umbes samast ajastust nagu Thomas Mann Haus ning nägid välja sama luksuslikud . Harilikult kahe- , mõnikord ka kolmekordsed , moodustasid nad projektide erinevusest hoolimata otsekui ühtse ansambli . Tornikesed , terrassid , verandad , avarad muruplatsid hoonete ees – kõik andis tunnistust omanike jõukusest . " Rikas maa , " kommenteerisin taas ; kuid siis jäi minu pilk pidama ühe maja väravasse kinnitatud nimesiltidele , ja ma üllatusin : selgus , et igas sellises aristokraalikus , ilmselgelt ühele perekonnale mõeldud villas elas praegu vähemalt kaks , aga sageli ka kolm , neli ja isegi rohkem perekonda . " Demokraatia on hävitanud eliidi , " ütlesin impulsiivselt . " Miks sa nii arvad ? " vaidles Ripsik vastu . " Demokraatlikus riigis on samuti oma eliit , isegi mitu eliiti – poliitiline eliit , ärieliit , ja siis veel see hästi teenivate massikultuuri tootjate eliit , kelle kitarri tükkide pärast rahvas on valmis üksteist ära tapma ja kelle second-hand rinnahoidjad maksavad oksjonil rohkem kui kogu sinu garderoob " " Aga miks see uus eliit on hüljanud niisugused suurepärased kodud ja kolinud tont teab kuhu , küllap mingitesse moodsatesse urgastesse ? " " Sellepärast , et neil on teistsugune maitse , " kehitas Ripsik õlgu " Just , " ütlesin ma . " Varem ei iseloomustanud eliiti mitte üksnes materiaalne kindlustatus , vaid ka hea maitse ja mõnikord isegi sisemine kultuur . Raha oli edenenud aadlikule vahend , et luua enda ümber esteetiliselt täisväärtuslik keskkond " " Minu arvates sa küll idealiseerid aristokraatiat , " arvas Ripsik . " Muidugi , milles sul on õigus , on see , et maitset dikteeris varem tõesti ülemkiht , – esmalt aadel , hiljem suurkodanlus – nüüd aga on kõik jäetud demose meelevalda " " Mitte ainult maitse , " ütlesin ma . " Praegused poliitikud peavad igal sammul mõtlema sellele , kuidas demosele meeldida . Nad on nagu marionetid tema käes . Ja kõik rokkarid ja filminäitlejad niisamuti . Ja isegi globaalsed korporatsioonid . Nad kõik teenivad pööbli huve , sisemiselt teda põlates , kuid ometi teades , et ainult niiviisi suudavad nad säilitada oma positsiooni , oma hüved . Pööbel pole aga demokraatia oludes kuigivõrd muutunud , jah , nad sõidavad ringi autodega , käivad välismaal puhkamas ja evivad kodus kõiki neid väikeseid masinaid , mis süvendavad nende laiskust , aga sisimas on nad jäänud samasugusteks matsideks nagu sada aastat tagasi . Õlu , rokk , ameerika filmid ja jalgpall – see on sisuliselt kogu nende elu . Muide , jutt võrdsetest võimalustest , mida justkui pakub demokraatia , on müüt – minu võimalused ja mingi kitarriga gorilla omad erinevad drastiliselt . Kirjanikud kuuluvad demokraatliku ühiskonna alamklassi , kitarriga gorillad on roninud märksa kõrgemale . Niisiis , kui demokraatiat mitte idealiseerida , kui mitte pidada seda " ajaloo lõpuks " , siis – kainemal vaatlemisel – selgub , et see on oma olemuselt vaid üks teadaolev võimu vorm , selline vorm , kus enamus türanniseerib vähemust , nagu varem vähemus türanniseeris enamust " " Aga see sinu vähemus paistab olukorraga üpris rahul olevat , " vaidles Ripsik vastu . " Kas keegi neist , kellega me siin oleme vestelnud , on söandanud demokraatia kohta halba sõna öelda ? Suudad sa ette kujutada , et näiteks Schulz hakkaks kritiseerima praegust ühiskonnakorraldust ? Ja ometi on ta ju otsekui indiaanlase seisuses . Mis on nende Thomas Mann Haus kui mitte selline väike reservaat , kuhu tõeline kunst on surutud ? Aga mine talle seda ütlema , nagunii vastab : selles ongi demokraatia veetlus , et igaüks võib valida harrastuse oma maitse järgi – kes kuulab Beethoveni sonaati , kes degeneraatide kitarriplärinat " " Jah , sul on õigus , kunst püsib praegu elus ainult tänu kunstliku hingamise aparaadile , " nõustusin . " Muide , ma arvan , et see on ajutine . Kui gorillad näevad , et vaimuaristokraatia riismed ei kujuta enam mingit ohtu , tõmmatakse seadeldis lihtsalt kontaktist välja . Saabub pimedus – uus keskaeg või midagi veel hullemat . Ega nad asjata rahvast selleks ette ei valmista , kiites , et inkvisitsioonist hoolimata oli keskaeg tore aeg . Kui Ortega y Gasset kirjutas " Masside mässu " , ta veel ei teadnud , millega kõik lõpeb . Täna peaks juba kirjutama raamatu " Masside kättemaks " " " Kirjuta ! " " Mis keeles ? Eesti keeles ? Kellele seda vaja on ? " " Minule on vaja , " teatas Ripsik kangekaelselt ja võttis mul kõvemini käe alt kinni . Ohkasin lootusetult , aga sisemuses oli ikka meeldiv tunne – tore , kui keegi sind toetab . Ripsik sõi keskendunult . Kui ta oli lõpetanud , limpsas ta huuled puhtaks ja lausus : " Kas mulle polegi rohkem kohvi ette nähtud ? " " Vabandust ! " Ma valasin talle termosest kohvi , ise aga asusin samuti jogurti kallale . Talveaias oli vaikne , suure klaasseina taga tujutses Saksamaa kevad , loopides pilvi päikesele ette . " Küll on kahju , et mul hommikuti õiget isu pole , " laususin , asetanud tühja jogurtitopsi lauale . " Ehkki , tagavaraks süüa on nagunii võimatu " " Sa nälgid siin hirmsasti , eks ? " küsis Ripsik kaastundlikult . Saksamaa restoranid olid meie jaoks kallid , ja ega seal nagunii kõhtu täis ei saanud , seepärast einestasime , kuidas juhtus . " Selles Thomas Mann Hausis on igati korralik köök , ma võiksin siin keeta kas või suppi , aga kus me sööma hakkame , siin pole ju söögisaali ? Köögist talveaeda on pikk maa , tuleks kõndida kogu personali silme all taldrikutega läbi maja , üleval , oma toas muidugi võiks , aga kuidas me tirinad trepist üles veame ? " " Pole viga , küll ma ära kannatan , ega me igaveseks siia sõitnud , " laususin kangelaslikult . Kuid Ripsik oli juba otsustanud , ja kui me õhtupoolikul linnast naasime , kiirustas kohe kööki . " Aitäh , väga maitsvad spagetid , palju paremad kui itaalia restoranis , " ütlesin tunni aja pärast , kahvlit taldrikule asetades . " Kas nüüd just paremad , aga ma loodan , et halvemad samuti mitte , " lausus Ripsik tagasihoidlikult . " Restoranilõuna ei saa eales olla nii maitsev kui kodune , iga armeenlane teab seda . Ainult et kodune lõuna tähendab tööd , ja milline tänapäeva lääne naine enam viitsib mehe nimel ennast vaevata ? " " Jaa , meie kolm Zurücki graatsiatki olid restoranist märksa rohkem õhevil kui meie sinuga , kaks näljast ida-eurooplast . Nad kugistasid mõnuga alla isegi need külmad koorimata baklažaanid , mida meile delikatessi pähe pakuti . Ma muidugi mõistan , et kirjastus maksis õhtusöögi kinni ja inimesed on igal pool ühesugused , nagu Venemaal ollakse alati valmis sööma ja jooma , nii siingi , aga kui nad oleksid korragi sinu praetud baklažaane proovinud , oleksid nad siinsesse rooga küll kriitilisemalt suhtunud . Kuid , nagu sa õigesti täheldasid , kodune lõuna tähendab tööd , ja sellest on emantsipatsioon päästnud nii Oe , Ulrike kui ka Antoinette'i " " Ja on nad nüüd sellest õnnelikumad ? Hea küll , said kätte oma vabaduse , käivad tööl , teenivad raha – milleks ? Nagunii on nad kõik üksikud ja õnnetud . Sa ise juhtisid minu tähelepanu sellele , kuidas nad endale veini sisse kallasid ? Kas õnnelik naine peab niimoodi , unustuseni jooma ? Ja ometi on näiteks Antoinette igati veetlev noor daam ja võiks endale vaevata leida kellegi . Ainult et missugusele mehele on tarvis naist , kes ei tee koduseid töid ? Ja kui isegi niisugune leida , siis kellele on tarvis nii rumalat meest ? " " Kindlasti on Antoinette'il armuke , boyfriend , nagu nad ütlevad . Romantilist armastust , nagu sa tead , on asendanud romantiline seks . Õnne ei peeta enam väärtuseks , väärtus on nauding . Kas panid tähele , kuidas nad kõik korrutavad nagu papagoid : " enjoy , enjoy " . " Kas te ikka enjoy oma lõunat , kas te enjoy oma reisi ? " Me elame enjoy ajastul , nagu Vanas Roomas " " Tore enjoy küll , veeta armukesega tund või kaks ja siis jääda üksi ja ulguda patja ! Või õhtustada restoranis , lõbusas seltskonnas , ja siis tulla koju , kus sind keegi ei oota " " Nad on sellega harjunud , " kehitasin ma õlgu . " Jah , nagu konn harjub ära leige veega , ega märka , kui see muutub aina tulisemaks ja ta lõpuks keeb lihtsalt ära , sest tema lihased on liialt lõtvunud , et klaasist välja hüpata " " Muidugi , võib olla , et meie kolm graatsiatki unistavad mingist teistsugusest elust , " nõustusin ma . " nad olid väga meelitatud , kui ma neile mantlid selga aitasin . Näis , et nad on mehelikust tähelepanust võõrdunud " " Ma kordan : feminismil on kaks tahku – peale selle , et emantsipeerunud naised minetavad oma naiselikkuse , minetavad oma mehelikkuse ka emantsipatsiooni ajastul elavad mehed , " ütles Ripsik , tõusis ja hakkas lauda koristama . Mul on väga raske kirjutada midagi sügavat sakslaste kohta , ja mitte üksnes seetõttu , et meie reis kestis kõigest kuu ( ma tean inimesi , kes võivad kategoorilises vormis ära seletada venelaste olemuse , ilma et oleksid käinud Venemaal rohkem kui korra lapsepõlves Leningradis ekskursioonil ) – olen nimelt veendunud , et inimest saab natuke mõista alles siis , kui sa oled näinud tema kodu : mismoodi on see sisustatud , kas seal on palju või vähe raamatuid ja nii edasi , meie aga ei sattunud kogu selle aja jooksul kordagi ühegi sakslase korterisse . Miks ? Meid lihtsalt ei kutsutud . Ma võiksin selle muidugi ajada Lääne inimeste külalislahkusetuse , laiskuse , egoismi või veel millegi süüks – meie Ripsikuga oleksime igaühe meie sealsetest tuttavatest kindlasti vähemalt korra kas tassile kohvile või koguni lõunale palunud – , kuid ma arvan , et põhjus oli muus : neil lihtsalt ei olnud kodu selles mõttes , mida peab silmas armeenlane ja isegi eestlane , vähemalt endine , Nõukogude eestlane . Ulrike kutsus meid korra enda poole , kuid mitte päris koju , vaid samas majas , mõned korrused allpool asuvasse ateljeesse , kuhu ta oli sisse seadnud töökabineti : ma arvan , ta tundis end seal lihtsalt kodusemalt , korter oli aga koht , kus ta üksnes käis magamas . Ka Oe ja Antoinette paistsid end tundvat hubaselt kirjastuses ega kiirustanud sugugi pärast tööpäeva lõppu koju . Meil olid Saksamaal veel mõned tuttavad , ja nende kõigiga paistis olevat umbes sama lugu . Muidugi ei saa ma vanduda , et see kehtib kogu rahva kohta , võib-olla " bürgeritel " on koduga kõik parimas korras – meie kitsas tutvusring ei kujutanud sugugi representatiivset valikut – , kuid mulle tundub , et nii see pole : esiteks , valdav enamik Lääne inimesi elab üürikorteris , mis iseenesest ei saa tekitada nii täit kodutunnet nagu oma korter , ja teiseks , kodu muutub koduks alles siis , kui on keegi , kelle elu kas just mõte , aga vähemalt sisu on kodukolde hoidmine ; niisiis naine – aga naised , nagu öeldud , paistsid enamikus tööd rügavat . Väljaspool kodu olid sakslased viisakad , sõbralikud , külalislahked , veel enam – isegi südamlikud , hoopis südamlikumad kui eestlased . Erilise teravmeelsusega nad silma ei paistnud , aga seda on võõras keeles suheldes ka raske hinnata , naeruhimulised olid nad küll , ja kui muutusidki mõnikord tõsiseks , võis selle tõsiduse all hoomata head elutervet sentimentaalsust . Eriti sügava mulje jättis mulle , kuidas nad suhtusid Hitlerisse ja üldse möödunud sõjasse – nad häbenesid seda ikka veel . Kui ma korra mainisin , et Hitler oli lurjus , sest laskis Saksamaa puruks pommitada , kuid ei kapituleerunud , vastati mulle kohe – " Hitler üksi ei otsustanud midagi , see oli rahva tahe " . Meie kodukootud " rahvuskangelased " SS-ist võiksid sellisest enesekriitikast pisut õppida , sest ka nemad ei kaitsnud Eestit , vaid Hitlerit . Kuid mis parata , sakslased on suur rahvas , ja üldise arengutaseme , ajaloomõistmise ja eneserefleksiooni poolest meist peajagu üle . Veel tekitas respekti nende suutlikkus toime tulla oma maal oma keelega . Muidugi , meie jaoks , kes me kumbki saksa keelt ei osanud , oli see ebamugav – kuid hea oli teada , et kusagil maailmas on koht , kus ei lakuta ameeriklaste taldu , või kui vahel lakutaksegi , siis vastikusega , aga mitte tänuga , nagu meil . Ebameeldivast küljest näitasid sakslased end vaid ühes olukorras , raudteel , täpsemalt , vagunisse sisenemisel ja sealt väljumisel . Kiirrongid olid alailma täis ja peatusid isegi suurtes jaamades vaid paar minutit – vaat siis läks lahti selline mürgel , et nõrgemad isendid , nagu kas või Ripsik , pidid olema ettevaatlikud , et mitte mõne sumadaniga vastu pead saada . Kuid pööbel on pööbel , ja tema viisakuse aste on otseses sõltuvuses olmemugavusest ; nagu moskvalasi on rikkunud " korteriküsimus " , nii paistab sakslastele halvasti mõjunud olevat " rongiprobleem " . Kõige ebameeldivam aeg meie reisil olid õhtud : meil polnud nendega lihtsalt midagi peale hakata . Teist korda linna sõita polnud tahtmist , ja isegi , kui oleks teekonna ette võtnud , siis kuhu me oleksime läinud ? Verdi etendus oli ikka veel tulevikus , draamateatris polnud keelt mõistmata midagi teha ( ja üldse , inimesele , kes armastab ooperit ja balletti , näib sõnateater üpris algelise kunstiliigina ) , kinos ei näidatud Saksamaalgi midagi peale kommertsi – ning kui ka oleks näidatud , sõita kino pärast linna teise otsa , seda ma võisin kahekümneselt , aga mitte praegu . Nii jäigi üle istuda kodus , inimtühjas Thomas Mann Hausis , ja igavleda . Mõned raamatud meil küll kaasas olid , aga kauaks neid ei jätkunud , teleprogrammid on kogu maailmas ühtviisi mannetud . Tõsi , ükskord õnnestus meil saada üpris põhjalik ülevaade Händeli loomingust , kes paistis olevat hetke moehelilooja – raske oli leida teatrit , mille repertuaaris poleks olnud paari-kolme tema ooperit . Mis sakslasi Händeli muusika juures paelus , oli arusaamatu . Uudiseid muidugi vaatasime . " Iisraelis oli jälle pommiplahvatus , " ütlesin kord , kui olin kümmekond minutit kanaleid plõksutanud . " Veel üks terrorist suundus otse huuride embusesse , tapnud koos endaga kümmekond juuti " " Eurooplased peaksid bin Ladenile mälestussamba püstitama , " vastas Ripsik , pead raamatust tõstmata . " Kui poleks olnud <arv>. septembrit , oleks moslemite hiiliv sissetung veel kaua kestnud " " Minu arust kestab see edasi , " nentisin , " esimene hetk otsekui paistis , et eurooplased on õppust võtnud , aga praegu ma juba kahtlen selles . Vaata kas või , kuidas nad kaitsevad väikeseid vaeseid palestiinlasi " " Nad lihtsalt kardavad , " ütles Ripsik . " Euroopa on araablasi täis " " Siis on nad samasuguse topeltmõtlemise lõksus , nagu omal ajal nõukogude rahvas . Sest valjusti nad sellest ei räägi . Kas mäletad , kuidas Ulrike meile tõsimeeli tõestas , et lihtsad araablased pole üldse džihaadist huvitatud , nad tahtvat samamoodi normaalselt elada ja töötada , nagu sakslased või prantslased ? Kui sa ütlesid , et töötada moslemid küll ei soovi , sest muidu oleks Araabia sama õitsev maa nagu Iisrael , et neid huvitab ainult oleskelu ja laste sigitamine , ei hakanud ta sinuga vaidlema , vaid leidis kohe uue õigustuse : et sigitamine on ka väga positiivne nähtus . Vaevalt , et ta sind uskuma jäi , kui sa väitsid , et massilise sünnitamise mõte peitub uute islamisõdurite tootmises " " Ulrike on tüüpiline lääne vasakpoolne intellektuaal . Ma arvan , mitte kõik pole siiski sellised . Nagunii leidub küllalt kainelt mõtlevaid konservatiive , kellele islami oht on ammu selge ja kes vajasid üksnes argumenti oma seisukoha kaitseks " Veekeetja hakkas pahisema , tõusin ja asusin teed keetma – kõik joogid on meie perekonnas minu " piiskopkond " . " Kardan , et sa oled illusioonide küüsis . Varem ma arvasin ka , et ainult Nõukogude Liidus töödeldi inimesi ideoloogiliselt , aga kümme aastat elu niinimetatud vabas ühiskonnas on mind veennud vastupidises . Samasugune ajudepesu käib ka siin . Lääne publikule on sisendatud , et eri tsivilisatsiooni inimesed on võrdsed ja ühtviisi head , et kolonialism on halb ja igal rahval on õigus vabadusele ja omariiklusele . Et peab olema salliv teiste religioonide , kommete , tavade , isegi veidruste suhtes . Muide , kirjanduski andis selleks oma panuse , meenuta kas või Romain Gary'd või Le Cleziod . Ja kuna siin on kõik veidi paremal tasemel , siis on paremal tasemel ka ideoloogiline töötlus . Nüüd on nad nii ära töödeldud , et ei suuda oma peaga enam üldse mõtelda . Keegi ei märka , et moslemid käsitlevad nende tolerantsi lihtsalt rumalusena ja muutuvad aina jultunumaks " Ripsik elavnes , ta isegi pani raamatu käest . " Probleem on veel selles , et eurooplased peavad end hirmus tarkadeks . Neil on õnnestunud rajada näilik heaoluühiskond ja nüüd nad arvavad , et see annab neile õiguse teiste peale ülevalt alla vaadata . Et kuna teised on vaesemad , siis nad peavad õppima meie kogemusest . Ja kuna nad on nii targad , siis arvavad nad , et võivad etendada maailma konfliktides rahukohtuniku osa . Las teised tülitsevad ja sõdivad , meie oleme suuremeelsed ja õiglased , meie ei tee kellelegi kurja ning seetõttu on meil moraalne õigus otsustada , kumb pool on rohkem eksinud inimlikkuse vastu , ja nõuda tema karistamist . Eurooplased ei taipa , et nad on juba tükk aega ise ka üks konfliktipool . Et neil pole sellest pääsu – islam ei jäta neid rahule , varem või hiljem jõuab sõda Euroopasse . Parem varem kui hiljem , see jätab rohkem lootusi võiduks " See oli üldjoontes enam-vähem sama , mida ma isegi mõtlesin . Meie seisukohad langevad peaaegu kõiges kokku – ühed vaated on Ripsik üle võtnud minult , teised mina temalt , kolmandad oleme välja töötanud koos . Kokkuvõttes on meist tosina aastaga saanud veider kahe peaga , aga otsekui ühe vereringega olevus – umbes nagu kaks ühe serveri külge ühendatud arvutit . Minu lemmikteemaks meie vestlustes on sallivusfilosoofia kriitika , milles ma sageli tuginen Ripsiku moraalifilosoofiale . " Kõige esimese asjana peavad eurooplased revideerima oma väärtushinnanguid . Tolerantsi idee on ennast ammendanud . Ma muidugi mõistan , kust niisugune filosoofia tekkis – see oli vastureaktsioon Teise maailmasõja koledustele , kui Hitler tappis kõiki , kes talle ei meeldinud , nii juute kui ka homoseksuaale , ja ma pole üldse selle poolt , et viimaseid hakata näiteks vangi pistma , nagu seda tehti Nõukogude Liidus – piisab lihtsalt moraalsest hukkamõistust . Aga vanaviisi küll edasi ei saa , sest on kadunud loomulikud inimlikud reaktsioonid . Mõrvareid haletsetakse rohkem kui ohvreid , terroristidele otsitakse õigustusi , narkomaaniat ei püütagi pidurdada , homoseksuaalidest on saanud lausa oma aja kangelased " " Mis juutidesse puutub , siis , ma arvan , siin on veel üks nüanss . Eurooplased on ikka lootusetud antisemiidid . Peale sõda , nagu sa õigesti märkisid , nad kohkusid korraks ära , aga nüüd nad juba otsivad jälle põhjendusi , miks juute vihata . Kas panid tähele , kuidas Ulrike kritiseeris sakslaste liigset leebust Iisraeli suhtes , ta seletas , et selle põhjuseks on süükompleks , mida juudid on osavalt ära kasutanud , tänaseks nad olevat juba harjunud mõttega , et neil on alati õigus " " Ja ometi on Iisrael Lääne ühiskonna eelpost Idas , eriti tähtis pärast seda , kui eurooplased sealt lahkusid . Täpselt samuti nagu Albaania on islami eelpost Euroopas , ja peab olema enesetapja , et seda Kosovo arvel laiendada " " Sellega tegelesid muide just ameeriklased " " Huvitav , kas nad pärast <arv>. septembrit taipasid oma viga ? Euroopas pole siiani mõistetud , mis oht neid Kosovost varitseb , ainus rahvas , keda siin kardetakse , on endiselt venelased " " Muidugi , venelased ongi ohtlik rahvas . Impeeriumlik mõtlemine on neil veres " " Kuid nad on siiski kristlased . Rituaalsetest lahkhelidest hoolimata on neil katoliiklaste ja protestantidega palju rohkem ühist , kui kõigil üheskoos moslemitega . Eurooplased on aga valmis isegi <arv>. septembris süüdistama ameeriklasi endid " " Mõnes mõttes ma mõistan neid , ma ka ei suuda lõplikult otsustada , kumb on hullem , kas islam või Hollywood " " Kumb on ohtlikum , kas väike vastik mikihiir või jatagan hambus tuppa roniv türklane ? " Ripsik jäi mõttesse . " Kuigi ma kardan hiiri nagu tuld , pean ma tunnistama , et türklane on vist siiski hullem " Et mõista Ripsiku suhtumist türklastesse , piisab , kui tuletada meelde , et ta on armeenlanna . Tema sündiminegi on väike ime – tema emapoolne vanaema oli terve suguvõsa peale ainus , kes <arv>. aasta genotsiidist eluga pääses ; vanaema oli siis väike tüdruk , ta kasvas üles ainsagi lähedase inimeseta . Kui juutide genotsiid on üpris üksmeelselt hukka mõistetud , siis armeenlaste tapmist ei peeta siiani tähelepanu vääriliseks . Vaid Europarlament ja Prantsuse parlament on võtnud vastu paar resolutsiooni , Bundestag minu teada mitte . Küllap on asi jälle ajaloos : türklased on ju sakslaste ammused liitlased ( muide , nii oli see ka Esimeses maailmasõjas ) . Küllap seetõttu pöörasidki sakslased odava tööjõu otsingul kohe pilgud Türgi poole . Türklasi oli praegugi Saksamaal näha päris ohtralt , meiegi sattusime korra ühte kebabi-bistroosse , teadmata , mis rahvusest on peremehed . Meelitas meid sinna sõna kebab : armeenia köögis on see väga maitsev roog , küpsetatud hakklihapulk , mis on mähitud õhukese valge leiva , lavaši vahele . Siin , Berliinis , serveerisid türklased meile kebabi pähe midagi hamburgeri sarnast . Selle episoodiga kaasnes ka väike skandaal . Ripsik ei söö üldse sibulat , " kebabisse " aga oli topitud ( liha asemel ) igasugust köögivilja , muuhulgas loomulikult ka sibulat . Palusin peremeest portsjon välja vahetada teise vastu , ilma sibulata , ta lubas lahkelt ja naasiski paari minuti pärast uue taldrikutäiega . " See on täpselt sama , ta üksnes viis selle korraks kööki ja tõi uuesti tagasi , " sisistas Ripsik , nuusutanud " kebabi " . Tülitsema me türklasega ei hakanud , aga tuju oli rikutud . " Kas nägid nüüd , missugused nad on , kavalad ja alatud ? Ütle , kas ükski armeenlane oleks niimoodi käitunud ? Ta oleks kas või nahast välja pugenud , et sulle temast halba muljet ei jääks . Ma pole kunagi varem türklastega nii lähedalt kokku puutunud , minu viha nende vastu on olnud puhtalt teoreetilist laadi , aga nüüd leidis see kinnitust ka praktikas , " ütles Ripsik , kui olime väljunud bistroost , mis kandis uhket nime " Pergamon " . Muidugi , me mõlemad teame , et Türgiski leidub üksikuid inimesi , dissidente , kes peavad <arv>. aasta genotsiidi rahvuslikuks häbiks , kuid enamik niimoodi ju ei mõtle . Eriti teravalt torkas see hinge võrreldes sakslastega , kes , nagu märgitud , on Hitleri koledused üpris üksmeelselt hukka mõistnud . Kuid siin , nagu ütlevad venelased , on " üks suur vahe " – Berliini liitlased vallutasid , aga Konstantinoopol püsib türklaste okupeerituna juba viis ja pool sajandit . Nii nagu alles täielik isiklik materiaalne ja moraalne krahh võib egoistliku inimese panna mõtlema oma elu üle kriitilises toonis , nii on lugu rahvastega . Münchenist jäi meile erinev mulje . Ripsikule see linn meeldis , ta ütles , et München on suur , ilus ja rahvarohke , mina aga tundsin siin end miskipärast võõrana . Võib-olla oli München minu , vaese idaeurooplase jaoks lihtsalt liiga jõukas – isegi meie tuttavad münchenlased kurtsid oma kodulinna elukallidust , ega paistnud selle üle sugugi muidu nii tavalist uhkust tundvat ( " Vaat , kus me elame ! " ) . Baieri inimtüüp erines märgatavalt preisi omast – tõmmum , korpulentsem ; kuid hingestatud näojooni ei kohanud siingi . Linnast õhkus enesega rahulolu , ja selline seisund ei õilista inimest . Rohkem oli hoolitsetud naisi , kuid nende pilgus ei säranud ei vaimupeenust ega isegi lihtsat elurõõmu . Toidud olid rasvased ja soolased , ilmselt nimme , et sa rohkem õlut jooksid . Kõik jõidki , ka Ripsik , meie võõrastemaja elik kolhoosnikute kodu paiknes otse vana turuplatsi ääres , mis oli murdu täis arvukate laudade taga õlut kaanivaid turiste . Ulrike koos ühe noore münchenlannaga kutsusid meid õhtustama ühte tüüpilisse õllesaali – sellisesse , kus käivad ainult " aborigeenid " . Algul vaiksena tundunud sumin muutus üha valjemaks , puupüsti täis suitsune ruum kõmises naerupahvakutest , ainult ei lauldud , muidu meenutas õhkkond mulle väga Visconti " Jumalate hukku " . Normaalselt vestelda oli lärmi tõttu raske , ma uurisin igavusest interjööri ja avastasin meie laua kohal seinalt sinna täkitud " Taaveti tähe " – sellise , mida juudid üksvahe pidid rinnas kandma . Millal see sinna oli tekkinud ja mida pidi tähendama , ei osanud öelda ka Ulrike ; arvasin esmalt , et see laud oli äkki mõeldud juutidele , otsekui väike geto – kuid kas nad tõesti käisid õllesaalis ? Tagasiteel hotelli sattusin kitsal trotuaaril kõrvuti Ulrike sõbrannaga , ajasime juttu , selgus , et tema vanavanemad olid balti-sakslased , ühed nendest , kes naasid kolmekümne üheksandal aastal Hitleri kutsel kodumaale . See oli väga armas neiu , malbe , tagasihoidlik , hariduse poole püüdlev . Temagi armastas ooperit , ta rääkis mulle , et Müncheni ooperis on kõige parem akustika õnneks seal , kus on kõige odavamad piletid – teisel rõdul . Olin väga imestunud , sest " Estonias " on asi täpselt samuti – õigem oleks küll öelda " oli " , sest nüüd on meie ooperis hakatud lauljate hääli mikrofoniga märkamatult võimendama . Mulle tundus see neiu miskipärast üksildane . Mõtlesin , miks , kas oli oma osa tema päritolus või on see lihtsalt kõigi malbete neidude saatus ? Temagi näis ennast Münchenis võõrana tundvat , võib-olla seepärast , et materiaalselt , nagu ta ütles , on seal väga raske toime tulla . Ilmselt tunnevad kõik vaesed haritud inimesed end rikkuse keskel ebamugavalt . Muide , ta oli isegi näinud paari Godardi filmi ! Mulle meenus , kuidas me Ripsikuga tutvusime : minu Jerevani sõber viis mind tema poole külla , me heitsime teineteisele üheainsa pilgu ja mõistsime , et meil on , nagu öeldakse , " ühine veregrupp " . Alles hiljem selgus , et see " ühine veregrupp " pole mingi müstika , vaid konkreetsed sarnased huvid ja harjumused , näiteks olime mõlemad juba aastaid tegelnud joogaga . Inimesed mõistavad teineteist hästi siis , kui nad on lugenud ühtesid ja samu romaane ja vaadanud ühtesid ja samu filme . Neljas peatükk " Andke minu kätte ajalehed , raadio , kinematograafiatööstus ja võib-olla veel mõned kultuuriharud , ja ma luban , et muudan paari aastaga inimesed kannibalideks ! " Robert Musil , op. cit . " Kas sulle ei tundu , et külma sõja ei võitnud mitte Lääs , vaid Nõukogude Liit ? " küsis Ripsik ootamatult . " Kuidas ta sai võita , kui ta ise lagunes , nii-öelda lõpetas oma eksistentsi ? Piiblis on küll öeldud , et seeme jääb elama ainult siis , kui sureb , või midagi niisugust , aga ma pole veendunud , et see käib just selle juhtumi kohta " " Jah , aga vaata , kui palju Nõukogude ühiskonna rumalusi on Lääs üle võtnud ? Esiteks naiste emantsipatsioon : see oli ju Nõukogude ideoloogia , Lenin deklareeris , et naine tuleb vabastada köögitööst ja panna riiki valitsema . Teiseks , mood : tänapäeva Läänes käivad inimesed riides peaaegu niisama halvasti kui Nõukogude Liidus , ainult selle vahega , et on rohkem oma väljanägemisega rahul – ühesõnaga , täpselt samasugune vaesuse filosoofia nagu meile sisendati . Et hästi riietuda olevat väikekodanlik igand . Ja kolmandaks , see kummaline araablaste ja üldse Kolmanda maailma lembus – jälle täpselt nagu Nõukogude Liidus , et vaesed neegrid ja moslemid , küll nendega on sajandite jooksul ebaõiglaselt ümber käidud . See on ju nagu Nõukogude ideoloogia peegelpilt ! " Olin rabatud : Ripsik suudab mind tänaseni üllatada ekstravagantsete mõtetega , mäletan hästi , kuidas ta kord nõukogude epohhi lõpus , järjekordse kaevurite streigi ajal kvalifitseeris selle " proletariaadi agooniaks , kelles kõneleb enesesäilitusinstinkt " . Midagi siiski tema idees ei klappinud reaalsusega . Mõtlesin natuke ja ütlesin : " Siiski , ühes asjas päris kindlasti ei võitnud Nõukogude Liit – suhtumises massikultuuri . Meil oli see ju põlu all , riik tegi kõik , et kasvatada inimestes head maitset . Godardi filmis " Kaks-kolm asja , mida ma temast tean " on episood , kus üks neiu räägib enesest ja muuhulgas tunnistab , et ta pole kunagi käinud teatris . Ta ütleb seda täiesti loomulikult , nagu oleks tegemist tavalise asjaga – ja ma arvan , et täpselt nii see ongi . Läänes pole midagi imelikku , kui inimene pole käinud teatris , teater , nagu me nüüd näeme , on kallis lõbu , nagu ka raamatud . Aga Nõukogude Liidus olid loodud kõik tingimused , et inimesed käiksid teatris ja kontserdil ning ostaksid raamatuid – kinost ma üldse ei räägi , see maksis sõna otseses mõttes kopikaid , päevase seansi hind oli kakskümmend viis kopikat " " Jah , ainult Godardi filme sulle Nõukogude Liidus ei näidatud , " ütles Ripsik vahele . " Sul on õigus , Godardi ja Truffaut' filme ei näidatud , Sartre'i ja Viani romaane ei avaldatud ja nii edasi . Aga Verdi oopereid lauldi , " Giselle'i " tantsiti ja Balzaci trükiti tohutus tiraažis . Kui ma olin väike poiss , tegelesin ma võrkpalliga – mitte ei mänginud , vaid olin kohtunik . Küllap juba selles avaldus minu sünnipärane laiskus ja mugavus . Kuid ma tahtsin öelda muud . Võrkpallikohtunikele töö eest otseselt palka polnud ette nähtud , kuid meile maksti niinimetatud " päevaraha " – üks rubla ja viiskümmend kopikat kahe mängu pealt . See kehtis isegi päris väikestel võistlustel , nagu näiteks Tallinna linna meistrivõistluste teine või kolmas liiga – suurematest turniiridest rääkimata . Paar turniiri kuus juhtus ikka , kolm-neli päeva mõlemad . Niisiis ma teenisin üheteistkümnendast eluaastast alates keskmiselt kümme rubla kuus – summa pole ehk kuigi suur , võrreldes täiskasvanud inimese palgaga , aga jaga see nüüd kinopileti hinnaga . Tuleb välja , et ma võisin käia kuus nelikümmend korda kinos ! Nii palju filme polnud muidugi kusagilt võtta , mis tähendab , et peale kino sain ma veel külastada teatrit ja süüa jäätist ja muidugi osta raamatuid . Keskkooli aegu tuli mulle peale kontserdiõhin , üksvahe käisin iga nädal vähemalt korra Filharmoonias , oreli- , klaveri- või sümfooniakontserdil . Keda ma küll pole kuulnud , nii Tretjakovi kui ka Rostropovitšit . Ooperis käisin samuti , eriti meeldis mulle ballett , aga ka ooperit käisin kuulamas , korra poisikesena isegi Therese Stratast " Boheemis " . Muide , ma polnud sugugi rikkast perekonnast , pigem vastupidi , mu isa suri , kui ma olin väike , ja ema kasvatas mind üksinda . Aga sellest hoolimata jätkus mul alati raha kunsti jaoks , erinevalt praegusest , kus ma olen peaaegu viiekümne aastane mees , kirjanik – nüüd me küll ei saa käia nii palju kui soovime ooperis ja kontserdil ja raamatuid ma ei osta enam ammu , vaid kirjutan retsensioone , et neid mõnikord tasuta saada . Saksamaal elatakse muidugi palju jõukamalt , aga ma küll ei usu , et vaesemast perekonnast pärit lapsed võiksid endale lubada regulaarseid ooperikülastusi . Ma tahan öelda , et Nõukogude Liidus kuulus kunst tõepoolest rahvale , see polnud paljas loosung , see oli tegelikkus " Ripsik mõtles natuke . " Sellisel juhul me võime öelda , et külma sõja käigus võtsid mõlemad pooled teineteiselt üle kõige halvemad omadused , " resümeeris ta viimaks . " Nüüd valitseb endise Nõukogude Liidu territooriumil samuti massikultuuri diktatuur , Läänes on aga teostunud nõukogude ideaal riiki juhtivast köögitüdrukust " Lõpuks ometi jõudis kätte õhtu , kui meil olid võetud piletid ooperisse . Teatrihoone ( ehkki jäigi Lääne-Berliini poolele ) meenutas Kremli Kongresside Paleed ; viimast kutsutakse teatavasti rahvasuus " kuuriks " , ja see siin oli samuti " kuur " , ainult vaesem , kitsama saali ja mitte nii mugavate istekohtadega . Kui eesriie avanes , nägime eeslaval alasti tüdrukut . Üldiselt libreto järgi teda seal olema poleks pidanud , aga küllap lavastaja tahtis publikus kähku etenduse vastu huvi äratada . Teoreetiliselt poleks see tohtinud tal õnnestuda , ooperipublik peaks olema teistsugune – kuid ilmselt tundis mees oma vaatajaskonda paremini . Mulle meenus kohe Boris Pokrovski pajatus , kuidas talle Pariisis oli kirutud uusimat " Carmeni " lavastust : " Kujutage ette , missugune labasus – Carmen sõidab lavale mootorratta sadulas , ja ihualasti ! Minge kindlasti vaatama . " Üldiselt pole mul paljaste tüdrukute vastu vähimatki , mul pole isegi libude vastu midagi , seda enam , et minu kogemuse järgi pole niinimetatud korralike naiste seas libusid mitte vähem kui " professionaalide " hulgas ; kuid igal asjal on oma koht . Striptiisi koht on striptiisis , libude koht – voodis . Lauljanna , keda sunnitakse lahti riietuma , samastab end tahtmatult selle kõige vanema , nagu öeldakse , elukutse esindajaga . Aga mis tal , vaesekesel , üle jääb ? Ka tema tahab ju elada , krahve , kes lauljannast armukest üleval peaks , demokraatia ei tunne , iga naine peab ise vaatama , kuidas toime tulla . Ja kes teab , võib-olla polegi nendel alasti lauljannadel midagi oma alastuse vastu , naised on ju ekshibitsionistid , demokraatia ja seksuaalvabadus on nad aga päästnud piinavast ( vale ) häbist . Asjal on veel üks tahk . Põhimõtteliselt võib endale isegi ette kujutada olukorda , mis nõuaks ooperilauljaltki suuremat alastust kui poolpaljas õlg . Kui seda dikteerib sündmuste areng , tegelaskuju psühholoogia , kirelõõm jne. Kuid – oh häda ! - probleem on selles , et ehtsaid kirgi tänapäeva ooperis enam peaaegu ei kohta . Oma olemuselt on ooper on tõsine žanr , koomiline ooper välja arvatud , tungib ta inimhinge kõige sügavamatesse kihtidesse , ooperis väljendatavad tunded on suured ja puhtad , või kui räpased , siis ka suurejooneliselt räpased , lühidalt , ooper ei salli kerglust , mängulist ellusuhtumist . Kuid meie epohh on just mänguline , see on ajastu , kus midagi ei võeta tõsiselt , kus armastus on sama möödaminev nähtus nagu nohu , sõprust asendavad korporatiivsed huvid , ja isegi surm , mida kino ja televisioon tiražeerivad tuhandetes koopiates , on muutunud millekski üpris igapäevaseks ega tekita enam seda õudust , mis varem . Vastavalt epohhi sisule on ooperissegi tunginud mängulisus , ka siin ei usuta enam sellesse , mis laval toimub . Tulemuseks on igavus . Meiegi etendus oli niisugune , lahkusime , õlgu kehitades . Kahju , sest Saksamaa on , või vähemalt oli , suur ooperimaa , Itaalia järel kindlalt number kaks . Kuid Tauberi ja Melchiori , Schlusnusi ja Frieda Hempeli ajad on möödas – me viibisime Parthenoni varemetel . " Minu meelest on sakslaste punktuaalsus müüt , " ütles Ripsik , kui tabloole Zoo raudteejaama perroonil ilmus tuttav sõna : " hilineb " . " Nii palju , kui me siin oleme ringi sõitnud , pole veel ükski rong väljunud õigel ajal. Kui nii edasi läheb , ei jõua me õhtuks ka Dresdeni " " Nad ise paistavad olukorraga üsna leppinud olevat , vaata , keegi ei närveeri , ei skandaalitse , kõik ootavad kannatlikult . Nii , mis see siis nüüd tähendab ? " Tabloo vahetas ootamatult teksti , " hilineb " kadus , aga kadus ka " Dresden " , selle asemele ilmus mingi teise linna nimi . " On nüüd alles lugu , " sattusin paanikasse . " Kas see tähendab , et meie rong on hoopis käigust ära võetud ? Vaata , kui vähe on reisijaid , võib-olla nad leidsid , et pole kasulik kümne inimese pärast koosseisu teele saata ? " " Vaevalt , see võiks neile kaela tuua kohtuprotsessi ja kahjutasunõudmised , " vaidles Ripsik vastu . " Siis järsku on rong üle viidud teisele teele ? " ei suutnud ma rahuneda . " Siin pole teist teed , " ütles alati külma verd säilitav Ripsik , " nad lihtsalt otsustasid reisiplaanis järgmisena märgitud rongi minema saata , kuni meie vedurijuht kusagil suitsu teeb . Mäletad , kui me Hamburgist Berliini sõitsime , jäi ka rong keset karjamaad seisma ja meil avanes võimalus tutvuda saksa lehmatõugudega " " Aga äkki on nad vahetanud jaama ? Kas sa ei mäleta , kuidas me eile nagu idioodid regionaalrongi ootasime ? " " Ise olime süüdi , poleks tarvis olnud minna regionaalliinile , seal raputab rohkem " " Kakskümmend minutit S-Bahni rongi oodata oli ka tobe , pealegi näitas tabloo selgelt , et kohe peab väljuma regionaalrong . Hea veel , et kui ma nägin tühja perrooni , taipasin minna ametniku käest küsima , milles on asi ? Kujuta ette , nad jätavad rongi käigust ära , ega vaevu isegi elektrontablood ära parandada ! Me oleksime vabalt võinud jääda maha ka järgmisest S-Bahnist " Tegevusetus näris mu närve . " Ma lähen siiski küsin järele " Esimene raudteeametnik inglise keelt ei osanud , aga teine natuke tönkas . " Sul oli õigus , " laususin , naastes , Ripsikule , " kui see rong on ära sõitnud , tuleb meie kord " " Niisiis ta hilineb vähemalt tund aega , " rehkendas Ripsik . " Näed ise , sakslaste punktuaalsus on müüt " " Võib-olla pole need enam need sakslased ? " pakkusin ma välja . " Kui igal pool on toimunud mutatsioonid , on ilmunud välja uued venelased ja uued eestlased , miks ei või see olla samuti ka Saksamaal ? " " Võib küll , " vastas Ripsik , " aga mind see ei lohuta . Ma tahan Dresdenisse , Zwingerit vaatama " Reisi Dresdenisse võib võrrelda reisiga teisele planeedile . Sa maandud mingis räpases kosmosejaamas , jalutad üle tohutu lageda ehitusplatsi , kõnnid mõnda aega mööda isikupäratuid , transplanetaarsel epohhil rajatud tänavaid , mis oma lapikute kõrghoonetega meenutavad sulle nagu kaks tilka vett sinu koduplaneedi arhitektuuri , ja äkki näed enda ees imet – hoonet , või õigemini , hooneansamblit , kus pole kasutatud betooni ega rauda , vaid tavalist kivi , kus pole pürgitud kõrgusesse , nagu gooti kirikute või pilvelõhkujate puhul , ega avarusse , nagu kas või Sanssoucis , vaid on eelistatud harmoonilisi mõõtmeid , rööbiti kaunistades seinu , sambaid ja karniise , iga ehitatud ruutmeetrit skulptuuridega . " Mis see on ? " küsid hämmastunult , rabatult , vapustatult . " See on Zwinger , " vastatakse sulle . Sa seisatad , ümbritsetuna ilust , hoonete keskele rajatud haljasalal , ühte kätt üks paviljon , teist kätt – teine , otse ees – maaligalerii , ega tea , kuhu vaadata , mida esimesena uurida , mida teisena . Õige pea mõistad , et kõike seda meelde jätta on võimatu , et kõik , mida sa paari kuu pärast suudad meenutada , on sinu enese vaimustus , või õigemini , isegi mitte vaimustus , vaid ülim lõõgastus , võiks öelda , isegi õnn – õnn , et sa oled näinud midagi , mis tõestab , et inimene on võimeline mitte üksnes hävitama , vaid ka looma . Sa imetled üht purskkaevu , teist , jalutad terrassile , peatud ühe , teise , kolmanda skulptuuri juures , lased end pildistada , pildistad ise , ja tunned , et ei taha siit kunagi lahkuda . Küsid , kes on selle suurepärase ehitise autor , vastatakse , tellis kuurvürst A , ehitas arhitekt P , nimed ei ütle sulle midagi , sa tead sellelt planeedilt üksnes paari diktaatorit , kelle nimesid levitatakse maniakaalselt , noogutad masinlikult pead , mõtled , et peaks üles kirjutama , kuid kohe sinu tähelepanu hajub , sest sulle teatatakse , et viimase tähesõja ajal pommitati kogu ansambel rusudeks . Sa ei usu oma kõrvu – missugune koletis söandas heita ainsagi pommi sellele ilule ? ! – , kuid samas sulle seletatakse , et pommid olid mõeldud ühe teise koletise hävitamiseks , sa mõistad , et humanoidid on kõigil planeetidel ühesugused ja surud hambad kokku . " Aga kes selle siis on taastanud ? " küsid aupaklikult – sa oled kirjanik , kardad ise alailma , et arvuti hävitab rumalusest või tigedusest sinu romaani ja oled õudusega mõelnud , mida siis teha , kust võtta jõudu loomeakti korduseks ? Sulle vastatakse , et Zwingeri restaureeris riigikord , mida enam ei ole , sest ta oli inimvaenulik ja piiras sõna- ja südametunnistusevabadust . " Kuidas saab nimetada inimvaenulikuks riigikorda , mis on taaskinkinud inimkonnale sellise ilu ? " mõtled , kuid ei söanda valjusti öelda , et sind kogemata ei peetaks ideoloogiliseks diversandiks . Lõpuks oled sunnitud lahkuma , et jõuda viimasele kosmoselaevale , heidad viimase pilgu kellapaviljonile ja kõmbid , nutt kurgus , mööda moodsaid , jälestusväärseid tänavaid tagasi kosmosejaama poole , mõeldes , et oleksid valmis pigem olema pärisorjast müürsepp ja andma oma tillukese panuse niisuguse hoone ehitamisse või isegi taastamisse , kui ükskõik kui vaba inimene selles koledas maailmas , mis sind ümbritseb . " Kas nüüd taipad , miks ma tahtsin , et me Dresdenisse sõidaksime ? " küsis Ripsik , kui rong kohalt liikus . " Jah , taipan . Missugune õnn , et terroristidel puudub arusaam ilust . Kas kujutad ette , kui nad oleksid Kaubanduskeskuse asemel oma lennukitega Zwingerisse lennanud ? Kes selle siis oleks uuesti taastanud , nüüd pole ju enam sotsialism ! " Ripsik väristas õlgu . " Ära räägi nii hirmsaid asju , mul jooksevad judinad üle keha ! " " Jah , aga ütle , kas eurooplased oleksid ohu korral suutelised kaitsma seda ilu , mis neid ümbritseb ? Zwingerit , Louvre'it , Püha Peetri katedraali ? " " Kahtlen väga . Eurooplased on degradeerunud " " Jääb üle defineerida , mida tähendab degradeerumine . Ma arvan , see on , kui teatud isik või kollektiiv valib vale väärtussüsteemi ja kangekaelselt peab sellest kinni pikema aja vältel . Eurooplased on kogu oma ajaloo jooksul tõstnud lipule kõige erinevamaid ideaale , ühed on olnud produktiivsed , teised mitte . Näiteks prantsuse revolutsiooni deviis : " Vabadus , võrdsus , vendlus ! " kukkus läbi juba revolutsiooni aegu . Selgus , et vabadus viib kõikelubatusele , võrdsust pole olemas a priori ja vendlus ... " " See on vaid sõna " " Tolerantsifilosoofiast me juba rääkisime . Algselt kujutas see endast teatud katset ületada kõikvõimalikku sallimatust . Mis välja tuli , me näeme – mina nimetaksin seda kastreeritud kristluseks . Kui Kristus soovitas kõrvakiilu peale pöörata ette teine põsk , pidas ta silmas nimelt kõrvakiilu – mõrvaritele normaalsete elutingimuste loomise eest pole ta minu teada võidelnud . Kui ta ütles , et patustanud naist ei tasu kividega surnuks pilduda , ei mõelnud ta justkui ka seda , et lööge kõik usinasti litsi . Kuid nende aforismide tänane interpretatsioon on nimelt selline – ela ise , kuidas soovid , ja lase teisel elada , kuidas tema soovib . Mis võiks olla päris kena , kui vaid ... " " Kui vaid see poleks absoluutse ükskõiksuse deviis " " Just , ja sellepärast ma arvan , et parim väärtussüsteem , mille eurooplased on loonud , oli rüütlikultuur . Millel see tugines ? Peamised mõisted olid seal au , truudus , sõprus , armastus ja ilu . Mehed olid mehed ja naised – naised . Teispoolset elu ei igatsetud , aga kui oli vaja võidelda elu ja surma peale – võideldi . Näiteks selleks , et kaitsta enda või oma armastatu head nime . Romantism tõi need väärtused nii-öelda " laiadesse massidesse " , kuid tänaseks pole neist enam midagi järel , vähemalt mitte Euroopas . Võimalik , et just sellepärast on ka Remarque moest läinud – tema looming rajaneb ju nimelt sellele maailmavaatele . Ma ei imestaks , kui nad siin ei loeks enam " Kolme musketärigi " " " Niisiis oleks ainus võimalus Euroopa renessansiks , kui taasärkaks rüütlikultuur , kui inimesed hakkaksid uuesti uskuma , et on midagi tähtsamat naudingutest " " Kas sina usud sellesse ? " " Ei usu " " Mina ka mitte " Viies peatükk " Vaese isa pojad armastavad raha , aga rikka isa pojad – inimkonda " Robert Musil , op. cit . Mõnes mõttes on Ripsik laps mis laps – nii näiteks hakkasid talle äkki meeldima Berliini karud . Ulrike , kes teab vist küll kõike , seletas meile , et Berliini nimi tuleneb sõnast karu , ja seepärast olevatki mesikäpp valitud linna sümboliks . Ripsiku karudelembuses polnud mulle midagi ootamatut , loomaaias hakkab ta karupuuri ees alati õndsusest niutsuma ja plüüškarusid on meil kodus terve tugitoolitäis , kuid et teda võivad köita plastmasskarud , selle peale poleks ma tulnud . Mulle oli üllatus seegi , et sakslased , tõsine , nagu ennist konstateeritud , filosoofiline rahvas , võib üldse tulla mõtte peale toppida linn täis sellist kitši . Valged ja punased , rohelised ja kirjud , pükstes ja püksata , laigulised ja triibulised , mõnel küljel Kleopatra portree , mõnel Mona Lisa , seisid nad esimestel ja tagumistel käppadel ja pea peal , lamasid , istusid ja kukerpallitasid piki Kurfürstendammi . Pildistasin Ripsikut koloriitsemate karude seltsis , skepsist varjamata . Ripsik vist tundis , et on mulle võlgu selgituse . Ta ütles , et näeb sakslaste nõrkuses märki muutustest nende iseloomus . " Rahvas , kes armastab karusid , ei saa olla kuri " Hüvastijätuks kutsusid " semaforid " meid veel kord kirjastuse kulul restorani . Esmalt keerles jutt meie reisi ümber , Oe küsis , kas me ikka saime oma enjoy kätte ; vastasin , et enjoy kohta on mul raske midagi öelda , aga tunnetuslikus mõttes oli see väga huvitav reis . " Mul on tunne , otsekui oleksin käinud hoopis teises ajas , " ütlesin . " Te ju teate , et rahvaid ei lahuta mitte kilomeetrid , vaid aastad , teinekord ka sajandid , rongid ja lennukid pole aga midagi muud kui omamoodi ajamasinad " Oe muutus tähelepanelikuks . " Kas te tahate öelda , et maailm polegi tervik ? " " Muidugi mitte , see ainult näib meile nii , tegelikult elab iga rahvas omas ajas . Vanasti ei torganud see nii silma , sest transport oli vähearenenud , aga nüüd , kus kilomeetrid pole enam mingi probleem , selgub , et inimkonna ühtsus on üpris suhteline mõiste . Ühed elavad kiviajas , teised keskajas , kolmandad – postmodernses ajastus . Muidugi , relvad on kõigil enam-vähem ühesugused , aga neid lihtsalt transporditakse epohhist teise . Juba Toynbe ütles , et kõige kiiremini õpivad barbarid ära relvade kasutamise " " See kõlab üsna rassistlikult , " leidis Ulrike . " Midagi rassistlikku siin pole , see on lihtsalt loodusseadus , " kehitasin ma õlgu . " Veendumus , et on olemas mingi " üldinimene " , põhineb ju üksnes usul , see on umbes sama , nagu Kopernikuse või Galileiga , kelle seisukohad ei vastanud religiooni dogmale ja kes seepärast ketseriteks kuulutati . Tänapäeva maailmas on omad dogmad , ja seepärast ei taheta siin tunnistada vastuolu transpordivahendite arengu ja rahvaste ajalise killustatuse vahel " " Aga mis suunas te ajamasinaga Saksamaale sõitsite , kas ette või tahapoole ? " küsis Antoinette koketselt . " Muidugi ettepoole , teie , sakslased , olete ju üks ajas kõige kaugemale jõudnud rahvas . Te olete teistest nii palju ette jõudnud , et olete iseendagi silmist kaotanud " Oe heitis mulle veel ühe tähelepaneliku pilgu . " Kas te oma reisist kodus midagi kirjutada ei kavatse ? " küsis ta , ilmselt soovides teemat vahetada . " Pole võimatu , " nõustusin . " Vaadake , ma tunnen end siin pisut ebamugavalt . Lõpuks pole ma ju millegagi ära teeninud , et te mu siia kutsusite . Ripsimed te tahtsite näha , sest avaldasite tema romaani , aga mina – mina olen otsekui kontvõõras . Nii et kui ma kirjutan sellest reisist raamatu , siis ma ehk lunastan veidi oma võla . Ma ainult ei tea veel , mis vormi kasutada . Tavaline reisikiri on žanrina oma aja ära elanud " " Kirjutage satiir , " ütles Oe kiiresti . Ma tänasin teda teravmeelse idee eest soovitada kirjanikule Saksamaa kunagiselt asumaalt vaadelda oma endiseid isandaid läbi pilkliku prisma , ja lubasin – lähtudes asjaolust , et teravmeelseid ideesid kuuleb harva – seda vääriliselt hinnata . Ainus takistus , lisasin , on see , kuidas ma suudan oma džentelmeniloomusega kokku sobitada mõtet , et mul tuleb kuritarvitada nende inimeste külalislahkust , kes meile sellise reisi organiseerisid ja – öelgem otse – kinni maksid ; kuid selle peale hakkasid kõik valjusti protesteerima ja teatasid , et tahavad lugeda , mismoodi nad kõrvalt vaadates välja näevad . Viimased kahtlused hajutas Ripsik , kes lausus : " Kirjuta see raamat vormis " vestlused naisega " , siis saad kõige õelamad tähelepanekud minu kaela veeretada " Kui mina olen auahne , siis Ripsik on edev . " Sellest talle ei piisa , et tema romaane tõlgitakse paljudesse keeltesse ja et ma iga uue teose temale pühendan , nüüd tahab ta veel ise minu raamatusse pugeda , " mõtlesin natuke solvunult ; kuid et idee oli hea , siis otsustasin sellegi ära kasutada .